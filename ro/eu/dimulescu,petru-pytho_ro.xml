<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Pytho</title>
            <author>Petru Dimulescu</author>
         </titleStmt>
         <editionStmt>
            <edition>
               <date>2019-06-03T17:03:07.675997000</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
      </profileDesc>
      <revisionDesc>
         <listChange>
            <change>
               <name/>
               <date>2022-10-22T19:15:36.941812491</date>
            </change>
         </listChange>
      </revisionDesc>
   </teiHeader>
   <text>                        
      <body>
         <head>Pytho</head>
         <author>Petru Dimulescu</author>
         <div type="div1">
            <head>Pytho</head>
            <div type="div2">
               <head>Scrisoarea întâi</head>
               <p rend="justify">[…] căci vor toți să omoare oracolul. Unii prin forța fierului, așa cum a făcut Harpagos când a ars naiskosul la Didyma. Dar și mai numeroasă e gloata fără glorie care îl îneacă în seul sacrificiilor. Căci spune-mi, ce valoare mai are un miel oferit de oamenii aceștia, care-și aduc pe nave turmele îngrășate cu iarba zemoasă din Cirene? Pentru părinții noștri, care-și pășteau oițele slabe prin tufișurile uscate ale insulei, era fără îndoială altfel.</p>
               <p rend="justify">Căci oracolul este viu și nu construcție de cărămidă și de mortar. De aceea vin oamenii să consulte, de la Klazomenai până la Knidos și chiar de mai departe. Am văzut acolo dintre acei spartani cărora li s-a interzis accesul la Delfi pentru că au încercat să pună mâna pe oracol. Ei mai ales, lacedemonienii, nu fac niciun pas fără să consulte. Își ghidează fiecare gest după spusele oracolului. De aceea, cel ce s-ar putea lăuda că are puterea asupra oracolului ar fi însuși cel ce ar avea și puterea asupra întregului Hellas. </p>
               <p rend="justify">De câte ori și prin câte mijloace au încercat să-l stăpânească? Cei din Kyrros, vecinii lor, și ei au încercat să pună mâna pe oracol așa că și lor li s-a interzis accesul la Delfi. Sunt nevoiți de atunci să bată drumul până la noi, la oracolul din Branchidai de pe coasta asiatică, tocmai din motivul acesta. Cine nu și-ar fi dorit ca oracolele să le corespundă întru totul așteptărilor și să le fie profitabile? Dar, vezi tu, cuvintele lui Phoibos sunt bulversante, de fiecare dată, căci zeul este stăpân al subversiunii. Într-o zi am să-ți povestesc istoria lui, Phalanthos, o poveste simplă și nu teoriile complicate pe care ți le predau profesorii tăi. </p>
               <p rend="justify">Pentru a-l apăra, atunci, suntem noi nevoiți să îl acoperim cu ziduri și cuvinte. Căci trebuie să distingem: de-o parte se află strălucirea lui Phoibos, iar de cealaltă sunt cuvintele noastre, îngrămădite precum cărămizile și care-l acoperă, în fiecare zi câte puțin. Cuvintele noatre, livrate după sacrificiu, mici și sumbre, precum tăciuni ce fumegă după ce lemnul a fost consumat și din care numai firișoarele de fum rămân ca semn că a fost foc. Adoratorii le primesc uimiți, ca semn a măririi lui Phoibos. Atunci când focul însuși se stinge, ochii lor se aprind. Unii bagă repede în buzunar răspunsurile mâzgălite pe hârtie proastă, alții își transportă răspunsul, sculptat magnific  în stele de piatră, la corăbii cu ajutorul căruțelor și al boilor, așa cum a făcut Lygdamis tiranul când a adus la Didymaion zeciuiala jafului Parienilor. Ca mulțumire, răspunsul i-a fost tăiat în litere aurite pe piatra albă și abia a putut fi scos pe poarta templului de opt vlăjgani puternici. Este deci munca noastră, aceea de a-l îmbrăca pe Phoibos în veșmântul său de cuvinte. Căci Phoibos este frumusețea iar cuvintele noastre nu sunt frumusețea. Cuvintele noastre o indică numai, cum ar fi, în felul unui sinistru veșmânt ce i-ar lua doar forma, dar fără să o descopere. E un fel de templu invizibil sau, dacă vrei, un templu vizibil numai pentru orbi. Îl construim în speranța că, într-o zi, vreun cerșetor, abia sosit dintr-o țară barbară și obosit de peregrinările călătoriei lui, îl va găsi și, fără să-l fi cunoscut vreodată, îi va ghici poate forma pipăind acest țesut. Atenție: acest om, în loc de a se pierde în admirație proastă, în loc să-i facă copii idioate, va fi pur și simplu capabil să îl distrugă dintr-un dos de palmă, căci focul se găsește după zidurile cuvintelor și focul nu este cuvântul însuși după cum zidul nu e foc. Distruge o construcție și vei găsi ruine, sparge un vas și vei găsi cioburi; dar distruge opera noastră și focul se va aprinde din nou căci opera noastră există, ca să zic așa, pentru a fi distrusă. Când focul se stinge aici se aprinde dincolo și ce rămâne nu sunt decât cuvintele noastre, risipite și fărâmițate, singură dovadă că el a ars și la noi. Cineva îl va aprinde poate într-un alt templu, pe un alt altar al unui alt zeu și într-o limbă barbară — nu va fi fost singur.</p>
               <p rend="justify">Lumea se întunecă tot mai mult în fiecare zi sub greutatea cuvintelor îngrămădite căci ardem încă focul lăsat nouă moștenire de tații noștri danaeni. Aceste cuvinte vin tocmai de la izvoarele oracolului, acolo unde se găsesc secretele pe care le-am descoperit. Nu secretele zeului le-am descoperit ci numai acțiunile corupte ce s-au operat în jurul lor. Asupra misterelor am păstrat tăcerea cuvenită. Căci de cuvânt omul liber dispune ca de o sabie […]</p>
               <p rend="justify">[…] amphyctionii din Del[phi…] trimiși când izvorul secat de la Branchidai părea reînviat ca prin miracol, fără ca zeul să-i fi prevenit. Am fost deci prins în măruntaiele din Branchidai și sunt martor asupra ororilor pe care prophetai au trebuit să le îndure. Și am să spun, atâta vreme cât zidurile Samosului vor rămâne în picioare, căci n-am nimic de pierdut. O să mor, fără îndoială, și toate lucrurile îmi par acum egale. Murim cu toții într-o zi. Pentru mine, e acum. Aș fi putut rămâne liniștit hieromnemon într-un din frumoasele orașe ioniene, Kyros știe să-i recompenseze pe cei ce-l servesc : prieteni de-ai mei ar fi putut să-și trimită mesageri, să-și mobilizeze navele și să mă salveze. Dacă aș fi rămas la Sparta, Kleomenes fiul lui Anaxandridas m-ar fi protejat fără îndoială. Dar a trebuit să merg mai departe pentru simplul motiv că drumul meu mergea mai departe. După cum vei vedea, m-am străduit să respect legile Laconiei cât am putut mai bine dar a trebuit să admit evidența că nu era țara mea. Țara mea este țara prietenilor mei și prietenii mei sunt servitorii oracolului. Dar se pare că acești prieteni nu mă pot salva acum și nici tu nu poți, Phalanthos, nici Hipparkhos, pierdut și el în reconstruția sanctuarului său perinthian, pe malurile frumosului Propontis, mi-e atât de dor de el. De ce suntem noi așa de slabi și fără de putere, oamenii zeului, și soarta noastră pare a fi de a naviga la nesfârșit fără a atinge vreodată pământul tare sub picioare? E un fel de pace care mă inundă lunile acestea dinaintea sfârșitului, umbra acestor ziduri, țârâitul greierilor somnolenți în căldura livezilor de măslini. Scriu până la prânz, când căldura devine insuportabilă, fac apoi baie în apa sărată și văd la orizont teribilele trireme pe care le-au adus pentru asediu. Aș fi putut să mă exilez sau să-l urmez pe Pitagora la Metapontion. Dar aici se sfârșește drumul meu, drum pe care l-am urmat cu loialitate și fără să crâcnesc. E mai drept așa, n-am încercat să mă feresc: sunt om care a mâncat la aceeași masă cu homoioi din Lakedaimon. </p>
               <p rend="justify">Creta și Sparta, primele în Hellas, au înțeles că trebuie să se adape public la izvorul oracolului. Aceasta încă din timpurile îndepărtate când apa a prins glas, când a început să vorbească părinților noștri. Dar prea bine știm noi astăzi cum cetățile acestea respectă doar puterea pumnului și cum le aduce aici numai prestigiul Oracolului și nu vreun dor de adevăr. Căci dacă ar fi fost mai degrabă dragostea de adevăr, clarvăzătorii și ghicitorii care roiesc și pe drumurile Peloponezului ca și pe alte drumuri, ar fi după părerea mea mai bine primiți. Dar Oracolul este instituție acum bine stabilită și respectată și la ei ca și la noi și tot așa chiar la barbari. Își trimit în fiecare an băieții care au ajuns la vârsta tăierii părului. Să-i fi văzut, Phalanthos, în ziua de consultație trimișii sparțiați, mândri, oameni de arme, în fața altarului, când își scot ei căștile strălucitoare sub soarele arzător, cu acele cozi roșii care le atârnă la spate precum niște cocoși și cum își scutură ei părul lung, purtat în cozi împletite și strâns laolaltă cu agrafe de bronz ! Dacă ar ști ei, acești regi ai grecilor de cine ascultă ei de fapt ! Dacă ar ști ei cine aruncă zarurile de astragali în camera cea întunecată a adytonului!</p>
               <p rend="justify">Dar lumea este astfel făcută, Phalanthos. Sparta, care nu e cea mai neînsemnată din cetățile din Hellas, nu face decât să se supună legilor sale în felul cel mai complet posibil căci ea pretinde că își deține legea chiar din gura preotesei lui Phoibos. Acum, vezi tu, toate cetățile din Hellas urmează vreo lege sau vreo alta. Dar ce convine uneia nu convine alteia. Astfel, când Pittakos fiul lui Hyrradios a fost numit aisymnetes la Mytilene, după ce Melankros tiranul a fost dat jos, el a dăruit lesbienilor constituția pe care o onorează chiar până în zilele noastre — dar pe care până și vecinii lor o ignoră! De partea cealaltă a mării, Attika își împarte pământurile după legile instituite de Solon, înțeleptul fiu al lui Exekestides, însă înaintea lui, legile țării erau cutumele cele vechi, date de Drakon. Și mai înainte, atenienii trăiau după vechile obiceiuri pelasge. </p>
               <p rend="justify">Chiar la noi, în Ionia, legile Miletului, înscrise pe stelă în incinta lui Apollon Delphinios la Miletos, sunt disprețuite și luate drept gogoși de geomorii noștri din Samos, căci ei au prins gustul pirateriei și a bogățiilor jefuite pe mare. Ei, care și-au câștigat respectul notabililor întregii Ionii aducând ofrande din ce în ce mai minunate la templul Heraion, ei nu vor să respecte acele legi mileziene. Aceste legi venerabile datează totuși cel puțin de la purificarea orașului de către ainautai și ele erau acceptate din câte știu eu încă pe vremea bătrânului Thrasyboulos. </p>
               <p rend="justify">Vezi deci, ca să termin, cum e suficient să traversezi un parsang de apă pentru ca legea să se schimbe. Printre cetățile noastre din Hellas, numai Lacedemon se poate lăuda de a poseda o lege ce i-a fost lăsată prin însăși gura Pythonesei de la Delfi și care a rămas neschimbată din vremurile îndepărtate ale lui Lykourgos. Oameni aceștia duri ai Spartei, călăi ai perioikoi din ținuturile lor și ai întregului Peloponessos vecin, acești războinici împreună cu tovarășii lor cretani, și ei fără de milă față de proprii lor heloți, se prezintă totuși cu toții în fața Oracolului la Delfi, umili ca niște copii, obligați să-și lase scuturile și armele la intrare.</p>
               <p rend="justify">Se bat în minciuni ca în scuturi și învață apoi să mintă și să se ascundă și să se ferească. Se miră apoi cum cuvintele lor nu mai înseamnă nimic, cum devin muți și neîncrezători. Căci omul cu privirea scurtă învață să mintă ca o scurtătură; cine vede că la sfârșit nu-l așteaptă decât dezonoarea și moartea fără har? Oracolul numai grăiește mereu adevărul și ecoul lui călătorește repede ca vântul Nordului ce aduce navele burtoase și grele, încărcate cu grâul Sciției, de-a lungul Hellespontului. Sufletul lumii bate în cuvinte, Phalanthos, și aceste cuvinte sunt drumul adevărului pentru unii și instrumente de aservire pentru alții. Sunt loviturile ciocanului ale cărui vibrații trezesc războinicii Lacedemonului; auzindu-l, ei se așează în formație și își bat scuturile în strigăt teribil de „alala” iar gorniștii le intonează peanii cei ascuțiți ai războiului.</p>
               <p rend="justify">Căci nu există adevăr în forță dar drept este că adevărul declanșează prea deseori războiul. Și am ajuns la ce voiam să spun : în sensul acesta, Phalanthos, în sensul acest strâmt, și noi, învățătorul meu și cu mine, deși nevolnici și slabi, la drept vorbind nici buni nici frumoși, suntem totuși și noi un fel de războinici. La fel ca maestrul meu, nu am altă armă asupra mea decât adevărul. Războiul Lakedaimonului este dominația totală asupra Pytho — războiul nostru trebuie să fie ca dimpotrivă, Pytho să stăpânească întregul Hellas. Căci atunci când, în fața atâtor războaie interne nu mai știe ce să facă, Hellas se întoarce rugătoare către centrul său. Este deci normal ca Pytho să fie stăpâna: acesta trebuie să fie, băiete, războiul nostru.</p>
               <p rend="justify">Dar, prea mult. Scuză-mi aceste digresiuni. Maestrul era mai priceput pentru în a spune adevărul. Ne vorbea înainte ca cuvântul său să fi devenit marfă prețios păzită de către școala sa. A devenit tăcut cu timpul iar astăzi își vinde scump vorbele tiranilor italioți. Mi-aduc aminte când spunea cu voce tare în piața publică la Samos cum Pytho omorâse pe Apollon: toți îl considerau nebun. Spunea același lucru despre șarpele ce păzea peșterea muntelui Ida. Notează: voia să semnifice că violența a pus mâna asupra sufletului lumii. Vorbea tocmai despre acest pericol de care nimeni nu vorbește. Căci în forță nu există niciodată scânteie, ceva nou sau suprinzător, ci în forță nu e decât ciocnirea oarbă a scuturilor. Însă trebuie știut că laconienii, așa bravi și neînfricați cum se arată, au totuși nevoie de direcție și atunci abia se întorc către oracol. Dar nu se întorc cu respect și umilință, ci se întorc precum lupi înfometați care-l miros pentru a afla dacă-l pot sfâșia sau corupe. De aceea ne trebuie pythonese puternice, fecioare crescute cu laptele abundent al țării verzi Phokis și trecute în focul lumii, femei care îmbrățișează viața întreagă, precum pythonesa Metis și așa cum era și Themistokleia la timpul său. Ele sunt deopotrivă femei puternice și vulnerabile. Căci casa zeului este în mânile lor și niciun alt loc nu le este potrivit decât acela de pythonesă. Iar când îți vei scoate nasul din cărți, va trebui să mergi să le găsești căci ele, de altfel, ne sunt soții.</p>
               <p rend="justify">Mai ales, Pytho trebuie să continue să împartă cuvintele zeului. Trebuie să știi că aceste cuvinte sunt chiar armele pe care vor încerca să le folosească pentru a-și urma țelul. Imediat cum se încarnează adevărul în cuvinte, ciocnirea bestială a violenței se produce pentru a restabili o tăcere complice. Toate rasele fac la fel: ionienii, laconienii și barbarii. Pythonesa nu trebuie să le livreze niciun secret căci fiecare cuvânt pe care îl pronunță poate fi întors împotriva ei. Totuși, tot ce merită spus, este un secret. De-aici vine nefericirea. Vine un moment când suntem toți ajunși de servitudine sau de lipsă căci sufletul lumii este asediat tot timpul. Află, Phalanthos, tu care te ocupi de doctrine și de mistere ca de niște jocuri distractive: adevărul se poate spune cu voce tare, fără înconjur și în fața tuturor. În afară de moarte, nu există niciun alt pericol.</p>
               <p rend="justify">Copiază scrisorile acestea, Phalanthos, trimite-le la Perinthos apoi celorlalte școli din Propontis; nu uita o copie pentru Euthydamas fiul lui Glaphyron pe strada bijutierilor la Sikyon: el se va ocupa de publicarea lor. Apoi, mai vezi și tu. Nu uita să cheltui bani, Phalanthos, căci suntem din nefericire prea adeseori tentați să uităm sacrificiul pe care-l cerem celorlalți. Citește-le cu voce tare pe treptele templului, seara la ora recitalului la Isthmous și mai târziu anul acesta când ai să mergi la jocuri la Delfi. Să audă întregul Hellas. Va fi sfârșitul temerilor și va fi sfârșitul cuvintelor de asemenea. Semăn cu locuitorii din Lakedaimon în faptul că nu am avut de ales în viață decât alegerea morții mele. Din această cauză Anaxandridas m-a numit pythios la Sparta. Este deci însărcinarea mea să nu-mi dezamăgesc prietenii homoioi. Căci trebuie să mărturisesc : înainte eram sclav. Și înțelepciunea divină se vede în lume prin faptul că există oameni liberi deoparte și sclavi pe de altă parte. Și stăpânul se distinge de sclav prin faptul că vrea să trăiască în timp ce sclavul său nu vrea decât să moară. Este atunci drept să dai fiecăruia ce caută și e drept, asemeni, ca cel ce caută moartea să slujească celui ce vrea să trăiască. Viața mea însă a fost prea deseori circumscrisă umbrelor lui Aides. Ea seamănă cu o moarte lentă, cu un venin injectat cu încetul și un timp îndelungat. Aceasta este deci istoria morții mele. Dar mă aflu în mâinile zeului: Phoibos mă va salva, dar tot el poate să mă și omoare, așa cum l-a jupuit pe vremuri pe Marsias mysianul, găsindu-i cusur în cântec. Dar despre aceasta, prea mult.</p>
               <p rend="justify">*</p>
               <p rend="justify">[…] mergeam acum la șantierul lui Aiakes, cel mai remarcabil din întreaga Ionie atât prin mărimea echipelor sale cât și prin excelența navelor. Samienii își construiesc aici corăbiile comerciale și vasele de război. Două pentekontere cu model samian, cu cap de mistreț la proră, plutesc ancorate lângă dig, comandate de Sostratos, bogatul negustor din Aigina. Și mai uimitoare sunt aceste noi construcții supraetajate, triremele cele teribile unde vâslașii se regăsesc toți claustrați sub bord, la adăpost de intemperii, ca într-o cutie, astfel încât nu se mai văd ieșind decât vâslele împingând sacadat în ritmul strigătului ascuțit al trierarhului. Vasul înaintează în impulsuri repetate ca un enorm crustaceu cu mii de picioare care ar aluneca la suprafața apei din proprie voință. Nu mai sunt acestea bietele bărci goale ale bunilor noștri care străbăteau marea la voia vântului și care, atunci când vuietul războiului se făcea auzit, își aruncau plasele de pescuit peste bord pentru a primi în loc pe hopliții cei grei și cu lănci ascuțite.</p>
               <p rend="justify">Ionia era toată uimită de prosperitatea samienilor pe care îi cunoscuseră mai ales ca păstori și ca pirați, locuitori uscați ai insulei lor pietroase ale cărei desișuri nu reușiseră niciodată să producă mai mult decât strictul necesar vieții. Dar, în acele zile, la Samos muncitorii abundau pe șantiere, hrăniți din grâul abundent al Egiptului și din uleiul cel gras al Aticii. Se descărcau grele transporturi. Străini veneau, din întreaga Egee, atrași de bani. Vase megariene, la fel, sosite tocmai din fundul Saronikului, amarate la radă, ce urmăresc zvonurile de oportunități pe care le promitea deschiderea noului emporion al hybleenilor, afacere care stârnea vâlvă în zilele acelea. </p>
               <p rend="justify">Totul trece astăzi prin portul din Samos: trece mierea, fierul, arama, boii scunzi și silphionul parfumat din Cirene, caii de corvoadă din Thessalia, băieții ambrazioți cu pielea sidefie, castrați și înlănțuiți pentru a face eunuci îngrijiți, așa cum le place asiarhilor. Se decărcau cu grijă vaze grele și burtoase și cu buze groase umplute de khieni până la gură cu excelentul lor vin. Nave treceau din Cipru și până în Thessalia și din bogatul Korinthos până în insula Rhodos. Se dedicau la templul Heraion hecatombe și zeciuieli chiar mai opulente încă decât în timpul lui Kroissos.</p>
               <p rend="justify">Totul trece prin Samos și nimic nu e din Samos. Până și lemnul corăbiilor sale e adus din Tracia căci lemnul insulei nu e potrivit pentru construcția navelor. Au trebuit să abandoneze pădurile de deasupra peninsulei Mikale din cauza certei cu Priene, vecina de pe coastă, dincolo de strâmtoare.</p>
               <p rend="justify">Toate acestea se petreceau în zilele acelea stranii când Sardis, orașul lydian, a căzut deodată în mâinile perșilor și totul deodată se schimbase. Priene a profitat atunci imediat pentru a pune mâna iarăși pe coastă. Au expulzat samienii instalați acolo. Trei dintre sclavii lui Aiakes au fost uciși chiar în acea noapte. Mama îmi spunea cu teroare că s-ar fi putut număra printre cei uciși. Ea m-a luat atunci în brațe și a fugit cu mine în pădure, scăpându-ne în felul acesta viața. Nu prea îi plăcea să vorbească despre lucrurile acelea. A doua zi samienii se treziseră cu două nave mileziene înaintea radei. Dikaios, magnezianul, care era atunci arkhon la Panionion, coborâse ceremonios și le-a întins un înscris care le interzicea samienilor acesul la pădurile de pe Mykale. Singurul lucru care le mai aparținea la vremea aceea era, după părerea mea, intenția fermă de a poseda cea mai puternică flotă în Hellas. Căci, de partea cealaltă a mării, Kyros supusese deja Asia. Celelalte orașe ioniene i se supuseseră de bună voie sau cu forța. Înalta Priene, vecină, îi era și ea sub ascultare, și, mai ales, Miletos, supusa, care, printre cetățile Ioniei, era în acest timp concurentul cel mai demn de respect al Samosului. </p>
               <p rend="justify">Singuri printre ionieni, negustorii Miletului semnaseră o încetare a ostilităților cu perșii ca pe o tranzacție de scânduri și fără nicio vărsare de sânge. Se mândreau cu viclenia lor și au fost surprinși când Harpagos, generalul pers, le-a cerut să deschidă rada Miletului navelor sidoniene supuse care alcătuiau singura lor flotă și care îi însoțise cu răbdare armata de-a lungul coastelor Cariei. Harpagos dorea în secret să pună mâna pe penteconterele Miletului, imaginându-și onorurile cu care l-ar fi copleșit Kyros. </p>
               <p rend="justify">Milezienii i-ar răspuns:</p>
               <p rend="justify">— Ne-am înclinat în fața dorinței regelui. Kyros a primit pământul și apa Mileziei. Dar navele Miletului, o Harpagos, nu sunt nici pământ, și nici apă. </p>
               <p rend="justify">Astfel au grăit milezienii iar medul a spus :</p>
               <p rend="justify">— Milezieni, fabricanți de vorbe viclene, nu uitați: Kyros vă protejează atât timp doar cât îi sunteți supuși. Temeți-vă de acțiunile sale împotriva prea mândrului vostru oraș.</p>
               <p rend="justify">Milezienii au rămas însă nestrămutați în hotărârea lor. „Flota noastră este pâinea noastră” și-au spus, știind ei bine că singurul obstacol ce ține pe perși departe de Samos sunt aceste zece stadii de apă sărată care îl separă de muntele Mykale și că dacă samienii s-ar simți atacați, le-ar ataca și lor navele. Din această cauză Kyros nu a pus mâna pe insule: nici Khios nu îl ascultă, nici pietroasa Lesbos, nici celelalte. Ține la picioarele sale lumea întreagă, totuși pe apă nu are mai multă putere decât un copil, căci nu posedă nave. Dacă s-ar fi întâmplat ca toate pentekonterele Miletului să treacă deodată sub comanda lui Kyros, flota mileziană ar fi devenit pur și simplu flota persă. Deja toată lumea știe că vasele mileziene care se aventurează dincolo de coastele Ikariei sunt scufundate cu fiecare ocazie de pirații samieni. Dacă Miletul se supune și mai mult cererilor perse cedându-le flota, Samos nu va avea altă alternativă decât să declare deschis război și să încerce din toate forțele sale să scufunde întreaga flotă mileziană. Milezienii știu asta foarte bine și sunt singuri în fața puterii samiene căci aliații lor din Lesbos sunt în stasis de zece ani și nu le pot fi de niciun ajutor. Iată complicata politică ioniană. Mai mult, din câte mi-au ajuns la ureche, eu sunt chiar de părere că Samos nu e deloc străină de rebeliunea lesbienilor. Nici Miletos nu îndrăznește războiul deschis: ei amână astfel mereu pe mâine cererile lui Harpagos, din ce în ce mai insistente, de a îi ceda flota.</p>
               <p rend="justify">Cele ce au urmat sunt, după mine, pedeapsa de a fi încercat atât de des de a corupe oracolul din Branchidai pentru a-l face să se potrivească cu scopurile lor politice. Branchidai este templul oracular al lui Apollon ce se află pe coastă în apropiere de Milet. Prea deseori divinatorii din templul din Didyma s-au regăsit puși cu spatele la zid în politica ioniană. Lucrurile ce s-au petrecut acolo am să le detaliez în cele ce urmează și milezienii le-au aflat  cu întârziere. Căci, dacă sunt corecte calculele mele, când cele ce voi povesti s-au întâmplat, nu mai exista deja oracol viu la Branchidai.</p>
               <p rend="justify">Văzând că milezienii le refuză flota, Harpagos Medul plecase furios. </p>
               <p rend="justify">A doua zi, consiliul de Molpoi din Miletos primiseră un trimis din partea lui: solul a pășit drept și sigur de sine în vasta sală de consiliu și, fără să spună un cuvânt, după obiceiul perșilor, le-a aruncat la picioare o pasăre moartă. Când au cerut semnificația, trimisul a strâmbat din nas. Căci, perșii, la fel ca locuitorii Lakedaimonului, nu pierd mult timp pentru a căuta cuvinte deosebite. Milezienii au cerut ca pasărea să fie aruncată afară, în vederea tuturor. Au scos apoi, plecați și supuși tratatul semnat de Kyros și l-au arătat trimisului. Nu l-au găzduit între zidurile cetății, și trimisul a trebuit să părăsească orașul înaintea apusului soarelui. S-a grăbit să-l prindă din urmă pe Harpagos și i-a povestit pe nerăsuflate refuzul milezienilor. Harpagos își întinsese cortul pentru a petrece noaptea cu armata sa în mijlocul Mileziei, la câteva stadii numai de oraș, chiar în locul unde se găsește Branchidai, templul oracular al lui Apollon Didymaios. Refuzul milezienilor i-a umplut inima de furie. Cred din tot cugetul că în acel moment s-a întâmplat și s-a răzbunat pe templu.</p>
               <p rend="justify">În zilele acelea care au precedat noua lună a lui Boemistron a căzut și spargerea Panionionului, cu puțin înainte ca însuși templul mare din Delfi să fi ars, și el, sub furia Moirelor, lăsându-i pe phokieni la mila Grecilor și a barbarilor în ce privește reconstrucția sa. Dar despre acestea, când va veni vorba. </p>
               <p rend="justify">În zilele acelea, Aiakes fiul lui Syloson, samianul, încercase să se pună în capul celei mai mari alianțe din Grecia. Era pe vremea când, regatul Lydiei tocmai căzând, Kyros, om de rasă persă, se regăsea, de unul singur, monarh în toată Asia, de cele două părți ale râului Halys. Aiakes a convocat atunci delegațiile Ioniei întregi. Trimișii orașelor de pe coasta asiatică se strânseseră speriați la picioarele Muntelui Mykale, în fața noului templu Panionion, urmați de delegațiile insularilor. Lygdamis Naxianul era și el acolo, cu navele sale, urmat de delegația parienilor supuși și de oficianți hieromnemones din Delos, insula dragă lui Phoibos. Jos se vedea flota Ioniei întregi și nu era suficient loc pe întreaga întindere a golfului pentru a cuprinde sutele de nave de război dispuse în escadroane. Flota mileziană, cea mai numeroasă, urmată îndeaproape de cea a samienilor, care erau singurii ce putea număra în rangurile lor patru din aceste noi trireme de război. Urmau vasele lesbienilor și cele ale locuitorilor din Khios. Soli alergau în toate direcțiile, delegațiile se nelinișteau. Se consultau, se informau, se suspectau. Se citea spaima pe fața tuturor, fiecare primise trimisul sumbru al lui Kyros cu cererea de pământ și de apă și se întrebau dacă și ceilalți o primiseră și ce aveau de gând. Umbla zvonul că Miletos era deja câștigată cauzei lui Kyros și că îl vor urma de-acum înainte în toate expedițiile sale terestre. Nimeni nu știa dacă erau singuri sau nu în fața acestei forțe. O zi întreagă trecuse și nu se puseseră de acord pentru a numi căpetenia alianței. Pe partea lor, Mitylene și Kyme se străduiau încă să găsească un reprezentant pentru Aiolis. Atunci Aiakes, puternic printre greci, le-a cuvântat după cum urmează:</p>
               <p rend="justify">„Oameni ai Ioniei, astăzi Kyros Medul bate la porțile cetăților voastre pentru a-și face în ele casă. Dar voi nu vă lăsați înșelați: casa voastră este aici, în chiar locul acesta unde Samia, fata fluviului Maiandros a arătat regilor Neleizi locul celor douăsprezece cetăți. Templul pe care îl vedeți este al vostru, sacerodoții săi sunt din prestigioasa familie Ichtydai din Priene. În aceste temple părinții noștri au crezut că pot fi cei mai puternici din lume. Erau, puternici, căci au luat Troia, și alte orașe au luat, dar nu au putut lua totul. S-au întors atunci, triști, și nici surâsul soțiilor, nici jocul copiilor nu i-au putut ușura. Au murit nefericiți, casele lor s-au sfărâmat iar noi, copiii și nepoții lor, suntem și noi triști. Într-o zi ne-am apucat să facem bani aici, în centrul lumii și printre toate rasele. Și le îndeplinim menirea căci suntem astăzi puternici ca ei, puternici și triști”.</p>
               <p rend="justify">Astfel le-a vorbit Aiakes și le-a arătat vasta întindere a golfului Mykale: se vedea flota sa de înspăimântătoare pentenkontere. Poseidaôn Helikonios, scuturătorul pământului, se ținea înspăimântat în fața acestei vederi și urmărea neliniștit derularea congregației ionienilor și rândurile largi de nave care se vedeau la suprafața apei ca enorme construcții plutitoare. Aiakes a menționat cu voce tare în fața adunării întinderea afacerilor sale, contoarele comerciale pe care le deține în Naukratis, în Egipt, vasalitatea pe care i-o datorează cetățile Lindos și Maiandrois, prieteniile și negustoriile stabilite în Libya și în alte locuri în insule. De-abia își terminase fraza când un zgomot s-a auzit din partea celor din Priene: Bias, moșneagul, bătea dalele cu toiagul. El s-a ridicat primul și a fost urmat de întreaga delegație din Priene pretextând că, în urma tuturor, nu primesc în mod clar respectul datorat cetății ce aduce oficianții din Panionion. Trimișii din Miletos atâta așteptau. Imediat s-au prefăcut afectați și solidari cu aliații lor din Priene și i-au arătat cu degetul; dar, după părerea mea, s-ar fi ridicat ei chiar înaintea celorlalți, dacă nu le-ar fi fost teamă de judecata ionienilor. Unul după altul, s-au ridicat și a părăsit adunarea. Erythrai și Lesbos, apoi Teos, Kolophon și trădătorii aceia din Phokaia care îl primiseră deja pe Harpagos cu porțile deschise. Kyme apoi, urmată de celelalte cetăți Aioliene. „Trebuie să ne înțelegeți: nu putem lupta singuri”, s-au scuzat. Mândrele cetăți ioniene, toate dispersate. Aiakes era alb ca varul, mi-aduc aminte de parcă ar fi fost ieri, Aiakes, aisymnetes în această Ionie inexistentă pe care încercase să o aducă împreună. Aiakes, fiul lui Syloson, mândrul geomoros samian.</p>
               <p rend="justify">Trebuie să știi acum că acest Aiakes era printre cei mai onorați oameni din Samos. Era tată al acestui Polikrate care mă răpise piraților aigineți, care mă cumpăraseră, și ei la rândul lor, din brațele mamei mele vândute ca sclavă în târg la Odessus în Skythia. O să expun faptele străbunilor lui mai detaliat când va veni vorba, de teamă să nu urmăresc în mod excesiv poeții în digresiunile lor. Așa de onorat era deci, spun, acest Aiakes, arkhon al geomorilor, și totuși alb la față astăzi și de nerecunoscut. „Tot ce-am făcut în viața mea, am făcut rău. Ce să fac? Război cu Miletul și deci perșilor celor intreprinzători?” se plângea el cui voia să-l asculte. „Amasis egipteanul îmi rămâne astăzi prieten. Dar cât timp îmi va rămâne el prieten când mă va ști în conflict cu puternicul rege? De celaltă parte a mării, se poate oare conta pe acești prea-mândri lakedaimonieni, fără corăbii, neiubitori de apă, înfundați în spatele munților Peloponezului și veșnic temători să iasă de acolo?”</p>
               <p rend="justify">Panionionul rămăsese gol, delegațiile plecaseră când Molpagoras milezianul se apropie cu un surâs în colțul gurii și făcându-i cu ochiul : „Vezi tu, Aiakes, nu e deloc simplu să-i aduci pe ionieni împreună. Crezi tu că eu n-am încercat? Facem negoț și asta-i tot. Toți mincinoșii ăștia care își zic ionieni dar care sunt gata să-și înfigă un cuțit în spate imediat cum întorci capul. Aiakes, prietenul meu, ascultă cuvintele mele: tu ești binevenit în casa mea. Privește muntele acesta, la picioarele tale: Miletos se găsește de o parte, Samos de celaltă. Aiakes, chiar dacă Herakles s-ar alătura cauzei tale pentru a apropia ceea ce Zeus a despărțit, Miletos s-ar îmbarca întreagă și s-ar duce să fondeze oraș nou în pământ sikyliot. Nu există Panionion, prietenul meu. Și eu sufăr, la fel. E regretabil”.</p>
               <p rend="justify">Molpagoras a spus și a coborât treptele. Aiakes a tăcut. De multă vreme nu încercase așa o rușine. Sub chipul rece de-abia își stăpânea lacrimile. Rămăsese singur, numai cu acest enorm orizont înainte. Se grăbi:</p>
               <p rend="justify">— Ce-i de făcut, Molpagoras? Spune-mi, tu, care îmi erai altădată prieten! Amintește-ți de toate acele comerțuri care ne-au făcut norocul și pe care le-am deschis împreună la Naukratis.</p>
               <p rend="justify">Iar milezianul a răspuns:</p>
               <p rend="justify">— Sunt prea bătrân pentru politică, Aiakes. N-aș vrea să te influențez, departe de mine. Dar mergi tu la Branchidai, la templul lui Apollon, mergi acolo, să consulți.</p>
               <p rend="justify">Astfel a grăit Molpagoras, milezianul cel cu ochi vicleni. Samienii i-au urmărit îndemnul și au parcurs drumul pe caii lor neobosiți.</p>
               <p rend="justify">Au ajuns seara la Branchidai, la templu, care se găsește la mai puțin de șaizeci de stadii de drum de Miletos. Abia câțiva supleanți mai întârziau printre torțele stinse. Nu mai era nimeni pentru slujbă printre oficianți. Totuși, venind de departe, Aiakes a insistat pentru a face sacrificiile și chiar a cerut fiului său să le facă. Delegația samiană a aprins un jar și a privit cum Polikrates sacrifică dobitoacele. Soarele apunea, răcoarea se instala dar, înfometați, au tăiat pulpele, le-au aurit în foc, au mușcat carnea zemoasă, au vărsat vin pe pământ morților, au râs chiar și s-au încălzit în jurul focului bătând din palme. Când în cele din urmă Branchios cel Tânăr, preot al lui Apollon s-a prezentat, Aiakes, încălzit de vin, l-a întrebat pur și simplu dacă Samos trebuia să se alăture perșilor iar Branchios cel Tânăr i-a răspuns sec: „Ar fi mai bine și preferabil să plătiți tribut marelui rege așa cum face și orașul Miletos și cum fac toate marile orașe ioniene”. </p>
               <p rend="justify">— Asta e tot?</p>
               <p rend="justify">— Asta e tot, a confirmat Branchios.</p>
               <p rend="justify">Oficiantul îndepărtându-se, samienii au ținut sfat.</p>
               <p rend="justify">— E destul de clar, a vorbit Polikrates, mulțumit, către tatăl său. Trebuie să ne supunem lui Kyros.</p>
               <p rend="justify">Dar Aiakes, care era bine versat în afacerile din Dodekapolisul ionian, îl suprinsese pe Molpagoras milezianul alunecând în umbra templului și întreținându-se cu Brachios cel Tânăr. Presupunea deci că oracolul nu spusese adevărul ci că era mai degrabă sub influența milezienilor. A răspuns deci fiului său:</p>
               <p rend="justify">— L-am văzut pe Molpagoras milezianul, o Polikrates, fiul meu. L-am surprins alunecând în umbra templului și cum se întreține cu Branchios cel Tânăr. Mă tem că oracolul n-a spus adevărul. Cred mai degrabă că este sub influența milezienilor și că este doar o stratagemă a lor pentru a ne face să ne alăturăm lor.</p>
               <p rend="justify">Astfel a vorbit Aiakes moșneagul iar samienii s-au pus de acord să spună că Molpagoras îi dictase răspunsul, având în vedere că Branchios nici măcar nu-și bătuse capul să-l redacteze în vers așa cum se cuvine. Polikrates se înroșise de furie. Aiakes a cerut o a doua consultație. S-a adresat lui Molpagoras:</p>
               <p rend="justify">— Oracolul nu-mi spune decât ce i-ai spus tu să-mi spună.</p>
               <p rend="justify">— Nu vreau să te influențez, frate Aiakes, i-a spus atunci Molpagoras cu o strâmbătură. Întreabă oracolul. Cât despre mine, sunt prea bătrân pentru toate acestea. </p>
               <p rend="justify">Dar Aiakes și-a încruntat sprâncenele în fața cuvintelor milezianului care avea, în afara propriilor nave, flota insulei Lesbos ca aliată, sprijinul armat al lui Kyros și care se făcuse pe deasupra și tiran în orașul său, care nu era dintre cele mai neînsemnate.</p>
               <p rend="justify">După ce s-a sfătuit cu samienii, Aiakes era gata de a compune o nouă întrebare oracolului, care l-ar fi lămurit, gândea el, asupra intenților precise ale Milezienilor: întrebarea exactă dacă trebuia să plătească numai tribut, sau să se alăture cu totul lui Kyros în expedițiile sale împreună cu întreaga flotă a Samosului, așa cum fac toți acești tirani și asiarhi pe care i-a instalat regele. Acum, Polikrate, fiul cel mare al lui Aiakes, era cunoscut drept un tânăr puternic ca un taur și care câștigase stadionul la Olympia și care făcuse din flota samiană prima printre insule, dar care-și pierdea sângele rece cu ușurință. În timp ce compatrioții lui țineau sfat, el s-a simțit vexat și a început să blesteme și să amenințe. A intrat în templu, cu gărzile sale înarmate, în ciuda rezistenței lui Branchios și a unora dintre sclavii săi.</p>
               <p rend="justify">— Dă-mi răspunsul cel adevărat!</p>
               <p rend="justify">La însăși ușa adytonului, în umbra zidurilor, Polikrate a scos cuțitul cu mâner negru și l-a împins pe Branchios cel Tânâr lovindu-l la cap cu dosul pumnului. Acesta i s-a rostogolit la picioare. Ca și cum nimic nu s-ar fi întâmplat, Molpagoras a intervenit, calm și prevenitor :</p>
               <p rend="justify">— Polikrates, vitejia ta face onoare casei tale. Dar ești atât de tânăr, din păcate. Aiakes, liniștește-ți fiul. Cât despre tine, Branchios: încetează să te smiorcăi și ridică-te: adu-le ultimul răspuns. Să audă ce-au venit să audă și să nu mai calce aici.</p>
               <p rend="justify">— Ești un șarlatan! striga Polikrates.</p>
               <p rend="justify">Auzindu-se numit astfel, cu nume de insulte și injurii, Branchios cel Tânăr a ridicat capul în sfârșit, și-a șters obrazul însângerat. A intrat în cameră, a ieșit apoi după un scurt timp cu o hârtie pe care le-a aruncat-o:</p>
               <p rend="justify">— Uite-ți adevărul pe care ai venit să-l cauți.</p>
               <p rend="justify">Samienii au citit atunci însetați cuvintele următoare :</p>
               <p rend="justify">„De ce vă obosiți, copii ai lui Ankaios?</p>
               <p rend="justify">De ce să ardeți aceste pulpe de berbec, de ce mâncați și râdeți, aici, în locul dezolării?</p>
               <p rend="justify">Această grăsime pe care o scurgeți nu va hrăni decât corbii ce mi-au învelit acoperișul.</p>
               <p rend="justify">Căci, nu știți? Naiskosul zace înnegrit și toate apele chasmelor nu-l vor mai putea spăla”</p>
               <p rend="justify">Când a sfârșit să citească Polikrates și-a frecat capul câteva clipe, apoi a vrut să intre din nou în templu. Milezianul a bătut din palme:</p>
               <p rend="justify">— Ieșiți acum.</p>
               <p rend="justify">Aiakes și-a prins fiul. Era palid. Acolo unde prezicerea aducea înainte lumină, oracolele semănau acum cu resemnări și cu insulte. </p>
               <p rend="justify">Au coborât chiar în acea noapte pe plajă la Panormos, s-au îmbarcat, triști. Aiakes nu s-a mai deranjat să-și ia la revedere de la milezian. Noaptea, au navigat de-a lungul coastei, într-o tăcere ritmată de ploscăitul vâslelor, acoperindu-și din când în când umerii de vântul răcoros. </p>
               <p rend="justify">Samos este aproape, dincolo de munte.</p>
               <p rend="justify">— Nu înțeleg nimic.</p>
               <p rend="justify">— Îndată ce oracolul spune adevărul, devine vag și sumbru.</p>
               <p rend="justify">— Ca și cum nimic nu e posibil!</p>
               <p rend="justify">Mai ales Polikrate, vlăjganul samian, se învârtea ca un copil în jurul catargului, ca în jurul unui tovarăș, scufundat în gânduri; se oprea apoi și-l lua în brațe, sprijinindu-și fruntea de lemnul umed și care mirosea a sare:</p>
               <p rend="justify">— De ce oare nu pot avea un răspuns clar ?</p>
               <p rend="justify">*</p>
               <p rend="justify">Pentru ceea ce urmează am să reiau un fragment povestit de Hekataios milezianul în Istoriile sale și care îmi pare că lămurește cauzele evenimentelor. Tu nu erai născut, Phalanthos și nici eu nu eram pe atunci decât un copil în brațele mamei mele. </p>
               <p rend="justify">De când Harpagos arsese naiskosul, templul nu mai prezenta interes. Festivalul se ținea tot în fiecare an dar oameni nu mai veneau așa numeroși și cei care veneau o făceau mai degrabă din obișnuință. Nici mysterionul nu se mai juca în cameră ci afară, cu marionete împăiate. Un fel de tristețe se abătuse asupra milezienilor. Doar Molpagoras, noul tiran cu ochi încercănați, trecea în zilele de târg printre tejghelele pieței, afectând buna dispoziție și, urmărit de gărzi de corp, inspecta smochine aici sau rodii dincolo, înghițea câteva fără să plătească, se prefăcea că urează ceva negustorilor și, fără ca cineva să-i răspundă, dispărea. Căci plătise tăcerea milezienilor.</p>
               <p rend="justify">Milezienii au căutate dreptate pentru templul ars la Branchidai, mai întâi în fața ionienilor, apoi în fața împăratului pers. Se pare că după ce-au fost respinși în fața consiliului Magneziei, milezienii s-au dus drept să ceară dreptate în chestiunea de jafului de la Branchidai în fața lui Kyros, persul. Regele nu plecase încă în expediția împotriva masageților ce-avea să-i aducă pieirea ci se găsea încă la Sardis, cetatea lydiană cu trei rânduri de ziduri pe care tocmai o supusese. Cum era doritor să câștige alianța celui mai mare oraș ionian, persul acceptase cu ușurință ca Miletul să-și păstreze privilegiile pe care le deținea de la Kroissos, punct cu punct.</p>
               <p rend="justify">Așa. La Sardis, când emisarii au intrat în sala palatului, au regăsit pe Kyros înconjurat de satrapii săi. Au depus daruri pe lângă ministrul său, după obicei, și Kyros le-a spus:</p>
               <p rend="justify">— Sper că măcar voi, milezieni, nu ați venit să-mi cereți bani.</p>
               <p rend="justify">Pentru că se găsea acolo o femeie, îmbrăcată în felul grecilor, ce se ținea în picioare aproape de el. Era în vremea când templul lui Phoibos arsese la Delfi și în acele timpuri phokienii străbăteau întregul Hellas, din Thracia și până în Creta, pentru a strânge contribuții pentru reconstrucție. Amasis egipteanul participase și el cu cincizeci de talanți de argint. Preoteasa de la Delfi își punea speranțe mari și în generozitatea lui Kroissos, lydianul bogat care sacrifica zeilor greci. Dar Kroissos, fiu al lui Alyattes, tocmai își pierduse marele regat, opulenta Lydie, în fața persului.</p>
               <p rend="justify">— Am atâți musafiri care îmi vin din Grecia în ultima vreme, a spus Kyros. Iat-o pe Themistokleia, preoteasă la Delfi. Îmi spune că Kroissos, care se întâmplă acum a fi câinele meu, i-a promis bani pentru reconstrucția templului din Delfi. Îi pare rău că ajuns prea târziu și mă întreabă dacă îmi voi asuma angajamentele predecesorului. Îmi mai spune că aveți zei care vorbesc. Vorbesc! În lumea toată rugăciunile rămân mute și mi se spune acum că zeul vostru vă răspunde, și încă cu cuvinte !…</p>
               <p rend="justify">Și a zâmbit cu maliție spre ministrul său Asavanis, satrapul. S-a stăpânit apoi. După părerea mea, Themistokleia trebuie să fi fost o femeie frumoasă la vremea aceea.</p>
               <p rend="justify">— Preoteasa voastră a venit deci să ceară bani de la Kroissos, sclavul meu, pe care iată-l, în cușca sa. Priviți-l cu atenție: este chiar cel pe care îl țineați de domn și de stăpân.</p>
               <p rend="justify">Și Kyros a aruncat o bucată de pâine printre barele de fier înspre Kroissos. Milezienii și-au coborât privirile în fața unei astfel de decadențe. Fostul rege al Lydiei, peticit, cu părul despletit, privea în gol și părea că vrea să-și amintească ceva.</p>
               <p rend="justify">— Știți acum cine este cel care se află aici?</p>
               <p rend="justify">Și a arătat de partea cealaltă a jilțului. Se găsea acolo o altă cușcă, de aceeași mărime și construcție ca și prima și așezată simetric, unde se vedea un adolescent, aproape un copil. Emisarii milezieni au fost îndurerați la vederea lui căci acestea nu sunt lucruri obișnuite în moravurile ionienilor. Așa încât își uitaseră chiar doleanțele pentru care veniseră. Hekataios, cel care conducea delegația, a vrut să știe cine este nefericitul băiat.</p>
               <p rend="justify">— Iată-l pe fiu-meu, Kambyses.</p>
               <p rend="justify">Nu am să descriu uimirea milezienilor. Satrapii perși erau totuși calmi și păreau să ignore totul de oroarea pe care această scenă o cauza vizitatorilor. Regele a continuat:</p>
               <p rend="justify">— Iată cum tratăm un parjur în casa lui Akhaimenes. Dar acestea sunt lucruri care nu vă privesc. Vorbiți, milezieni.</p>
               <p rend="justify">Regele pers își trata astfel propriul copil, găsindu-i vină în neîndemnânarea de a fi stins o revoltă.</p>
               <p rend="justify">Înțepeniți de teamă milezienii își uitaseră motivul sosirii. Revenindu-și în simțiri, s-au plâns regelui că generalul său, Harpagos, medul, în ciuda încetării ostilităților, le-a ars naiskosul la Branchidai. După ce a ascultat cu atenție Kyros și-a chemat generalul și l-a întrebat dacă spusele grecilor erau adevărate.</p>
               <p rend="justify">— Templul lor e în picioare, sire, a răspuns Harpagos.</p>
               <p rend="justify">Kyros s-a întors atunci către emisari: auziți?</p>
               <p rend="justify">— Zidurile templului sunt în picioare, au trebuit să admită milezienii. Dar medul i-a ucis pe mantis și pe profeți. A distrus naiskosul. </p>
               <p rend="justify">— E-adevărat ce spun ei ? s-a întors Kyros către generalul său.</p>
               <p rend="justify">— Cum pot afirma așa ceva, de vreme ce templul stă în picioare? a insistat medul.</p>
               <p rend="justify">— E adevărat sau nu?</p>
               <p rend="justify">Dar Medul nu a răspuns ci își fixa doar regele cu privirea sa clară și dreaptă. Toată lumea l-a văzut pe Asavanis, satrapul, cum susură niște cuvinte la urechea regelui.</p>
               <p rend="justify">— Aurul lui Kroissos, a spus Kyros, se mai găsește acum în templu?</p>
               <p rend="justify">— Tezaurul este tot acolo, a trebuit să recunoască trimișii din Miletos.</p>
               <p rend="justify">Kyros s-a sprijinit pe celălalt picior. Trebuia să fi văzut ochii medului cum străluceau.</p>
               <p rend="justify">— Atunci templul nu a fost jefuit.</p>
               <p rend="justify">— O Kyros, a insistat Hekataios milezianul, reputația ta pentru dreptate e mare și am venit să îți cerem partea noastră. Am semnat încetarea ostilităților și Harpagos știa asta prea bine, căci citise clauza chiar din mâinile noastre. Totuși, a distrus cu bună știință templul! Altarul este gol acum, oracolul e mut! Vântul nordului bate rece printre zidurile moarte! Sfânta statuie a lui Apollon Loxias, din lemn, cu capul aurit pe care o oferise Leukothea, alba zeiță, lui Branchos când se hârjonea cu frate-său pe dealurile din Didyma și când Miletos nu era mai mult decât un sat! Zidul vindecării s-a dărâmat, izvorul însuși a secat, e noroios acum, sub straturi de cenușă!</p>
               <p rend="justify">Milezienii numesc astfel un zid ce se găsește în adytonul din Branchidai, ce le fusese dedicat de epidaurieni și a cărui reputație atrage mulțimile la festivalul lui Apollon Didymaios, și din care arată mulțimilor o parte, atunci când se joacă mysterionul. Kyros s-a întors către general.</p>
               <p rend="justify">— Sire, s-a scuzat acesta, armata a trecut prin Karia pentru a pacifica țara. La timp de război, se întâmplă ca răsculați să împiedice înaintarea armatelor tale, caz în care oamenii mei au ordin să execute vinovații. Dacă acești nefericiți de care vorbesc ei s-au împotrivit, au plătit fără îndoială prețul îndrăznelii lor. Dar dacă e vorba precis de preoții din Didyma, aceasta n-aș putea să spun. Ce pot să spun totuși este că Didymaionul stă în continuare foarte bine în picioare, cu trezoreria intactă, așa cum ai ordonat. Am lăsat chiar o garnizoană.</p>
               <p rend="justify">— Cine, printre oamenii tăi, este vinovat de moartea preoților?</p>
               <p rend="justify">— Cine poate să știe? În timpul faptelor acestora, în Caria fiecare oraș și fiecare sat se revoltaseră. Nu am să te învăț eu, Kyros, treburile războiului. Acum, țara e în pace, prin grija ta, o rege, și prin a mea.</p>
               <p rend="justify">Kyros, care nu era om mare de statură, și-a cântărit o clipă vorbele și s-a apropiat de delegația milezienilor, i-a măsurat și le-a vorbit astfel:</p>
               <p rend="justify">— Milezieni, nu sunt mai înalt decât voi, și totuși sunt regele vostru. Din ce cauză oare, aveți vreo idee?</p>
               <p rend="justify">Milezienii nu vedeau unde voia să ajungă Kyros. Au trebuit să-și recunoască ignoranța. </p>
               <p rend="justify">— Sunteți cel mai bine plasați să mărturisiți că nu eu m-am făcut rege la Miletos ci că voi, cei dintâi, ați venit să mă prosternați la picioarele mele. Și făcând astfel nu sunteți singuri. Și alți asiarhi au făcut la fel. Singurii pe care a trebuit să-i supun vreodată, prin forța fierului, au fost cei ce m-au ofensat. Credeți: nu mi-am atacat vreodată vreun vecin înainte ca să sufăr eu jignire mai întâi din partea lui. Astfel apăr eu justiția lui Zeus. Căci, fără să știți, venind în fața mea, lui ați venit voi să vă supuneți. În consecință, nu trebuie să plecați, o milezieni, fără să fi se facă dreptate.</p>
               <p rend="justify">Trebuie să precizez, Phalanthos, că perșii îl venerează pe Zeus și îi aduc sacrificii, pe malurile lungilor fluvii și pe înaltele piscuri ale munților, grupuri de tinere și de tineri pe care îi îngroapă de vii în fiecare an sau când e foamete, ciumă sau orice altă calamitate; ei nu recunosc altă divinitate și îi afectează un nume secret pe care îl țin drept singurul adevărat și îi desconsideră drept barbari pe cei ce-l numesc altfel. Acest nume secret nu este cunoscut de către comuni ci a fost numai revelat Magilor sargațieni care, numai cu ocazia misterelor, îl pronunță într-o limbă veche pe care numai ei o mai vorbesc. Am avut ocazia să trec pe la ei și am cerut și eu să fiu inițiat și mi s-a dezvăluit acest nume pe care îl cunosc prea bine dar al cărui sunet nu îmi va depăși vârful buzelor. E suficient să menționez atâta: imediat cum am încercat să-l pronunț, magii s-au apucat să ricaneze asupra accentului meu și m-au respins ca pe cineva care, prin greșeala limbii, nu putea fi inițiat în misterele lor. Țin să precizez că printre acești magi există două facțiuni; și fiecare facțiune favorizează o pronunție ușor diferită. Din cauza acestui dezacord s-a și produs revolta la Ekbatana, în Persia, și acel Kambyses, fiul cel închis în cușcă al lui Kyros, nu reușise să o înăbușe cum promisese tatălui său ceea ce i-a cauzat pedeapsa: aceasta era cauza captivității sale. Hekataios istoricul precizează altundeva că jurase părintelui său să aducă capetele magilor revoltați într-un răstimp de trei luni și că nu respectase acest răstimp. Atât deocamdată despre aceste excentricități.</p>
               <p rend="justify">În sală, Kyros continua să îi inspecteze pe milezieni, unul câte unul, și aceștia nu îndrăzneau să-i înfrunte privirea:</p>
               <p rend="justify">— Nu sunt mai înalt ca voi, milezieni. Nu sunt mai frumos și sigur nu sunt mai bine îmbrăcat. Totuși, sunt regele vostru. Ca voi, sunt un artizan. Fabricați țoale? Eu fabric legi. Vindeți lămpi? Eu vă vând viețile. La fel ca voi, nu îmi fac decât treaba, travaliul meu obositor, care mi-a fost desemnat de la naștere, chiar de mi-ar umple viața de amărăciune și de disperare căci să-l văd pe fiul meu Kambyses cum ispășește aici lipsa sa de îndemânare mă golește de viață. Ascultați-mă: eu nu sunt regele vostru ci sunt regele regilor voștri și printre generalii mei nu-mi este niciunul mai drag decât Harpagos căci puțini perși sunt atât de meșteri în arta războiului și totuși, dacă acest Harpagos minte, îi veți avea capul, o străini, chiar astăzi, iar capul său va zace spânzurat și va atârna pe zidurile Ekbatanei ca un dovleac, bătut de vânturi și putrezit de ploi, ca să vadă perșii rușinea pe care o aduce nedreptatea. Nu am să fac acest sacrificiu pentru voi, o negustori de oale, ci pentru a păstra intactă dreptatea lui Zeus. Căci acesta este meseria ce mi-a fost acordată. Și am să înclin chiar puțin cumpăna în favoarea voastră: jefuind templul, Harpagos a uitat datoria ce-o avea către mine.</p>
               <p rend="justify">— Sire… a bolborosit Harpagos.</p>
               <p rend="justify">— Capul său vă aparține, oameni din Miletos.</p>
               <p rend="justify">Regele s-a întors. Trimișii își ștergeau frunțile și își ascundeau cu greu nesperatul succes. Se relaxaseră, șopteau între ei, și priveau fericiți spaima ce se putea citi în ochii Medului. Kyros a adăugat:</p>
               <p rend="justify">— Trebuie să-i îndreptați greșeala.</p>
               <p rend="justify">Acest cuvânt al lui Kyros a căzut ca un ciocan. Cu teroare, milezienii au cerut să știe despre ce greșeală era vorba.</p>
               <p rend="justify">— Harpagos ar fi trebuit să-mi aducă la picioare tezaurul templului pe care ziceți că l-a jefuit.</p>
               <p rend="justify">Acum trebuie știut că Didyma este trezoreria Miletului și că ea conține ofrandele opulente ale lui Kroissos, ofrandele egiptenilor, ale grecilor, carienilor și ale multor alte rase, vaze prețioase, statui, bijuterii și mari cantități de aur și argint. Miletos nu era nici pe departe cea mai săracă dintre cetăți iar buna voință pe care milezienii o arătau lui Kyros prin încetarea ostilităților nu era în fapt mai mult decât un simplu calcul: ar fi pierdut mai mult printr-un conflict deschis decât plătind un tribut onorabil și regulat, așa cum făcuseră de altfel și înainte, în timpul lidianului.</p>
               <p rend="justify">Kyros a spus :</p>
               <p rend="justify">— Tezaurul din Branchidai în schimbul capului lui Harpagos!</p>
               <p rend="justify">Milezienii au plecat capul și s-au întors. N-au putut să mărturisească ce se întâmplase. La Milet, Molpagoras împărțise deja fiecărui om al cetății câte cinci drahme. Artizanii și negustorii din Miletos au blestemat venirea la putere a lui Molpagoras. Dar banii pe care-i luaseră li se păreau tentant de lucitori. Luând astfel puterea, se făcuse tiran, și adusese la Branchidai un nou mantis care pretindea că vine din familia respectată a vechilor sacerdoți din Didyma și care se numea Branchios cel Tânăr. Dar oamenii îl cunoscuseră mai înainte ca fiul leneș și nefolositor ca o linie de cretă al unui anume Kaunios, care era pantofar la Pidassa. Despre acesta, voi povesti când va veni vorba. Emisarii milezieni se întunecaseră.</p>
               <p rend="justify">— Este tezaurul noastru, au bâlbâit.</p>
               <p rend="justify">— Atunci, a hotărât Kyros, păstrați-vă templul care este intact și întoarceți-vă la orașul vostru.</p>
               <p rend="justify">Iată povestea alegerii pe care milezienii au trebuit s-o facă în fața lui Kyros. Aici își încheie Hekataios istorisirea și continuă cu furtul cufărului de bronz al Athenei Axiopoinos de către rebelii carieni din Mylassa, cât despre mine, am să mă țin de povestea mea. Istorisește el în altă parte, și atât am să mai spun doar, în câteva cuvinte, cum Kyros a convenit cu Themistokleia, preoteasa din Delfi, să-și  păstreze angajamentele și să-i plătească suma promisă de Kroissos, prizonierul său, în schimbul unui înțelegeri asupra templului din Branchidai. L-am cunoscut pe acest Hekataios: era om gata de-a pune ușor cuvinte în gura oricui dar, după părerea mea, există un sâmbure de adevăr în povestea lui. Nu precizează totuși despre ce aranjament era vorba, dar voi încerca eu să completez lipsurile sale căci am cunoscut această înțelegere îndeaproape și, dacă nu m-a ucis, este tot în slava lui Phoibos. Acestea deci despre Miletos.</p>
               <p rend="justify">*</p>
               <p rend="justify">Acestea se petreceau în timpurile acelea când Ionia era toată albă în șantier și marmura insulelor înlocuia peste tot lemnul stricat de ploi ale vechilor temple. Nu se găsea un singur templu pe coaste care să nu fie refăcut din fundații până sus. Templul Herei, aproape de tot de Samos, în mlaștină, era în reconstrucție din timpul când Aiakes făcuse dedicația cu ocazia nașterii lui Polikrate, care era pe atunci stăpânul meu. Era cu adevărat cel mai mare templu al Ioniei și eram cu toții fericiți că era aproape gata. Veneau oameni de la Ephessos și veneau oameni din Lydia împrejurătoare pentru a-l admira și depuneau ofrande. Samienii adunați priveau cu uimire enorma construcție albă înconjurată de eșafodaje, cu ziduri în piatră albă de Paros dar care puțea deja în zilele de vară de ușurările muncitorilor ce se îmbătau seara și fluierau cântecele mysiene retrăgându-se după coloane. Urmăream din priviri liniile drepte; unii șopteau că templul pare să se încline ușor într-o parte; alții făceau pași egali într-o parte și în alta pentru a măsura. Rhoikos, singur, constructorul, susținea că este vorba de o iluzie de perspectivă și că era chiar intenționat dar că totul are să fie bine la sfârșit. Samienii tăceau dar clătinau din cap a îndoială căci știau cu toții că în timpul iernilor ploioase mlaștina dimprejur se transformă în mocirlă și-atunci șerpii mișună și se înfundă piciorul în noroi până la călcâi. Placă-i Herei celei cu brațe de fildeș, marea zeiță autohtonă, să-l țină în picioare căci e mare și alb cum nu s-a văzut în altă parte și, printre templele ioniene este cel mai strălucitor. </p>
               <p rend="justify">Samienii au obiceiul de își purifica templul în felul pe care îl voi preciza: în zilele ce precedă sărbătorii Toneia culeg mai întâi în jurul templului un coș din acești șerpi ce mișună printre boscheți. Îi aduc la templu și îi descărcă în naiskos, închid ușa cu cheia și lasă templul locuit numai de acești șerpi timp de zece zile și zece nopți pline, aruncându-le de mâncare. Au credința că acești șerpi le curăță templul. Depun ofrande și obiecte prețioase în scopul de a le purifica. Șerpii mișună prin răcoarea zidurilor, urcă pe piatra umedă a statuilor și unii chiar mor amorțiți de frig, prizonieri ai naosului închis. A unsprezecea zi sunt culeși, tăiați în bucăți și arși pe altarul dinaintea templului. În acest mod cred samienii că se curăță de murdăria anului.</p>
               <p rend="justify">Oficiantul hierothytes trebuie să poată recunoaște și mânui șerpii veninoși. Aceasta era datoria mea la templu căci de când eram mic a trebuit să învăț să-l recunosc pe Pytho. De mic copil învățasem să mânui șerpii, chiar pe cei veninoși. Aceștia au fost, fără îndoială, primii pași care mi-au creat în cele din urmă renumele de vindecător la Sparta, așa cum ai să vezi mai departe. Copil, hoinăream prin mlaștini în jurul vechiului Heraion căci mama era slujitoare la templu și îmi aduc aminte pe vremuri cum templul era mic și chircit și înconjurat de o colonadă de lemn mucegăit. L-am uitat așa repede pe cel vechi, vezi tu, Ionia nu era așa bogată pe vremuri. Încrustam cu aplecare inițialele cuplurilor pe care le suspectam îndrăgostite din clasa noastră, băiatul deasupra, fata dedesubt, scris invers, în frumosul boustrophedon pe care îl învățam la școală, ca pentru a dezvălui geloși o taină. Pe partea stângă a intrării era în vremurile acelea o fântână cu apă tulbure. Nu mai există acum, cred că se găsea aproximativ în locul unde s-au pus în timpurile noastre statuile lui Amasis și vaza de bronz jefuită de la spartani. Când nu mai era serviciu, mama mă lăsa să hălăduiesc prin jurul templului. Nu era nimeni împrejur, atunci îmi plăcea să-mi imaginez că templul era tot al meu. Ascultam țârâitul greierilor și prindeam șopârle. Mă așezam pe pământ și descifram ore întregi cântecele cypriene. Fabricam coroane de salcie și gândeam că tunica mea era un veșmânt glorios a acelor vechi regi, Sarpedon, Akhilleus Peleidul sau Euphorbos. Îmi plăcea să declam versurile acestea :</p>
               <p rend="justify">În vremurile acelea, când rase numeroase locuiau pe fața pământului</p>
               <p rend="justify">și destrămau prin opresiune pieptul gliei opulente, Ge,</p>
               <p rend="justify">Zeus a văzut acestea și a simțit milă adânc în inima sa.</p>
               <p rend="justify">A hotărât să dezbare lumea de umanitate ațâțând marele conflict al Războiului ilian.</p>
               <p rend="justify">Citeam astfel, cu voce tare, mai bine chiar decât acei actori pe care îi vedem astăzi cum se strâmbă la festivaluri, cu excepția faptului că nu aveam alți spectatori decât boscheții. Îmi plăcea să pretind că sunt altcineva și îmi era frică deoarece credeam că sunt singurul. Când am mai crescut, am văzut că făceau aceasta peste tot la mistere și la festival. De câțiva ani au devenit o regulă, am văzut, misterele sunt citite de actori mascați la Apaturii. Îi privesc cu invidie de fiecare dată. Cred că mi-ar fi plăcut să fiu unul dintre figuranții aceia, cu vocile lor răgușite și măștile lor grele pe care le trag după ei precum trag ostașii scuturile pe câmpul de luptă. Mulțimile se minunează de altfel de fiecare dată, ai observat? Cum am avut ocazia să număr bănuții la sfârșitul spectacolelor pot să-ți spun și că nu se țin deloc degeaba. Uneori mă întreb de ce părinții noștri, care nu aveau viețile noastre ușoare, nu simțeau nevoia să-și petreacă astfel timpul.</p>
               <p rend="justify">În ce mă privește, nu am simțit niciodată bucuria de a citi cum o simțeam în vremea aceea când descifram textul semn cu semn, când fiecare cuvânt era nesigur și fiecare rând un mister. De fapt mi s-au părut mereu frumoase semnele înscrise ale literelor. N-am apreciat niciodată prea mult toate aceste noutăți și mi-e de altfel teamă că sunt făcute mai ales pentru răul omului, cum arată Hesiod despre fier. Dar invenția aceasta, litera, chiar în timpurile noastre, îmi pare diferită. Găseam acolo tainele vieților pe care nu le trăisem și oameni pe care nu-i cunoscusem. Erau frumoase zile de singurătate copilărească.</p>
               <p rend="justify">Uneori sosea Kreophilos, fiul lui Abriskos, care lucra ca tekton la templu. Spre diferență de mine, el se plictisea repede. Nu îi plăcea prea mult Homer, și nici poeții, atunci își găsea ceva de făcut: se întâmpla că fântâna era păzită de una din aceste figuri cu zâmbet strâmb ale cărei culori se pierduseră din cauza atâtor ploi. Aveau aripi de sfinx și un sex erect drept, de piatră, al cărui vârf se pierduse de atâtea ploi. Nu știu ce s-a întâmplat cu această statuie: mi-aduc aminte că preoteasa blestema că era păgână și că n-avea cea căuta în curtea sfântului templu al Herei și cred că ar fi înlăturat-o dacă oamenii nu ar fi venit pioși la fiecare festival să-i depună ramuri tinere de lygos la picioare. Statuia era foarte veche și cred că lucrătorii au demolat-o până la urmă, cu celelalte, când au așezat noua fundație. Totuși această statuetă urâtă era tovarășul meu din mlaștină al cărui nume nici nu-l cunoșteam dar pe care îmi imaginam că este acolo numai pentru mine. Kreophylos alerga primprejur și, cum era puțin țicnit, lua o fâșie de blană de oaie din ce mai rămăsese de la sacrificii, îl găurea și-l împingea în jurul țevii statuii și, dacă-mi aduc aminte bine, cântam cântecele ca acesta:</p>
               <p rend="justify">Uite flocii lui Apollo,</p>
               <p rend="justify">care-ncoace, care-ncolo</p>
               <p rend="justify">Mi-e un pic rușine să transcriu aici aceste cuvinte alături de hexametrii Aedului orb. Cum ne amintim versurile acestea copilărești atunci când bucăți întregi de viață liniștită trec repede ca un căscat ! Cine știe? Poate că ce rămâne din versurile săpate în piatră ale unui poet este ceea ce seamănă cel mai mult cu ciripiturile unui copil, ar fi amuzant. Preoteasa Herei, care își făcea de treabă în pronaos, ne auzea, ne blestema și fugea să ne prindă. Ne pierdeam repede în spatele tufișurilor mari de lygos de prin mlaștină pe când ea, biata femeie, se împiedica în pliurile tunicii ei și în rădăcini și se trezea prăvălită la pământ. Fugeam atunci, eu și Kreophylos, fiecare în direcția lui. Ne asemănam în faptul că se obișnuise să blasfemeze, și eu la fel.</p>
               <p rend="justify">Când mi se părea că mă departasem destul, mă regăseam singur să hoinăresc și uneori mă amuzam să prin șerpi mititei și să le deschid mari boturile. Le era lor mai frică de mine decât mie de ei, am învățat asta destul de repede; îmi plăcea să le scot colții. Există un număr de specii de șerpi în mlaștină. Există din aceia ușor de prins, subțiri și pătați. Le apropiam capetele de ochiul meu și-i priveam de foarte aproape și-mi păreau atunci monstruoși, gândeam că țin în mână nici mai mult nici mai puțin decât pe Pytho drakonul, iar eu nu eram atunci nimeni altul decât Phoibos, Herakles sau chiar Hermes, omorâtor al lui Argos. Le deschideam gurile și apăsam cu dibăcie pe maxilare. Dinții ieșeau atunci din teacă și apropiam șarpele foarte aproape de față pentru a-l simți îndeaproape. Nu știu, cred că am fost mereu atras de ideea de a avea o idee totală asupra ororii. Era o împuțiciune neumană care venea, ca și cum șarpele era făcut dintr-o materie netrăitoare, ostilă și perfect străină mine, ca și cum respirația lui venea din înseși măruntaiele[…]</p>
               <p rend="justify">[…] să delirez, mama m-a pus într-un car care m-a dus printre hurducături cele douăzeci de stadii până acasă […] Transpiram în pat când mi-am dat seama că aveam capul învelit în pânze și mâinile legate. Veninul făcea că mâinile mi se contractau și pieptul îmi palpita ca și cum ar fi vrut să se elibereze. Mi-aduc aminte cum avusesem impresia că multe alte vipere mișunau sub pătură, țipam să-l dea la o parte […]</p>
               <p rend="justify">[…] izvoarele seacă, seceta se oprește asupra Samosului. Mă trimiteau să aduc apă și puneam căpăstrul măgarului agățându-i două vaze deasupra șeii și plecam la fântâna de partea cealaltă a dealului. Înainte ca Eupalinos megarianul să-și sape tunelul în piatră, muntele trebuia ocolit. Pe pietrișul drumului vazele se bălăngăneau, umplute cu apă și fiecare balans le făcea să debordeze. Soarele arzător bea repede cei câțiva stropi pierduți. Secundam de asemenea sacrificiile, aduceam apa lustrală, spălam vazele. Aveam grijă de șerpii templului. Printre toți acești mândri locuitori din Samos, numai mie, care nu eram descât sclavul lui Polikrates, gemoros, nu-mi era frică de șerpii sacri ai magnificei Here, zeița cu tron strălucitor […]</p>
            </div>
            <div type="div2">
               <head>Scrisoarea a doua</head>
               <p rend="justify">[…] venind noaptea, a adormit în patul său și a visat de Anaxandridas, regele spartan. I se părea că are fălcile încleștate și dorea neapărat să vorbească și, în unele momente, aproape că reușea. Dar atunci se întâmpla ca soția sa, Euthydike, să vină și să îi acopere gura din spate cu unul din acele țesuturi siphniene purpurii. El se zbătea atunci  cu disperare și abia ajungea să se elibereze când mulțimi de pești orbi și cenușii se revărsau din gură-i. Se simțea atunci împietrit în fața puternicului spartan care îi făcea din mână semnele acelea pe care le fac în dansurile lor fiicele Lakedaimonului; el căuta să-l imite dar gesturile sale îi păreau false și stângace și simțea ceva ca o descurajare căci, în adevăr, Aiakes nu prea era cunoscător într-ale dansului. Se simțea atunci dezarmat când îi părea că Anaxandridas reia gestul său, și cu îndemânare. Aiakes se bucura și tușea și dintre fălcile sale ieșeau se revărsau iarăși mulțimi de pești, mici și argintii.</p>
               <p rend="justify">Alții spun altfel. Dacă figurile pline de imagini ale poemului său pot sta mărturie, Anakreon teosianul, care era pe atunci prieten apropiat al lui Polikrate, stăpânu-meu, argumentează că Aiakes nu era om să se lase neliniștit de un vis. După el, Aiakes pleacă într-o călătorie de afaceri la Naxos pentru a prelua transporturile tyrrhenienilor înspre Rhodos, pe care le ținuse mai înainte Mnesarkhos, sirianul. Acest Mnesarkhos care își luase drepturi de cetate la Samos în tinerețe și devenise negustor cu stare printre samieni, cu ajutorul unui emporion ce-l ținea la Rhodos și al oamenilor de încredere pe care-i avea în Kos. Căci, la o adică, era metec, asta o știa toată lumea. Aceste detalii deocamdată despre viața sirianului și am să revin asupra lor când va veni vorba. Dacă vreuna din versiuni este adevărată sau alta, nu aș putea să spun căci în fond nu fac aici decât să reiau ce a fost spus de unii sau de alții. Ceea ce pot mărturisi după proprii mei ochi, ca domestic în locuința lor, este că Aiakes era foarte zbuciumat în zilele acelea. Dar își privea fiii săi și se regăsea mulțumit. Cu anii flota samienilor se înmulțise sub mâna fiilor săi și mai ales a lui Polikrate. Făceau acum legea în Marea Ikariană. </p>
               <p rend="justify">Eram la Naxos în dimineața aceea când Aiakes a hotărât că trebuia neapărat să meargă să-l vadă pe Anaxandridas Spartanul. Să spun ce s-a întâmplat. Eram musafiri ai lui Lygdamis, tiranul insulei, prieten al lui Polikrates. De lucrurile acestea pot să mărturisesc pentru că eram acolo și îmi aveam și eu locul meu printre vâslași. Erau și frații lui, Syloson și Pantagnotos, mai erau ceilalți fii ai lui Aiakes. Acesta nu se îmbarcă pe navele sale de comerț pentru călătorii ci își ia una din pentekonterele zvelte care au prova în formă de mistreț, semnul acela distinctiv al navelor samiene și care îi umple de mândrie căci multe insule sunt cuprinse de teamă când corăbiile acelea apar în preajma coastelor.</p>
               <p rend="justify">Aiakes își pierduse toată ziua cu afacerile. Polikrates și frații lui erau la gymnasion, în tovărășie cu Lygdamis și cu fiii lui Telestagoras, să vadă caii cei noi de curse ai tiranului. A trebuit deci să mă ocup eu însumi de detaliile transportului tyrrhenian și l-am văzut încărcat, în bună regulă, atât lemnul și uleiul cerut dar am și presărat tot felul de săculeți de boabe de ienupăr, cimbrișor și alte mirodenii care la Naxos se găsesc din belșug și care umplu perfect spațiile între vaze, ținându-le în același timp imobile în timpul călătoriei pe mare. Am prezentat toate aceste detalii lui Aiakes, care m-a felicitat, absent. Am oftat, mi-ar fi plăcut să știu că mă bucur de încrederea lui.</p>
               <p rend="justify">Am petrecut noaptea cu tot echipajul în hanul din port. Am dormit fără vise pe băncile de lemn cu capul pe pernă și cu vâslele doar alături, în chip de companie. Dis-de dimineață Aiakes ne-a anunțat: ridicăm pânza spre Gytheion, în Laconia, și nu pentru a ne întoarce la Samos.</p>
               <p rend="justify">— Apele înspre Gytheion nu sunt sigure, a avertizat Lygdamis. </p>
               <p rend="justify">A spus acestea căci printre stâncile ascunse din Kythera se întâmplă să apară pirați. Polikrates a râs însă sigur pe sine căci în zilele acelea samienii se știau stăpâni ai Egeei. Rapidele lor pentekontere scufundau navele piraților lykieni, de se întâmpla să tulbure apele coastelor karienne. Și, deși se lăudau de fiecare dată cu acestea în fața adunărilor ionienilor, tot aceiași corsari samieni nu pierdeau nicio ocazie de a pune mâna chiar pe transporturile Miletului, ale Khiosului, ale Aiginei sau ale imprudenților eretrieni. Zeciuielile din jafuri nu încetau să curgă la Heraion. Templul nu se terminase încă și deja construiau alături o nouă trezorerie dedicată Nymphelor. Locuitorii coastelor știau prea bine că dacă vasele noastre făceau incursiuni în largul apelor lor, nu era deloc pentru a-i saluta. Căci, de când transporturile din Tartessos se opriseră, pentekonterele Samosului șomau în radă iar samienii nemulțumiți străbăteau mările și jefuiau la întâmplare navele întâlnite, chiar fără să se uite la originea lor. Melos, Khios și slabele vase laconiene cădeau pradă la fel de bine ca și cele rapide ale Korinthienilor. Polikrates spunea chiar că un prieten e mai fericit când i se înapoiază ce i s-a jefuit decât dacă nu ar fi fost jefuit deloc. Și, ca să n-o lungesc prea mult, așa cum am mai spus, erau zile în care totul mergea de minune pentru acest Polikrates, zile în care era temut și succesul îi încorona fiecare dintre întreprinderi. Corsarii înșiși îi însoțeau navele comerciale iar bogățiile din Carthagina și cele ale tyrrhenienilor, venind din Syrakosion, treceau prin Samos înainte să ajungă în portul Sidonului sau înspre Naukratis, în Egipt.</p>
               <p rend="justify">Pentru a compensa excesul de mândrie ce-l arăta fiul său, Aiakes i-a mulțumit cu înțelepciune și a strâns mâna lui Lygdamis și i-a închiriat una din navele cu treizeci de vâslași și a spus: „Cine cunoaște mai bine apele Naxosului decât Naxienii”? Cei treizeci de companioni vâslași, cu piepturile goale, s-au rânduit la locurile lor și Syloson și Pantagnotos, ceilalți doi fii ai lui Aiakes, s-a îmbarcat cu ei ca navarhi.</p>
               <p rend="justify">— Aiakes, această navă cu trezeci de oameni, ți-o dau în dar pentru tine și pentru puternicul meu prieten pe care iată-l, Polikrates. Cincisprezece dintre oamenii aceștia sunt hopliți valoroși, cu tot echipamentul lor. Iată-l pe Gelonos care le este căpitan. Știu că la Samos geomorii nu au drept să poarte arme în public și nici garde de corp. Dar voi, păstrați această corabie cu tot echipajul său, păstrați darul acesta ce vă vine de la mine, Lygdamis, care sunt puternic tiran la Naxos. Ai grijă de ei, Polikrates și întrebuințează-i cu înțelepciune!</p>
               <p rend="justify">A spus și i-a strâns mâna și i-a dat un înscris care venea din partea lui Amasis. Câteva detalii mai întâi despre acest Amasis, care se făcuse rege în Egypt: avusese pe vremuri renume de șarlatan și avusese un succes nemaiauzit în incursiunile sale de jaf pe mare, și se legase deci de prietenie cu Polikrates. Pe când nu era decât un negustor, Amasis devenise prin viclenie atât de bogat că și fostul rege al Egiptului îi știa de frică. Era un șarlatan și știa asta foarte bine și îi făcea plăcere să o spună sus și tare. Când a devenit rege puternic, consulta oracolele, cel al lui Zeus Amon din Buto, dar și oracolele grecilor, în acest mod particular: pe oracolele ce-i răspundeau de bine le pedepsea iar pe oracolele ce îi spuneau în față că e escroc le răsplătea cu sume exorbitante de bani. „Sunt șarlatan”, râdea el către prietenii săi. Și eu o știu, și tu, știți toți căci și voi sunteți la fel. Oracolul ar trebui să știe și el treaba asta, mi se pare. Chiar dacă mă prezint aici cu care de luptă și cu slujitori câtă frunză și iarbă. Altfel, era un om căruia îi plăcea tovărășia oamenilor și a poporului într-atâta că i se reproșa chiar lipsa de ținută, judecat fiind de oficialii palatului ca nedemnă de oficiul de rege. La care răspundea: când sunt rege mă comport ca rege. Când sunt cu prietenii mei, mă comport ca negustor șarlatan, căci așa sunt și ei. Căci cu meseria aceasta de șarlatan mi-am cumpărat-o pe cea de rege. Aceste povești deci se spun despre Amasis.</p>
               <p rend="justify">Deocamdată Polikrates a deschis înscrisul și a început să îl citească: „A-ma-sis, scria acolo, către Po-ly-krates — adică eu — spune așa: a-aud că…”. Apoi se opri, mă strigă și-mi dete mesajul pe care l-am citit apoi cu voce tare. Gândindu-mă mai bine acum cred că n-ar fi trebuit, deoarece povestea a fost reluată de diferite alte persoane care nu erau prezente acolo în acel moment. Și numele lor le cunosc și e clar că multitudinea a luat notă cu atenție de conținutul înscrisului și, cum e obiceiul deseori printre greci, cuvintele zboară ușor. În apărarea mea pot spune că Polikrates îl considera prieten pe Lygdamis și n-am făcut decât să urmez instrucțiunile sale. Iar mesajului egipteanului spunea cele ce urmează : îl felicita mai întâi pe Polikrates de prosperitatea continuă a întreprinderilor lui pe mare dar se declara neliniștit căci spunea că zeii sunt geloși pe succesul fără greș; voia deci ca Polikrates să aleagă lucrul care îi este cel mai drag sufletului și să-l distrugă cu bună știință pentru a își echilibra astfel soarta. Fără de care, adăuga, își punea în pericol însăși alianța cu egipteanul. Vestea i-a întunecat pe samieni. Polikrates și-a dus mâna neliniștit la degetul pe care de obicei își poartă marele inel verde de smarald, săpat cu figura unei țestoase. Acest inel, se spunea, îi aducea noroc, atât de mult noroc încât el câștiga orice confruntare, pe mare sau pe uscat. Atâta noroc se vede că îl înspăimântase pe Amasis, care în ultima vreme trebuise să-și concedieze chiar mercenari din propria armată și care nu vedea, se vede, cu ochi prea buni ascensiunea fulgurantă a vecinului său din Samos.</p>
               <p rend="justify">— L-ai lăsat la purificare? m-a întrebat indicând locul pe deget unde s-ar afla inelul.</p>
               <p rend="justify">Îl lăsasem într-adevăr în templu, acasă la Samos. Polikrates însuși mi-l încredințase înainte de pleca pe mare. Mi-a făcut apoi gestul acela pe care îl uram și pe care avea obiceiul să-l facă, cu pumnul, ca și cum presa desenul inelulului pe fruntea mea, în glumă, o glumă care mi se părea deosebit de proastă. </p>
               <p rend="justify">I-am înapoiat ruloul, am împărțit ulei oamenilor, ne-am instalat la vâsle. Am părăsit rada din Naxos și am pornit pe mare. </p>
               <p rend="justify">După câteva stadii, în dreptul Lagoussei, vântul a început să crească, ceea ce ne-a ușurat sarcina. Priveam din când în când înspre Aiakes, așezat. Contempla soarele ce își risipea strălucirea în mare și părea cuprins de un moment de liniște. Depășeam Skandeia, orașul Kythere și Aiakes rămânea scufundat în reveria sa.</p>
               <p rend="justify">Nu s-a mai întâmplat nimic până când am intrat în strâmtoarea Malea, cam pe la locul unde se vede pe coasta laconiană micul Nymphaion. </p>
               <p rend="justify">Cineva a strigat. Nu era o navă de pirați, ci numai un cabotier greoi care se străduia să țină drumul drept în curentul puternic din strâmtoare. </p>
               <p rend="justify">Samienilor nu prea le e rușine să se comporte ca niște tâlhari în apele îndepărtate de insula lor. Am văzut și eu cu acea ocazie cu câtă ușurință vasele sunt întoarse, cercetate și scufundate. Când Polikrates a strigat abordarea, pe partea cealaltă pescarul s-a străduit repede să scoată plasa din apă, să înalțe apoi pânza. O coardă de arc a zbârnâit, o săgeată nervoasă l-a fixat locului. În locul acesta din Malea existau zvonuri despre un cuib de pirați de prin partea locului, doar că pirații de data asta eram noi, sau, cel puțin, tâlharii lui Polikrates, căci vâslașii săi se postaseră deja de-a lungul bordului ca arcași iar Syloson și cei treizeci de naxieni ai lui schimbaseră și ei direcția și se poziționaseră astfel încât să strângă biata bărcuță la mijloc. Naxienii și-au retras vâslele cu zgomot.</p>
               <p rend="justify">Gelonos a sărit atunci în barca ce se găsea captivă, cu echipamentul său greu. Distanța care despărțea cabotierul de coasta laconiană nu era mare. Văzând că scitul amenințător se găsea deja alături de el, pescarul rămase încremenit o secundă apoi se aruncă în mare. Gelonos l-a privit cu mulțumire cum se îndepărtează spre coastă. Cercetă apoi vasul cotrobăind și răsturnând obiecte :</p>
               <p rend="justify">— Vaze, pește afumat… privește, patroane !</p>
               <p rend="justify">Trăsese de sub bord o fetișcană. Gelonos o ridică, o întoarse. Fata era speriată căci de obicei prinșii în astfel de jafuri devin sclavi. Scitul își băgă degetele în gura ei dând la iveală dinții albi. Fata îl mușcă atunci, omul făcu ceva ca un mârâit rupt și o aruncă deodată la pământ cu o lovitură grozavă de pumn. Apoi o luă sub braț, o întoarse cu spatele, se aplecă și-și băgă mâna sub tunica ei. Fata se zbătea și hoplitul o prinse de cozi. Fata urla imobilizată și dădu o lovitură cu piciorul scitului dar nimeri în jambiera acestuia. Îl mai lovi și brațul greu al mercenarului o făcu pe fată să se prăbușească. Odată la pământ îi ridică fusta și am văzut atunci dezvelită crupa frumoasă a unei adolescente bine făcute.</p>
               <p rend="justify">— Ce facem cu ea, șefu?</p>
               <p rend="justify">— E sănătoasă?</p>
               <p rend="justify">Era. Au luat-o, au dat foc cabotorului. Pescarul era deja departe. Am luat iarăși vâslele și au dat drumul pânzelor înspre Gytheion. </p>
               <p rend="justify">Așezaseră prizoniera lângă mine, pe bancă. Am privit cu coada ochiului, era frumoasă.</p>
               <p rend="justify">— Nu sunt sclav, i-am precizat deodată.</p>
               <p rend="justify">Nu știu ce m-a apucat. </p>
               <p rend="justify">— Ce?</p>
               <p rend="justify">Am repetat.</p>
               <p rend="justify">— Ai un tatuaj pe frunte ca sclavii aceia răufăcători, a spus.</p>
               <p rend="justify">— M-au prins la Aigina și de-atunci mi se spune că sunt sclav.</p>
               <p rend="justify">A privit cu atenție tatuajul de pe fruntea mea. Port acest tatuaj care mi-a fost imprimat de aigineți, acest semn al țestoasei pe care-l imprimă pe sclavii lor, pe vite, pe monezile lor și pe orice altă proprietate.</p>
               <p rend="justify">— Ai un mic accent. De unde vine?</p>
               <p rend="justify">— Sunt get.</p>
               <p rend="justify">— Unde vine asta, get?</p>
               <p rend="justify">— În Tracia, la gura Istrului. Știi?</p>
               <p rend="justify">— Din Tracia! Ești sclav deci !</p>
               <p rend="justify">M-am sprijinit pe bucata de lemne pe care o strângeam în mână și am vâslit câteva momente, numărând fiecare sacadă, într-o mișcare pe care o voiam perfectă și privind drept înainte. Îmi venea foarte tare să plâng.</p>
               <p rend="justify">— Nu sunt sclav, am spus. Eram oameni liberi înainte.</p>
               <p rend="justify">— Erați toți oameni liberi înainte.</p>
               <p rend="justify">Am continuat să vâslesc și pe moment eram chiar mulțumit că aveam lucrul acela de făcut, să vâslesc din toate forțele mele. Am rămas câtva timp închis în furia mea. N-am găsit altceva de spus:</p>
               <p rend="justify">— Ți-am văzut fundul.</p>
               <p rend="justify">— N-ai văzut nimic, mi-a răspuns ea.</p>
               <p rend="justify">— Oricum, acolo unde mergi tu, nu ai să fii mai bine decât mine.</p>
               <p rend="justify">M-a lovit cu cotul. Mișcam toți vâslele în cadență, rămăsesem fără forță dar nu mă puteam opri, a trebuit să fac câteva du-te vino în gol. Din spate s-au auzit înjurături.</p>
               <p rend="justify">— Ce știi tu!</p>
               <p rend="justify">A spus și a păstrat tăcerea. Am tăcut și eu.</p>
               <p rend="justify">Soarele trecuse acum și se vedea portul din Gytheion. E un orășel de pescari cu bărcuțe. Un singur vas mare ne-a salutat ieșind din port, vas din Corint. Nu sunt încărcături mari de transportat de aici și, mai ales, nu există înspăimântătoare nave ca la Samos. Câțiva pescari își deznodau plasele în port și asta era tot. Briza și apusul soarelui. Debarcând, Aiakes a trimis după Melanippos, un lacedemonian pe care-l cunoștea căci făcuse cu el comerț pe vremuri. Cum anticipasem, i-a prezentat fata.</p>
               <p rend="justify">— Iată o captivă sănătoasă, Melanippos, fă-o sclava ta. Primește  darul acesta ca semn de prietenie.</p>
               <p rend="justify">Mi s-a părut atunci că Polikrates aruncă o privire plină de ură înspre acest Melanippos. Dar acesta i-a primit totuși în casa lui. Eu cu echipajul am dormit în marile grajduri pe care le are pe proprietatea sa. După toate aceste zile de navigație, cu vântul sărat drept singur tovarăș, eram bucuroși să mâncăm bucate calde.</p>
               <p rend="justify">Stăpânii mei nu au mai avut nevoie de mine zilele acestea, am rămas doar eu cu gândurile mele.</p>
               <p rend="justify">Nu s-a mai întâmplat nimic. Doar, în momentul acela, chiar ziua ce-a urmat. Îmi veneau în minte fiecare cuvințel pe care ea mi-l spusese și îmi unsesem cu ulei palmele bătătorite de atâta vâslit să-mi treacă bătăturile. Îmi ziceam că nici nu știam cum o cheamă. Seara m-au trezit zgomote de-afară. Când am coborât, l-am văzut pe Gelonos care își regăsesise un grup dintre sciții săi rătăcitori. Sunt câțiva dintre ei care hoinăresc prin Laconia. Au obicei să bea vinul fără să-l taie cu apă și fac gălăgie multă. La ei acasă, la gura Istrului fac război raselor care îi înconjoară și care nu găsesc niciodată milă în ochii lor. Le-au făcut nedreptate perșilor atacându-i cei dintâi, măsurând rău nu atât diferența de forță ci faptul că popoarele din partea aceea a Asiei au fiecare obiceiurile lor. Căci de altfel spun că sciții ar fi rasa cea mai puternică a lumii dacă ar fi uniți. Făcuseră un foc mare în mijlocul curții și cântau. Erau din acei sciți nomazi care se pretind legați de lacedemonieni prin faptul că regii lor descind și ei din Herakles. Așa.</p>
               <p rend="justify">Atunci, pe când treceam printre grajduri am văzut fata întinsă pe paie și imobilizată cu o frânghie de stâlp. Sciții cântau zgomotos alături și nimeni nu se uita. M-am suit înapoi să regăsesc un cuțitaș, am coborât și am tăiat sfoara groasă de cânepă. Era noapte afară. Fata m-a privit repede, cu recunoștință, de asta sunt sigur, în ciuda întunericului. A ieșit. A fugit.</p>
               <p rend="justify">Eu am rămas locului, întristat. Tot nu știam cum o cheamă. Nu știu dacă în cele ce urmează Melanippos s-a plâns lui Aiakes de fuga sclavei, n-am mai auzit nimic. Tot ceea ce știu este că Aiakes, moșneagul, se simțea rău în zilele acelea și nu voia să vadă pe nimeni.</p>
               <p rend="justify">Am petrecut zilele acelea fără să fac mare lucru. Am hoinărit prin oraș, m-am gândit la fată, am privit cum se întorc perscarii de pe mare. Am ascultat povești despre pirații din Kythera și despre vizita așteptată și temută a stăpânilor lor sparțiați.</p>
               <p rend="justify">Într-o seară, în timp ce mă plimbam, m-am oprit în locul în care patru lămpi care ardeau păreau să indice o intrare. Am auzit înăuntru hohote de râs. Se găsea acolo un kapeleion al unui numit Khrysion. M-a primit și mi-a explicat: stabilimentele acestea în Laconia au întotdeauna două intrări, de-o parte și de alta a casei. În felul acesta, îmi explica, în timpul controlurilor de către sparțiați, convivii pot părăsi repede și fără pericol taverna ieșind prin spate căci sparțiații nu admit altfel de a bea împreună decât împrejurul meselor lor comune. Heloții urăsc mesele comune ca și tot ce este propriu-zis spartan sau care să fie cât de cât legat de Sparta. Când stăpânii lor nu sunt prezenți, ceea ce este cazul celei mai bune părți a anului, locuitorii Gytheionului își urmează propriile obiceiuri. Beau un vin destul de bun și bere fără măsură.</p>
               <p rend="justify">Am intrat și m-am așezat la masă. Khrysion a vrut să știe dacă am bani. Am arătat bănuțul și mi-a trântit o halbă din cidrul acela pe care-l numesc brytos și care miroase a mirodenii.</p>
               <p rend="justify">— Ține, străine.</p>
               <p rend="justify">A spus și a băgat banul în buzunar. Am rămas singur la masă, gândindu-mă la nefericirile mele. Îmi spuneam că nu sunt sclav. Sunt străin. Ceea ce până la urmă este același lucru, asta cam așa e. Oricum, după ce îmi spunea mama, noi nu eram sclavi înainte. Nu știu. Nu mai știu. Îmi amintesc doar vag istorisirile ei, nu le-am notat niciodată cu grija unui hieromnemon dar e clar că din poveștile acelea care m-au impregnat îmi țâșnesc imagini desperecheate, din când în când. Astfel mi-aduc aminte de legende despre pirați care mișună în jurul insulei Leuke, de la gura Istrului, acolo unde spun că se odihnește Akhilleus, războinicul de la Illion. Cidrul începea să mă ia de cap. Tatăl meu se împotrivise, se pare, îl prinseseră și i-au rupt mâinile. Fusese vândut grecilor. Era adevărat sau era doar o poveste pe care oi fi citit-o în altă parte? Am crescut singur în mlaștinile Heraionului recitând versurile poeților. Nu știu unde încetează poveștile mamei mele și ale femeilor trace și unde încep cele ale poeților. Zei uranieni, povestea mea este povestea lumii ! Ceea ce e sigur e că tatuajul acesta pe care-l port eu în frunte acum este țestoasa eginetă. Am sfârșit deci prin a deveni sclav. Dau la vâsle, aduc apă la Samos, mă ocup de casa lui Polikrates, a fraților lui și a tatălui său, Aiakes. Trebuie să faci ceva pe lumea asta.</p>
               <p rend="justify">Sunt sclav, deci, mi se pare. Am o capacitate să ignor realitatea așa cum puțini alții au. Sunt tratat ca un sclav, frecventez sclavi. Nici nu-mi plac, mereu gata de cele mai scârboase compromisuri pentru un obol sau pentru o nimica toată de plăcere. Uneori îmi pare că nu îmi place nimic din tot ce mă înconjoară. Cât despre dulcea țară a mamei mele, eu nu am cunoscut-o. Am impresia că trebuie să aibă lungi văi verzi și nu știu de ce îmi vine în cap că trebuie neapărat să fie multe albine acolo, vara. Poate mi-a zis ea, văd un cer albastru dincolo de o sită de albine bâzâitoare. E frumos, e tăcere multă în satele acelea, ca într-o țară uitată de violență.</p>
               <p rend="justify">O mințisem deci pe fată. Dacă am mințit, Phalanthos, să nu mă judeci prea tare. Eram de fapt sclav, eram, e clar acum ca bună ziua. Nu înțelegeam cum e posibil, dar eram sclav. Ea era frumoasă, pe de altă parte, nu puteam să-i spun adevărul. Zic frumoasă pentru că e un cuvânt obișnuit, dar nu e decât un cuvânt. Atât despre fata aceasta. Nu știam nimic despre ea, de unde era. Cum se poate să fii așa frumoasă, pe pământ? Trebuie să fie oameni care respiră același aer cu ea, care îi vorbesc, cine știe? Și eu îi vorbisem. Cuvintele mele. Cu ea. E teribil. Cine știe unde e, dacă mai e în viață.</p>
               <p rend="justify">Nu, nu sunt sclav. Chiar nu sunt. Ba da. Sunt. Devin cu fiecare zi care trece și mai sclav. Poate că sunt, și ce? E vina lor. Cu urma asta vizibilă în frunte, cu țestoasa asta imprimată de blestemații de aigineți. Am să-mi pun un fes pe cap.</p>
               <p rend="justify">Se strânsese lume împrejur. Observasem deja că heloții din Laconia au, aproape fără excepție, un deget sau altul lipsă la mână; uneori lipsesc chiar mai multe și am văzut cu ochii mei ciungi cărora le lipsea palma întreagă. De altfel mi s-a confirmat că existența oamenilor cu mâna tăiată până la cot nu e rară. De fapt dacă mă gândesc bine, nu-mi aduc minte să fi văzut unul singur care să aibă mâinile întregi. Totuși nu pentru că sunt leproși, sunt vii și sănătoși, se ocupă cu pescuitul și cu cultura pământului pentru stăpânii lor. Vorbesc dialectul acela dorian pe care nici acum nu-l înțeleg prea bine. Cineva la dreapta mea urla ceva iar altul îi răspundea printr-un urlet și mai grozav. Clar, n-aveam cum să înțeleg. Era cald, curgea cidrul, urlau toți și se strâmbau și înjurau de mama focului când deodată Hermes, domn de Kyllene, a intrat în tavernă, pe neobservate. S-a strecurat în tăcere prin mulțime privind într-o parte și în alta. A trebuit să împingă puțin din coate și să-și facă loc printre petrecăreți. S-a așezat la masa noastră, strâns din ambele părți, fără să scoată o vorbă. Ținea în mână o țestoasă pe care a așezat-o pe masă. Asculta. Cineva i-a trântit atunci o pintă de bere în față. Divinul fiu al lui Zeus l-a privit surprins și a dat să-i mulțumească fără să prea știe cui. Omul din stânga sa, cu ochii mari, comenta ceva scuipând și lovind cu pumnul în masa din lemn greu și crestată și se ștergea la gură. Hermes a țuguiat atunci buzele, ca din politețe, să soarbă puțin. Și-a stăpânit cu greu o strâmbătură. Țestoasa a scos piciorușele și capul din carapace și privea acum spectacolul uimită. Eu, ca tot străinul, tăceam. Unul din vlăjganii ciungi din dreapta mea îmi zisese ceva. Neînțelegând ce zice, l-am întrebat la rândul meu, arătând spre mâna sa ciungă: de ce asta? Dar, cum se vorbea foarte tare împrejur, l-am auzit doar cum râde cu zgomot, cu dinții sparți și ochii strălucitori, roșu la față, mi-a arătat mâna ciungă mișcându-și singurele două degete care rămăseseră articulate. M-am uitat în jur. De sub pleoapa lui Hermes curgea o lacrimă. Mi-am șters și eu ochii. Obișnuințe de sclav, fir-ar să fie.</p>
               <p rend="justify">Am rămas cu Aiakes, la Gytheion, trei zile și trei nopți. Când s-a hotărât că putea să-și continue drumul, a căutat niște cai buni de drum. Melanippos ni i-a adus în fața hanului, cu un măgăruș, pentru bagaje. Dis-de-dimineață am pornit spre Sparta. Aiakes abia se ținea în șa.</p>
               <p rend="justify">*</p>
               <p rend="justify">În Laconia, de-a lungul drumului se află locșoare dedicate nymphelor, eroilor și notabililor. Din ce-am văzut, mari temple ca în Ionia lipsesc prin părțile acestea. Sanctuarele laconienilor nu depășesc ca mărime unele din clădirile noastre secundare noastre, totuși aceste locuri nu sunt lipsite de un anume farmec și se pot vedea depuse, ici și colo, figuri ale Dioskurilor și ramuri uscate aduse de vreun om pios sau de vreun altul. Tocmai treceam de Amyklai când a apărut un trimis sparțiat. Ne-a ordonat într-o doriană seacă să-l urmăm. Melanippos îi informase poate de sosirea noastră. I-am simțit pe stăpânii mei încordându-se, Syloson dădu pinteni calului deodată și se puse înaintea lui Polikrates care îl împinse la rândul său în timp ce, de partea cealaltă, Pantagnotos își umflase pieptul ca și cum încerca să-l depășească cu un cot pe Gelonos. Eu veneam în urmă, încărcat cu coifurile și cu echipamentul pe spatele unui măgăruș care obosise acum și se oprea în dreptul fiecărui tufiș de pe marginea drumului. Trebuia să mă întorc, din când în când, să-i mai trag câte-o lovitură de băț. Își continua atunci mersul privindu-mă din colțul ochiului cu reproș și sunt sigur că nu căuta în capul său decât următoarea ocazie de a se opri. Chiar Aiakes care, cu vârsta, se aplecase puțin de spate și care, pentru a se ține bine în picioare, avea nevoie de baston, își ridicase bărbia și își umflase pieptul. Înțepeniseră cu toții, ceea ce m-a speriat pentru că nu cunoșteam deloc Laconia la vremea aceea. Măgărușul se oprise din nou dar i-am tras un băț pe spinare ceea ce l-a făcut să se răzgândească. Mi-am umflat și eu pieptul căci din câte înțeleg, așa trebuie făcut în Laconia.</p>
               <p rend="justify">Intram în Kynosaura când Pantagnotos îmi ceru nervos coiful. I l-am căutat în sacul din spatele măgarului, îl încercă dar era mult prea cald. Mi-l dădu înapoi și-și reluă locul, resemnat. Se înclina, când într-o parte când într-alta, ca să vadă mai bine căci, înainte, scitul uriaș călărea, un pic înclinat într-o parte, cu ținuta lui indolentă. Gelonos este unul din sciții aceștia născuți pe cal și care sunt învățați să mânuiască arcul încă din cea mai fragedă copilărie.</p>
               <p rend="justify">Când am ajuns, în sala cea mare a Gerousiei, înaintea adunării Bătrânilor, a vorbit Aiakes, după cum urmează:</p>
               <p rend="justify">„— Fiecare vară vă vede plecând la război, lacedaimonieni, astfel încât chiar vecinii voștri din Arcadia, cei care trăiau în pașnica cetate a Tegeei, au învățat de la voi arta războiului. Când nu plecați să ardeți holdele aurite de pe câmpiile Kynouriene, jefuiți livezile verzii țări Argolis și chiar luncile îndepărtate ale Thesaliei. Faceți bine acționând astfel, spuneți-mi, căci aceasta depășește înțelegerea mea? Căci toată lumea cunoaște mândria cu care vă țineți legea. Mai mult decât orice altă rasă în Hellas, incursiunile voastre se opresc la fiecare răscruce ca să citiți păsările, să aruncați astragali și să consultați semnele. Înainte să fie luna plină nu vă mișcați un pas, chiar de-ar fi ca Uranos cel înstelat să vi se prăbușească peste capete. La Delfi trimișii voștri trec cei dintâi căci darurile voastre sunt scumpe și trezoreria voastră de acolo e bine înzestrată. Oracolul vă împinge în acest război fără sfârșit, spuneți-mi? Sunt ani buni de când a căzut Panionionul și sunt ani buni de când Kyros a pus mâna pe cetatea Sardisului. Sunt ani buni de când frumoasele noastre orașe ioniene îi sunt supuse și i se alătură la toate războaiele. Ele îmbrățișează servitudinea cu indiferență, exact la fel cum se bucurau înainte de libertate. Ele par să o fi uitat, fără regrete și chiar păstrându-și prosperitatea în schimbul supunerii. Dar nu posesiunile noastre sunt căutate de Pers. Căci până acum ne-am bătut mereu pentru un picior de pământ, pentru un emporion sau pentru un transport în plus. Și sunt războaie pe care le-am câștigat, lacedaimonieni, și sunt războaie pe care le-am pierdut. Dar am câștigat mai mult decât am pierdut, și datorăm aceasta libertății noastre. Ne-am luptat cu carienii pentru posesiunile din periaia pe coasta asiatică; ne-am luptat cu lidienii cei supuși și cu cretanii cu săgeți otrăvite și le-am și scufundat vasele prea-mândrilor lor pirați. Și ne-am luptat și cu voi, lacedemonieni, când a trebuit, și o să ne mai luptăm dacă va trebui. Dar la vâsta mea îmi dau seama că ne-am luptat pentru nimicuri. Vă spun aceasta căci văd perși printre voi, și încă bine primiți. Să știți că nu talanți de argint caută la voi ci un pumn de pământ înmuiat în apa țării voastre. Și-am auzit chiar povestea unui asiarh, un oarecare Philokhoros, ce cunoștea bine semnificația acestui pumn de noroi și care a încercat să ofere în schimb grei talenți de argint să scape dezonoarei, și totuși i s-a refuzat. Căci să știți că acest pers, Kyros a fost bastard și disprețuit de toți pe vremuri, iar rasa lui era sclavă Mezilor și tuturor celorlalte rase ale pământului. Ci astăzi nu posesiunile noastre le caută Kyros, o sparțiați, întrebați-i atunci ce caută. Și aud acum că-și prelungește campania împotriva masageților și înțeleg că la Ekbatana apele sunt tulburi. Este momentul de acționa pentru că fiul său, Kambyses, este la fel ca el. Ca și voi, oameni ai Lakedaimonului, suntem liberi și vrem să și rămânem așa. Mărturisesc că gândeam în tinerețea mea că eu îmi aveam libertatea mea tot așa cum o aveai și tu pe-a ta, cam la fel cum samienii noștri pregătesc prăjiturile cu miere și homomelis în timp ce în Laconia vouă vă place mai degrabă marmelada aceea din smochine uscate; și că același gen de gust se aplică la tot. Dar gustul mezilor nu este pentru bucatele voaste, o greci, și ei devin din ce în mai puternici pe fiecare zi ce trece. De partea noastră, nu am lăsat brațele jos căci poate ați auzit că flota Samosului este prima în Hellas. Dar fenicienii le vând corăbii și mi-e teamă că în curând ionienii supuși vor trebui și ei să facă la fel. Insulele nu vor mai fi atunci la adăpost. Samos nu va mai fi la adăpost. Voi, lacedaimonieni, nu veți mai fi la adăpost, ascunși cum sunteți sub zidurile înalte ale muntelui vostru Taygetos și ținând pe Artemis cea dreptă și pe nymphe ca heralzi. Vă văd cum îi primiți pe perși cu brațele deschise și îi tratați cu onoruri, cum îi puneți la masă cu voi și le faceți loc aici în fața mea și în fața Bătrânilor. Cugetați, mai degrabă: chiar mai mult decât Samos, oameni ai Lakedaimonului, voi n-aveți altceva de preț decât libertatea. Căci de altfel niciun negustor nu știe ce să facă cu moneda voastră de fier și numai teama pe care o inspirați și izolarea voastră v-a apărat până în ziua de astăzi. Dar noi suntem puternici în corăbii și în posesiuni și avem aliați puternici prin insule și prin alte părți. Astfel, Lygdamis din Naxos, astfel Peisistratos athenianul fiul lui Hippokrates; Megara și toate coloniile noastre din Propontis ne urmează; și mai important, Amasis al Egiptului face ofrande chiar la Heraionul din Samos și ne face des vizite pioase la Hellenionul din Naukratis. Doar datorită puterii noatre în ziua de astăzi flota milezienilor nu este în mâna Persului. Este deci momentul să hotărâți asupra unui lucru: vă veți alătura nouă în lupta noastră sau vă veți alătura Persului?”</p>
               <p rend="justify">Astfel a grăit Aiakes samianul, bogat în ani. Și, spunând aceste cuvinte, a tăcut. Și Anaxandridas fiul lui Leon și rege al Spartei a spus cele ce urmează :</p>
               <p rend="justify">„Călătoria ta lungă până aici, Aiakes, mă onorează, Asia fiind așa de departe de Peloponez. Dar eu, care n-am pus piciorul niciodată mai departe de Elis în Akhaia, eu singur, să răspund la întrebarea ta nu pot, de vreme ce suntem toți egali aici, și toți suntem la fel paznici ai legii. Și legea aceasta, cum știi și tu, nu e alta decât cea ce ne-a fost dată de pythonesa de la Delfi. Iar dacă pythonesa este gura zeului, noi suntem mâna sa. Dacă apa și pământul Laconiei îți provoacă grijile acestea, nu pot decât să-ți prezint pe prietenii noștri perși. Și răspunsul lor ei l-au primit și răspunsul acesta nu e secret și pot să-ți aducă mărturie căci mi-am primit mereu prietenii cu brațele deschise. Ca și tine, n-am înțeles de ce să facă atâta drum pentru a cerși ca niște sărăntoci un pumn de pământ. Ce să zic? Să vină să și-l ia. Altfel, nu pot decât să urmez poruncile pythonessei și este datoria mea să păstrez cu mare atenție răspunsurile sale. Dar pentru că vrei un răspuns, am să ți-l dau: trebuie să întrebi cauza nefericirilor tale oracolului”.</p>
               <p rend="justify">După părerea mea a spus acestea pentru că lakedaimonienii sunt excesiv de pioși și își fac din asta chiar un punct de onoare. Chiar acești lacedaimonieni, stăpâni pe Messenia pe care o țin sub jug de generații întregi și care au făcut din locuitorii ei heloți. Și caută acum să pună pâna pe Tegeea, orașul arkadian dinspre miazănoapte care o separă de Argos, vechea dușmancă a Spartei. Pythonesa însăși le-a interzis luarea Tegeei căci, atunci când au trimis la Delfi, ea a răspuns:</p>
               <p rend="justify">„Dorești Arkadia? Pe orgoliu îți zidești dorința. Nu îl voi satisface.</p>
               <p rend="justify">Sunt atâția printre arkadieni care au ghindă drept hrană: ei, înaintea mea, nu ți-o vor lăsa.</p>
               <p rend="justify">Dar am să-ți dau să dansezi în cadență răsunătoare la Tegeea”.</p>
               <p rend="justify">Spartanii au interpretat oracolul ca semnificând victoria lor sigură asupra arkadienilor. Au plecat la război veseli și încrezători, ducând cu ei deja cătușele de picioare cu care intenționau să-i lege pe acei tegeați, pe care îi vedeau deja învinși în mintea lor. Dar tocmai contrariul s-a produs: spartanii au fost învinși și, aliniați în coloane de prizonieri, au trebuit să zăngăne din picioare pe câmpurile din Tegeis prinși în chiar cătușele pe care le aduseseră. Dar faptele acestea se petreceau în timpul taților noștri și Sparta speră acum să ridice această interdicție. Ei trimit consultații și, din câte aud, au încercat chiar să corupă pe pythonesă, ceea ce le-a cauzat interdicția la Delfi. Căci atunci când, în ciuda interdicției oracolului, au surprins armata tegeată în câmpia Stenyklaros, Delfi le-a închis porțile. </p>
               <p rend="justify">[…în] curtea Ephorionului se așează în mijlocul lungii mese pe lângă Bătrâni. Tinerii îi invită, pregătesc, apoi găsesc loc la marginea mesei sau, în cel mai rău caz, trag un scăunel în rândul al doilea, cu atenție la cei mai în vârstă. Lacedaimonienii se așează morocănoși și taciturni la masă. Nu îndrăzneam nici noi să vorbim. Mi se pare că urmăreau fără greș un fel de protocol de primire pentru delegația samienilor, comportându-se cu stăpânii mei cu un fel de considerație mută. Tinerii mișunau în jur pentru a le smulge măcar o privire sau măcar un cuvințel. Apoi chiar acești tineri imitau între ei comportamentul celor în vârstă, făcând pe importanții cum îi văzuseră că fac pe cei mai mari ca ei. Un car cu vaze de apă a intrat în curte, tras de patru din acei heloți ciungi.</p>
               <p rend="justify">Am observat că la Sparta au obicei să aprecieze înțelepciunea unui locuitor după numărul de răni și de cicatrice pe care le poartă acesta pe trup. Aici poeții nu sunt în centrul atenției, înțelepții nu sunt cinstiți cum sunt în Ionia. Cel care se apropie cel mai mult de un înțelept este poate Khilon Ephorul, bogat în ani. Chiar ghicitorii găsesc rar trecere în fața lor, cu excepția acelor Pythioi pe care statul îi desemnează în mod special pentru a fi delegați la Delfi. Ei disprețuiesc artizanii și rezervă aceste activități pentru perioikoi ca treburi joase și, dacă e să privim starea construcțiilor lor sau chiar farfuriile pe care le așează la masă, se vede bine efectul. Un hoplit care se întoarce de la război toamna, chiar cu scut, n-are reputație de înțelept câtă vreme corpul lui nu poartă mărturia urmelor grelelor lupte. Rănile pe frunte aduc cinste, rănile pe spate dimpotrivă; dar fie nu au pe spate, fie nu le arată căci cu ochii mei n-am văzut. Dar cicatricele pe piept și pe față sunt expuse ca embleme de cinste. Cei care se întorc întregi sunt luați în râs pe strada publică și în general nu găsesc femei. Căci, după părerea sparțiaților, cu cât sunt mai tăiați, cu atât sunt mai înțelepți. Și pentru tânăr sau pentru un om căruia îi lipsesc aceste dovezi de înțelepciune, vorbirea în prezența homoioilor este considerat semn deschis de ostilitate și se pedepsește în mod exemplar. Acest Khilon era la vremea aceea destul de avansat în vâstă și considerat de sparțiați ca cel mai înțelept dintre ei; într-adevăr, trupul lui comporta multe cicatrice. Pe față îi lipsea o ureche, dar ce zic, dacă îl priveai de-aproape, o parte din cap fusese înfundată într-una din expedițiile nefericite, și era bine știut la vremea respectivă că era aproape chior de ochiul stâng. Totuși Khilon nu se întorsese niciodată fără scut și, deși fusese obligat să-l schimbe cu anii, îi păstrase mereu marginea de aramă pe care o aurise acum și care era marcată cu ecusonul său, purtând, la fel ca propriul său trup, toate tăieturile suportate din vremea când era tânăr iren printre ephebi. Și fiecare tăietură avea o poveste precisă. Ceruse în mod expres fierarului să lasă urmele la vedere. Altfel, cum spuneam, era cu totul chel, buza inferioară tăiată de partea dreaptă, și arătând astfel se rânduia fără rival ca cel mai înțelept printre spartani. Regele Anaxandridas și regele Ariston îi cereau sfatul în privat și în public și mânca deseori la mesele lor.</p>
               <p rend="justify">Iar pe cei care își părăsesc scutul, ei îi numesc tremurători și nu li se vorbește, femeile îi scuipă la strada mare și sunt în general afectați treburilor joase și urmăritului heloților pe care îi tratează cu multă cruzime, după imaginea comportamentului pe care îl suportă ei înșiși de la homoioi.</p>
               <p rend="justify">Între timp, turnaseră în farfurii o supă neagră și fierbinte. Cum, printre sparțiați, nimeni nu gusta, priveam neliniștiți împrejur să vedem ce se cuvine să facem căci ni se părea că așteptau ceva. I-am văzut pe străpânii mei cum se sprijină cu coatele de marginea mesei și cum se uită cu răbdare și înfometați la aburul supei. N-am așteptat mult. Eram așezat pe locul băiatului de serviciu, în spatele samienilor. Așteptau o femeie din câte am înțeles și Dionyssios enomotarkhul a salutat-o și ea s-a așezat la mijlocul mesei, care la Sparta este locul de onoare. Ei salută femeile, aici în Lacedaimon. Am ridicat capul să văd mai clar cine era apariția aceasta.</p>
               <p rend="justify">Era ea.</p>
               <p rend="justify">Am recunoscut-o imediat. Și stăpânii mei au recunoscut-o imediat. Am rămas siderați. Fata a ridicat capul și mi s-a părut că dintr-o privire i-a liniștit arătându-le locurile libere: tăceți. Avea acel mers mândru pe care-l au femeile din Lakedaimon. Era lacedaimoniană deci. Mereu mi s-au părut fetele lacedemoniene atât de frumoase, cu părul lor împletit frumos, fără îndoială cele mai frumoase din Hellas. Am crezut o clipă că mă văzuse și ea, am crezut că mă fixase cu privirea sa verde și care mă ardea. Pe mine, care eram sclav și care îmi slujeam stăpânul Polikrates, geomoros. Deodată Polikrates se ridică de la locul său și merse să se așeze alături de ea. Spartanii, după obiceiul lor, n-au zis nimic.</p>
               <p rend="justify">Fac un lucru anume la Sparta care mi se pare particular și pe care am să-l relatez în ce urmează. Sparțiații sunt obligați de legi pe care le-a instituit Lykourgos să mănânce împreună și au interdicție să arate magnificență fie prin veșminte fie prin podoabe. Mâncarea este aceeași pentru toți. Două feluri de bunătăți se găseau în această zi pe masă, pâine obișnuită și felurile de mâncare, supa și berbec pe care-l sacrificaseră pentru ocazie în fața Heroonului Dioskurilor. Totuși am observat că fiecare dintre ei își pune în față ceva special, fie o lingură lucrată fin, fie o farfurie de aur, o agrafă, un greiere aurit pe care-l lasă înainte ca toți să-l vadă. Am observat că accesoriul enomotarkhului e mai bogat decât cel al locotenenților. Există un fel de neliniște care se produce și nimeni nu privește în farfurie, în care supa neagră e aceeași pentru toți; ci, pare că toți privesc și poziționează pe masă aceste mici accesorii care îi disting despre care Lykourgos n-a prevăzut nimic în legea lui. Există un joc al prezentării, unde retrag și acoperă aceste accesorii ca și cum ar mișca piese ascunse la jocul de table. Fiecare gest este urmărit de un șir de priviri invidioase și geloase și de o repoziționare a celorlalți. Cum nu vorbesc, gesturile devin și mai vizibile. Fiecare dintre meseni este însoțit de o adunare de băieți Heloți, chiar de Sparțiați, cred, care rămân în picioare. Din când în când unul dintre meseni se ridică supărat de la masă și unul din cei ce așteaptă în picioare în spate îi ia locul. Acestea despre obiceiurile de la syssitia.</p>
               <p rend="justify">Trăgeam din când în când cu coada ochiului la Polikrates, așezat la masă, alături de fată, nervos, în rândul spartanilor tăcuți. Îl urmăream cum cântărea în minte zece mii de cuvinte, o mie de gesturi, întorcând capul din când în când, ezitând, să spună poate ceva? — și, în cele din urmă, nimic. Eram așa invidos că stătea lângă dânsa. Polikrates mi se părea deodată stângace, urât, și ca să n-o lungesc prea mult, prost de-a dreptul. Chiar așa. Am simțit deodată spartanii crispându-se. L-am auzit pe Dionyssios enomotarkhul, un căpitan dintre spartani care arătase simpatie stăpânului meu, cum mormăie în barbă:</p>
               <p rend="justify">— Asta mai lipsea.</p>
               <p rend="justify">Li se citea enervarea pe fețe dar mesenii își păstrau capetele plecate și își aruncau numai scurte priviri. Ridicând privirea, am văzut un ciudat tânăr apropiindu-se. Era aproape de vârsta mea și mergea împleticit. Nu știu dacă era beat dar trupul i se legăna tot timpul. Palmele sale schițau gesturi ondulate. Ochii încercănați cu cremă de fum, cum văzusem doar pe acele fragile pornai prin spatele Heraionului de la Samos. În Lakedaimon femeile nu au obiceiul să-și machieze fața. S-a oprit în dreptul tinerei fete, așezate în mijlocul războinicilor. </p>
               <p rend="justify">— Iată-te în bună companie, a spus.</p>
               <p rend="justify">Avu deodată un acces de tuse și făcu un fel de reverență, întreruptă de alt acces de tuse. Această reverență îi venea rău căci purta veșmântul acela purtat de ephebi la Sparta, cu toate însemnele militare. Semăna mai degrabă cu unul din acei actorași care interpretează militari la festivaluri. Continuă modulându-și vocea ca și cum ar fi voit să întoneze ceva:</p>
               <p rend="justify">— Mare bucurie să vă găsesc aici, samieni! Primisem veste de venirea voastră și să știți că de nu veneați voi, v-aș fi vizitat eu. Bine ați venit! Ați făcut atâta drum! Bucatele noastre nu sunt așa renumite și totuși v-ați obosit, așa și pe dincolo. Ați călătorit bine, n-ați uitat nimic?</p>
               <p rend="justify">Vorbea agitând mâinile, cum fac heralzii publici. Spartanii continuau să-și țină nasul în farfurii. Dansul clătinat al intrusului constasta mult cu ținuta lor sobră. </p>
               <p rend="justify">— N-ați uitat nimic? continua intrusul.</p>
               <p rend="justify">Iar Polikrate își rodea unghiile.</p>
               <p rend="justify">— Ce să uităm, bufonule? a sărit el.</p>
               <p rend="justify">Mi s-a părut că spartanii ar fi vrut să-l rețină, să-i șoptească să tacă. Nu înțelegeam nimic.</p>
               <p rend="justify">— Ce să uitați… Ce? Bufon, zici? Ah, dragul meu, nu sunt bufon, sunt, mai degrabă, hai să zicem, o prostituată sacră, ce zici? Încântată…</p>
               <p rend="justify">Și întinse mâna într-un fel exagerat ca una din acele curtezane care așteaptă un compliment. Polikrate întoarse capul dezgustat așteptând poate ca una din gazde să se debaraseze de actoraș. Dar nimeni nu spunea nimic și nebunul continua:</p>
               <p rend="justify">— Dă-mi mâna, dragul meu, vrei? Fii amabil…</p>
               <p rend="justify">Se apropiase și îl împingea de umăr. Polikrate privea ezitant împrejur pentru a observa reacțiile sparțiaților, însă aceștia țineau numai privirile în pământ. Încercă un moment să-l ignore dar, cum acesta continua cu vocea lui mieroasă și enervantă, luă  deodată un cuțit de pe masă și, dus de furie, luând intrusul drept vreun vagabond sau vreun nebun, încercă chiar să-l lovească. Se văzu clar cum cuțitul sprintecă tunica bufonului și cum îi zgârie partea de sus a pieptului. Dar nebunul se feri cu multă dibăcie și cu un gest precis, îl dărâmă pe Polikrates dintr-o lovitură de cot. Nu văzusem niciodată acea artă a războiului pe care o stăpânesc spartanii; eram impresionat. Bufonul înaintă un pas înspre stăpânul meu care zăcea acum la pământ și îi întoarse bărbia cu vârful piciorului. Cu o voce deodată devenită groasă îl auzirăm spunând:</p>
               <p rend="justify">— Așa, să înveți cum se vorbește unui rege.</p>
               <p rend="justify">Îl priveam pe Polikrate zacând la pământ și trebuie să mărturisesc că nu îmi părea foarte rău. Ci iată-l pe venerabilul Aiakes care s-a ridicat agitând bastonul:</p>
               <p rend="justify">— Ești nebun? Ați înnebunit cu toții? Faceți ceva!</p>
               <p rend="justify">Spartanii însă rămâneau inerți. Nebunul întoarse atunci privirile către samieni. Dar Syloson și frații lui, de când intrase în Sparta era așa de onorat să fie la masă că își uitase cu totul capul și nu căuta decât să imite tot ce vedea că fac spartanii. </p>
               <p rend="justify">Se vedea clar că regele-măscărici era mândru de el. Se așezase cu picioarele bine înfipte în pământ și mâinile încrucișate. O privea victorios pe tânăra femeie de la mijlocul mesei.</p>
               <p rend="justify">Am acum puțin timp să precizez că pirații samieni numărau printre victimele lor și nave ale Spartei. Unul din enormele lor kratere de bronz fusese jefuit. Avea gura frumos lucrată în relief și se găsește și acum în fața Heraionului, dedicat de Mnesarkhos syrianul, geomoros la Samos, proprietar, și el, cum am mai spus, al unui bun număr de corăbii și de emporia prin insule. Toată lumea știa cum obținuse vaza și că nu plătise deloc mult pe ea. Spun acestea pentru că presupun că aceste jafuri eram pe cale să le plătim în fața acestui Spartan. Dar voi vorbi mai îndelung când va veni vorba căci iată-l pe măscărici că-și reia jocul dizgrațios:</p>
               <p rend="justify">— Ah, dragii mei, nu vă neliniștiți de acest regretabil incident, vă rog, gustați din friptură. Ah, ce tare frige!</p>
               <p rend="justify">Introdusese degetul în berbec, lăsând o gaură în carnea zemoasă, apoi băgă degetul în gură și îl degustă cu un gest afectat. Ridică brațul apoi și își inspectă rana. Marginile pânzei erau înroșite de sânge. Cuțitul lui Polikrates alunecase pe coaste și îi spintecase tunica și, dedesubt, pielea. „E totuși scandalos cum oamenii în zilele noastre nu știu să se poarte” îl auzirăm plângându-se pentru sine. „E un scandal, dragii mei”. Rămase absent un moment, visător, privind prin meseni, ca într-un fel de vid.</p>
               <p rend="justify">Polikrates își scuturase praful de pe veșminte și se reașezase tăcut la locul lui masă când Dionyssios enomotarkhul se aplecă înspre el și îi șopti la ureche:</p>
               <p rend="justify">— Iată-l pe Kleomenes, fiul lui Anaxandridas !</p>
               <p rend="justify">Citindu-i uimirea pe față, căpitanul sparțiat adăugă în șoaptă:</p>
               <p rend="justify">— Așa e el.</p>
               <p rend="justify">Trebuie să spun acum provestea acestui Kleomenes, care era primul născut al lui Anaxandridas, căci povestea e de o frumusețe rară și am să o redau aici doar în linii mari. În tinerețe, tatăl său, Anaxandridas fiul lui Leon, rege al Spartei, era foarte îndrăgostit de soția sa dar aceasta nu îi făcea copii. Îngrijorați, eforii i-au cerut să-și schimbe soția pentru a avea un moștenitor însă regele s-a opus. Eforii i-au arătat atunci casa lui Ariston Europontidul, celălalt rege, căci la Sparta sunt doi regi. Acesta schimbase trei neveste. Eforii i-au poruncit lui Anaxandridas să-și ia și el alături de prima soție, o a doua, care va fi, sperau ei, născătoare de copii. Anaxandridas a fost obligat să cedeze. A ținut casă separată pentru această fată a lui Prinetedas, din familia eforului. La termen, această soție i-a dăruit într-adevăr un copil care a fost acest Kleomenes, primul născut Agiad. Dar supriza a fost că, la scurt timp după aceea, și prima sa nevastă i-a dăruit, unul după altul, și ea, trei copii frumoși: Dorieus, Leonidas și Kleombrotos. Acestea deci deocamdată despre Anaxandridas.</p>
               <p rend="justify">Căci iată-l pe Polikrates care se scarpină și acum la ceafă cu un aer tembel. Încearcă să se apropie de Kleomene. Dar faptul că acesta își reîncepuse numărul îl descurajă. Se vedea clar că nu știa cum să se adreseze unui om de rang atât de înalt dar care se comporta ca oamenii de cea mai joasă condiție. Kleomenes îl văzu cum se îndoiește și îl pofti din nou, amabil, să se așeze, servil, ia loc, sper să nu fie deranjul prea mare, gustă din friptură, te rog. Polikrate, pierdut, luă loc ca un papițoi împăiat, se scărpină iarăși la ceafă și gustă din friptură. Nu de-aici, preciză Kleomenes. Din partea cealaltă. Polikrates se supuse. Și tu, îi comandă lui Aiakes, servește și tu din berbec. Și tu, îmi ordonă și mie.</p>
               <p rend="justify">— Mâncați cu toții din berbec.</p>
               <p rend="justify">Dar cum Aiakes refuza și rămăsese tăcut și fără să facă vreo mișcare, Kleomenes îi strânse atunci umărul cu mâna-i puternică, căutând punctul acela unde carnea e moale. Aiakes, înțepenit, încruntă fruntea și figura sa venerabilă era întunecat de durere. Nu am putut să mai suport și în momentul acela m-am ridicat și am lovit cât am putut mâna care îmi chinuia stăpânul.</p>
               <p rend="justify">— Cine ești tu ? a întrebat Kleomenes.</p>
               <p rend="justify">Mă privea fix și mi-a arătat masa:</p>
               <p rend="justify">— Mănâncă!</p>
               <p rend="justify">Eram în picioare și el veni așa aproape de mine că îi simțeam respirația. Întinsese brațul și mă apucase de bărbie și mi-o mângâia cu un gest al degetului mare fixându-mă cu ochii lui ca de șarpe; îmi zdrobea buzele cu degetul, simțeam gustul sărat al unghiei sale zgâriindu-mi gingia. Rămăsesem în picioare, cu un fel de inconștiență și ca hipnotizat de acest nebun. </p>
               <p rend="justify">— Nu mi-e foame, am bolborosit în timp ce îmi curgeau bale din gură căci îmi ținea încă mâna în gură și mi-era frică să mă opun.</p>
               <p rend="justify">Refuzul meu i-a ațâțat furia. Niciunul din samienii mei nu păreau să aibă de gând să facă ceva.</p>
               <p rend="justify">— Te rog, rege, nu mă lovi, am spus.</p>
               <p rend="justify">Mi-a luat mâna, a trântit-o pe masă ca pe un picior de porc. Știam preabine ce făceau ei cu mâinile Heloților lor. Dar eu nu eram helotul lor. Scosese cuțitul, înspăimântător, un cuțit de fier rece de culoarea cenușei. M-am desprins cu forța deznădejdii și l-am prins de gât ca pe un șarpe ce era, l-am strâns tare, cu toată forța. </p>
               <p rend="justify">Polikrates, chiar, bastardul, venise să-l ajute pe spartan și mă lovea dar nu-l lăsam nicicum și îmi făcea plăcere să văd cum se umflă fața nebunului căci nu mai putea respira și încerca cu disperare să se desfacă, roșu tot, cu ochii scoși din orbite. Cred că îl omoram până la urmă căci îi deveniseră ochii limpezi la un moment dat și priveau cerul, departe. Dar Polikrates și niște spartani l-au salvat căci mă loveau cu pumnii și picioarele, lovituri pe care nici nu le simțeam până când o durere enormă m-a făcut să deschid pumnul.</p>
               <p rend="justify">— Față de câine! urla Polikrates. Ne strici toată diplomația!</p>
               <p rend="justify">Drept e că n-aveam eu nicio treabă cu diplomația lor. Am crezut că au să mă omoare chiar acolo, pe loc. Dar în acel moment m-a luat Aiakes de umăr, tot în tăcere și m-a adus spre el, aruncându-i lui Polikrates o privire cumplită, el, bunul moșneag. Spartanii se retrăseseră și ei. În îmbulzeală mi s-a părut că întâlnesc privirea verde a fetei, care m-a ars iarăși și am văzut în aceasta pentru un moment răsplata tuturor nefericirilor mele. Îl trântisem la pământ pe cel care-l umilise pe stăpânul meu și eram foarte bucuros. Phalanthos, îți jur că în acele moment îmi spuneam că tot ce contează în viața asta este bucuria aceasta cosmică de a răsturna opresiunea. Uneori mi se par atât de nedrepți acești greci că m-aș duce să locuiesc la capătul lumii, la Coloanele lui Herakles, printre mâncătorii de lotus.</p>
               <p rend="justify">Kleomenes, care-și revenise, m-a întrebat:</p>
               <p rend="justify">— Nu te cunosc. Ești cumva dintre ephebi?</p>
               <p rend="justify">Și mă scruta cu atenție. Mă ascunsesem în spatele lui Aiakes, i-am răspuns că nu. A râs de accentul meu: „Ești dintre ionii ăștia, atunci?” și a arătat cu un gest disprețuitor înspre delegația samiană. Am scuturat din cap: nu.</p>
               <p rend="justify">— Măcar nu vorbești ca domnișoarele astea de argivi, din câte aud?</p>
               <p rend="justify">A trebuit atunci să mormăi că eram get.</p>
               <p rend="justify">— Hm. Încă un străin. Nu ești ciung măcar, știi să ții o lance? Ia pune-l la masă. Fă-i loc, a poruncit.</p>
               <p rend="justify">Pericolul trecuse. În acel moment Polikrates, care-și regăsise deodată curajul, vorbi cum urmează:</p>
               <p rend="justify">— Sunt Polikrates fiul lui Aiakes, geomoros, o rege. Îți cer iertare. Sper că rana ta nu este gravă. </p>
               <p rend="justify">— N-are nimic, doar o zgârietură.</p>
               <p rend="justify">Și Kleomenes își inspecta rana cu o mină de decepție. „Păcat”, l-am auzit iarăși murmurând pentru sine. Nu înțelegeam și cred că cei care-l înconjurau se obișnuiseră și ei să nu înțeleagă tot ce spunea acel rege. Atunci Aiakes s-a ridicat și a spus:</p>
               <p rend="justify">— Ai auzit cererea pe care am făcut-o  în fața Adunării Bătrânilor, o rege.</p>
               <p rend="justify">— Am ratat începutul și la mijloc n-am priceput nimic.</p>
               <p rend="justify">Spunea și-și inspecta rana, absent.</p>
               <p rend="justify">— Ce răspuns ne vei da?</p>
               <p rend="justify">Kleomenes ridică privirea:</p>
               <p rend="justify">— Iar sfârșitul nu mi-a plăcut.</p>
               <p rend="justify">Și își admira unghiile. </p>
               <p rend="justify">— Nu e de glumă, o rege.</p>
               <p rend="justify">Kleomenes se apropie atunci iarăși amenințător de Aiakes, foarte aproape și, fixându-l cu aceiași ochi de șarpe, îi spuse cu voce groasă:</p>
               <p rend="justify">— Pirații care mișună prin apele Samosului, asta nu e de glumă.</p>
               <p rend="justify">Atunci ne-am lămurit cu toții care era cauza furiei măscăriciului-rege, jafurile samienilor asupra transporturilor Laconiei.</p>
               <p rend="justify">Atunci a apărut Anaxandridas, urmat de Ariston fiul lui Aleximakhos, celălalt rege al Spartei, din vechea linie a lui Euryphon. Am fost toți uimiți să-l vedem pe Kleomenes deodată dezumflat:</p>
               <p rend="justify">— Nu, tată, mă ocup eu. De ce-ați venit? De ce i-ai adus pe toți? Leonidas, rămâneți unde sunteți, mă ocup eu! Dorieus! Te rog, tată!</p>
               <p rend="justify">Schelălăia deodată ca un cățel, schimbat cu totul față de comportamentul pe care-l avusese, dar tatăl lui, Anaxandridas, trecuse deja înainte urmat de cei trei fii și de suita lui. În urmă, Kleomenes striga:</p>
               <p rend="justify">— E dreptul meu!</p>
               <p rend="justify">Unul dintre efori atunci a încercat să intervină dar Anaxandridas părea destul de indiferent. Kleomenes își prinsese tatăl de braț dar cu un gest brusc Anaxandridas se desfăcu. Fiul său s-a dat înapoi cu câțiva pași, cu figura împietrită și cu mâna la gură.</p>
               <p rend="justify">— Eu sunt primul născut!</p>
               <p rend="justify">Îi curgea sânge pe nas, mi se pare. Da, da, așa mi se pare, era chiar sânge, îi curgea pe nas. Rămăsese ca mut, cu privirea mată. A căzut la pământ și se rotea în praf. Făcea spume la gură. M-am apropiat. În momentul acela am văzut că suferea de boala divină. Am văzut asta imediat.</p>
               <p rend="justify">— I se mai întâmplă uneori, a spus Anaxandridas. Hai la masă!</p>
               <p rend="justify">S-a așezat la masă cu fiii săi și cu ceilalți. Își înghițeau înfometați supele și tăiau berbecul fără să-și facă vreo grijă de acest Kleomenes care se rotea săracul la pământ în praf, prins de spasme și cu ochii ieșiți din orbite. Îi curgeau bale și bolborosea ceva nearticulat din care recunoșteam din când în când „e dreptul meu”. Mi se părea superb. Mai văzusem deja la Samos bolnavi din aceștia și mi-au părut mereu spasmele acestea de o frumusețe fără egal. Dar nu văzusem niciodată așa o afișare de forță căci nu cunoșteam pe atunci oamenii din Lakedaimon. I-am atins fruntea. S-a zbătut puțin dar nu l-am lăsat. Făcuse spume la colțul gurii.</p>
               <p rend="justify">M-am ridicat. Îi trecuse criza. Mi se pare că-mi vindecasem călăul. Anaxandridas și mesenii veniseră să mă privească cu un fel de curiozitate. Era acolo Ariston fiul lui Agasikles, Khilon și eforii lui, alți militari și toți notabilii de la syssitia. Nu știu dacă au înțeles ce s-a întâmplat dar îmi plăcea respectul pe care-l citeam în ochii lor. Și îmi plăcea mai ales privirea ei. Sper că de pe înălțimile Olympului, Zeus cel furtunos are un plan care să aibă un sens căci eu clar nu înțeleg nimic. Dar îmi spun mereu că nu suntem pe pământ pentru a înțelege.</p>
               <p rend="justify">De partea cealaltă terminaseră de mâncat, se ridicaseră de la masă și negociau ceva, cred. La distanță, înconjurat de toți, cu ochii ațintiți către fiul său care zăcea culcat la pământ alături de mine, Anaxandridas spunea stăpânului meu:</p>
               <p rend="justify">— Aiakes, dacă vrei părerea mea, trebuie neapărat consultat oracolul.</p>
               <p rend="justify">— Trebuie să încetați să vă sustrageți zeului, a întărit Khilon înțeleptul.</p>
               <p rend="justify">Aiakes s-a întors:</p>
               <p rend="justify">— Nu înțelegi. Oracolul de la Branchidai vorbește rău în ultima vreme. Sunt ani întregi de când templul e mort. De când a avut loc jaful lui Harpagos răspunsurile sunt întunecate și disperate. Sunt vagi și nefericite, Anaxandridas, cum să le interpretez fără să mă înșel? Am să merg în altă parte. Am să merg la Pytho, am să fac cum faceți voi.</p>
               <p rend="justify">Căci samienii consultă deseori Branchidai, templul oracular al lui Apollôn, la Didyma, în Milezia, mult mai aproape de casa noastră decât cel din Delfi, la care vine totuși să se închine Grecia întreagă.</p>
               <p rend="justify">Regele Anaxandridas a clătinat din cap ca prins de îndoială.</p>
               <p rend="justify">— Aiakes, înțelege: nu predicțiile sunt nefericite. Viitorul tău este nefericit.</p>
               <p rend="justify">Atâta credință necondiționată în spusele spartanului. Timp de o clipă Aiakes i-a cântărit cuvintele. Înțelegeam bine neliniștea lui Aiakes. E adevărat că marea casă a lui Apollon Didymaios este frumoasă și albă, dar numai în afară! Dacă ar fi știut! Știa oare? Aiakes îl privea cu neîncredere. Oamenii cam încep să cam știe toți. Se știau genul de răspunsuri care se dau în ultima vreme la Branchidai. De când cu Harpagos, Branchidai nu mai e oracol ci curată loterie și oamenii au început să simtă treaba asta. Aiakes a spus:</p>
               <p rend="justify">— În zilele noastre nu mai e ca în vremurile părinților noștri. Când Alyattes al Lydiei a ars templul Atenei din Assessos în Milezia, a trebuit să-l reconstruiască pe banii lui căci și-a avut pedeapsa prin însăși gura zeului. În zilele noastre templele se distrug și războiul nu încetează, barbarii își fac astfel legea iar zeul tace. Trebuie să facem ceva căci nu putem trage nădejde decât din noi înșine.</p>
               <p rend="justify">— Du-te la Branchidai, Aiakes, du-te în Milezia. Cere lui Apollon cauza eșecurilor tale. Fă libațiile prescrise. Adu sacrificii și purifică Samos. Am să vin și eu, cu fiii mei. Am să vin să văd cu ochii mei.</p>
               <p rend="justify">Ce le venea deodată spartanilor să vină tocmai în Milezia?</p>
               <p rend="justify">— Până atunci, Aiakes, iată această fată. O cunoști?</p>
               <p rend="justify">Dacă o cunoștea? Mi se pare mie că Aiakes căuta să scape privirii drepte a ochilor săi de culoare deschisă căci era chiar fata pe care o făcuseră sclavă capturând-o pe mare.</p>
               <p rend="justify">— Iat-o pe Metis, phokiana.</p>
               <p rend="justify">Se numea Metis deci și era phokiană. Mi s-au părut mereu foarte frumoase fetele din Phokis, cu frumoasele lor șuvițe împletite, fără îndoială cele mai frumoase în Hellas.</p>
               <p rend="justify">— Metis, iată-l pe Aiakes, prietenul și aliatul meu.</p>
               <p rend="justify">Căci la Sparta au obicei să strige femeile pe nume și cu voce tare și asta în fața tuturor. Căci, dacă e să numărăm, erau de față cei doi regi, Ephorii, unii dintre Bătrânii lor și din aristoii Spartani și fără să punem la socoteală întreaga delegație samiană.</p>
               <p rend="justify">— Am impresia că ne cunoaștem, a zis ea și ai mei s-au făcut că nu înțeleg.</p>
               <p rend="justify">— Pe Polikrates, pe fiul său, l-ai întâlnit deja. Este cunoscut printre toți grecii ca cel mai norocos insular. A pus mâna pe cea mai mare flotă din Grecia. De la inelul său îi vine norocul, spun unii. Are un inel, nu așa, Aiakes?</p>
               <p rend="justify">Dar Aiakes a tăcut și Anaxandridas a chemat cu un gest un Pythios cu un înscris. L-a deschis și a citit adunării vechile cuvintele ale Pythonessei de la Delfi:</p>
               <p rend="justify">Nu îi zdrobi pe Tegeați, Anaxandridas, am interzis deja aceasta tatălui tău,</p>
               <p rend="justify">Ci caută casa albă ce crește pe casa moale a lui Prokles,</p>
               <p rend="justify">Sparge scutul zeiței caste cu gura fetidă</p>
               <p rend="justify">De fiecare dată când deșertul syrian își trimite armăsarul cu coapse negre de fier</p>
               <p rend="justify">Însoțit de cortegiul său de maimuțe, șerpi, lei și elefanți.</p>
               <p rend="justify">Iar când pythiosul a terminat de citit aceste cuvinte, a tăcut. Anaxandridas i-a luat înscrisul și a așteptat un moment reacția samianului, care doar a păstrat tăcere. A spus apoi cu voce tare :</p>
               <p rend="justify">— Iată cuvintele ce ne vin chiar de la Delfi.</p>
               <p rend="justify">Mergea înaintea tuturor ținând înscrisul în mând și aruncând din când în când priviri înspre Metis. Se opri alături de ea și insistă, cu un aer victorios :</p>
               <p rend="justify">— Chiar de la Delfi, din însăși gura pythonessei.</p>
               <p rend="justify">Nu pricepeam nimic. Metis se ținea dreaptă, subțire et albă la față.</p>
               <p rend="justify">— Pricepi ? a reluat. Prokles este înaintașul vostru la Samos. Pământul moale trebuie să fie chiar mlaștina pe care a fost construit Heraionul vostru. Asta trebuie să facem. Cum ne-au interzis la Delfi, noi trebuie să venim la Samos, chiar oracolul din Delfi o cere. Vezi tu, Delfi nu are suficienți bani pentru a își termina reconstrucția, și vin acum să îmi ceară bani. Ceea ce nu îi împiedică să interzică Sparta la templu, pentru că i-am pedepsit pe vecinii noștri din Tegea. Mi se pare că este o nefericire că Amphyktionii au uitat respectul ce ni-l datorează. Totuși, de-abia aștept să pun o întrebare foarte importantă. Așa o să facem: cum Delfi ne interzice, o să consultăm pe Apollon altundeva, în frumoasa sa casă mileziană, chiar la voi la Didyma.</p>
               <p rend="justify">Părea foarte entuziast de ideea lui și arunca din când în când scurte priviri victorioase înspre Metis care se ținea dreaptă.</p>
               <p rend="justify">— Și cum tot vorbim despre călătorii, calea mării este periculoasă din cauza tuturor acelor pirați care mișună în ultima vreme… Flota Samosului a devenit cea mai puternică din Grecia…</p>
               <p rend="justify">Spartanul s-a întrerupt și a gândit un timp. A reluat:</p>
               <p rend="justify">— Aiakes, spune drept. De ce are fiul tău atât noroc? </p>
               <p rend="justify">— Flota noastră este puternică, o Anaxandridas.</p>
               <p rend="justify">— Nu e singura flotă, Aiakes. Mai sunt și celelalte insule. De ce vă ascultă toți insularii, deodată? Mai sunt și perșii… Am auzit că are un inel? Am auzit că inelul îi poartă noroc. E adevărat? Spune, Aiakes, ce părere ai?</p>
               <p rend="justify">— Anaxandridas, dacă ți-e teamă de mare și de pirații ei, am să-ți trimit propriile mele corăbii.</p>
               <p rend="justify">— Nu e nevoie. O să vedem asta cu aliații noștri corinteni. Nu ai nimic împotrivă, Aiakes, din câte văd?</p>
               <p rend="justify">— Împotrivă?</p>
               <p rend="justify">— Împotriva consultării noastre la Branchidai, templul Ioniei.</p>
               <p rend="justify">— Anaxandridas, eu consider casa mea aliata Spartei iar templul, din câte știi și tu, este deschis tuturor.</p>
               <p rend="justify">N-am să descriu aici privirea ce i-a aruncat-o Metis, Pythonesa phokiană.</p>
               <p rend="justify">— Sunt mulțumit să aud cuvintele acestea, a spus Anaxandridas. Venind de la tine, negustor samian, ele nu sunt marfă ieftină. Privește, Aiakes: îți încredințez această fată. În fața Ephorilor și în fața consiliului Amphyktionilor de la Delfi m-am angajat ca nimic rău să nu i se întâmple pe pământ laconian. Poartă-te cu ea cum se cuvine.</p>
               <p rend="justify">— Am s-o tratez cu toate onorurile.</p>
               <p rend="justify">— Poartă-te cu ea cum se cuvine, prietenul meu.</p>
               <p rend="justify">Și cum Ephorii se tot țineau tot prin preajmă și ascultau cu atenție și judecau, Anaxandridas, cu rictusul său caracteristic, a pus un braț în jurul gâtului lui Aiakes și, ținându-l ca într-un clește, au plecat să facă câțiva pași. Îl priveam pe Aiakes, moșneagul, aplecat de durere de a se regăsi fără ajutorul puternicei Sparte și Anaxandridas se sprijinea pe el. L-am urmat atunci, m-am alăturat lui ca să-l sprijin. S-au oprit și stăpânul meu s-a îndreptat de spate și a înfruntat privirea puternicului Sparțiat.</p>
               <p rend="justify">— Aiakes, privește-mă: eu sunt rege la Sparta și totuși am mai puțină libertate decât vreunul din acești burghezi din insule. Nu mi-o lua în nume rău. Mai întâi, e acest Ariston, rege al Spartei și el, alături de mine, care i-a dat lui Khilon ideea să mă facă să le înghit nevasta cea nouă… Ți-o spun ca unui prieten, vezi bine. Apoi mai e toată congregația Bătrânilor, mai sunt cavalerii, educatorii! Eh… Suntem toți egali aici. Toți egali, nu-i așa că e formidabil? Tu, Aiakes, ești așa fericit la Samos, ai atâta libertate acolo, dacă ai ști…</p>
               <p rend="justify">— Atâta timp cât Kyros rămâne dincolo de strâmtoare.</p>
               <p rend="justify">În momentul acesta Sparțiatul a băgat de seamă că îi urmăream, îmi aruncă o privire suspicioasă și își reluă plimbarea, strângându-l și mai tare de umeri pe bătrân.</p>
               <p rend="justify">— Aiakes, a zis el, tu vii să te plângi că zeii nu-ți favorizează suficient proiectele. Dar, vezi tu, trebuie să îți cunoști prietenii. Privește, acum: iată, un ceas. Ia-l cu tine la Samos. Întoarce-l de o mie de ori. Când și ultimul fir de nisip se va fi scurs, am să vin să te vizitez cu Dorieus, Lonidas și Kleombrotos, toți, moștenitori ai casei de Agis.</p>
               <p rend="justify">Privi împrejur neliniștit și adăugă deodată cu voce tare:</p>
               <p rend="justify">— Și Kleomenes, și el, bineînțeles. Normal.</p>
               <p rend="justify">Spusese asta pentru că, terminând plimbarea, treceam din nou pe lângă Khilon și pe lângă Ephorii lui. După câțiva pași reluă cu vocea joasă înspre stăpânul meu:</p>
               <p rend="justify">— În fața templului de la Branchidai. Acolo vom veni să ne edificăm dacă Samos ne este aliată sau nu. Du-i pe corabia ta și pe prietenii noștri perși, pe drum spre Ephessos, tratează-i ca pe prieteni, vrei, Aiakes?</p>
               <p rend="justify">„Ah, bătrânețea” a spus regele înspre Ephori când Aiakes s-a îndepărtat. </p>
               <p rend="justify">Iar eu m-am grăbit să-l prind din urmă.</p>
            </div>
            <div type="div2">
               <head>Scrisoarea a treia</head>
               <p rend="justify">[…] în port croncăneau corbi pe deasupra vaselor. Se vede că Polikrates era nemulțumit de prezența perșilor, oaspeți ai lui Anaxandridas, pe care trebuiau să-i ia cu ei. Nu-i scăpa din ochi.</p>
               <p rend="justify">— Tu îi înțelegi pe carienii ăștia? întreba unul din perși.</p>
               <p rend="justify">— Nu sunt carieni, vezi bine.</p>
               <p rend="justify">— Dar ce sunt?</p>
               <p rend="justify">— Greci, ca ceilalți.</p>
               <p rend="justify">— Pff… Ce facem noi în fundul ăsta pierdut de lume?</p>
               <p rend="justify">— Vezi tu, oamenii aceștia locuiesc la capătul lumii. Dincolo de greci nu mai e decât apă.</p>
               <p rend="justify">Iar când barbarii au pășit pe scândura care-i ducea la bord, Polikrates a întrebat:</p>
               <p rend="justify">— Kyros v-a trimis?</p>
               <p rend="justify">Unul dintre perși s-a desprins atunci, s-a apropiat, și-a așezat mâinile grele pe umerii stăpânilor mei, i-a fixat pe rând pe ionii prezenți apoi i-a spus lui Polikrates, privindu-l drept în negrul ochilor:</p>
               <p rend="justify">— Să nu-i mai pronunțați vreodată numele, o greci.</p>
               <p rend="justify">Aceasta pentru că perșii își consideră regele descendent din divinitate și a-l numi în mod direct este considerat o ofensă. Polikrates nu a înțeles cu ce a greșit și s-a eliberat cu o lovitură de mâna care-l apăsa:</p>
               <p rend="justify">— Care greci ? Despre cine vorbești?</p>
               <p rend="justify">S-a făcut tăcere. Am obervat și eu cum barbarul acela avea un fel de a spune „voi” și „noi” chiar când vorbea doar cu un singur om, față în față, de parcă nu lui i se adresa, ci întregii sale națiuni.</p>
               <p rend="justify">— Eu sunt din Samos. Aceștia sunt laconieni. Apoi e Miletul, Samos, Korinthos; Megara, Sparta și Sikyon; apoi Aigina și Naxos; apoi sunt toate insulele !</p>
               <p rend="justify">Astfel a răspuns Polikrates și persul îl urmărea cu ochii vii.</p>
               <p rend="justify">— Și-apoi sunt eu, a adăugat el.</p>
               <p rend="justify">Barbarul a plecat capul și s-a îndepărtat. Perșii au intrat pe punte și duceau cu ei un miros greu și, parcă, odată cu croncănitul acela blestemat, ni se părea tuturor că, din porunca lui Anaxandridas, ducem cu noi la Samos ceva apăsător. Când am pornit, un vântuleț răcoros ne ajuta și speram cu toții să ne vedem chiar ziua următoare în port la Samos […]</p>
               <p rend="justify">[…] pe cei mai mulți dintre vâslași îi știam, îi văzusem deja. Cei mai mulți dintre vâslași nu erau sclavi, cei mai mulți erau oameni liberi din Samos. Veniseră fie cu drum la Naxos, fie cu vreo treabă, fie cu vreo negustorie măruntă din care să-și plătească vreo datorie lui Aiakes. Câțiva chiar erau sclavi, cred, mai ales printre cei pe care nu-i cunoșteam, îi deosebeam mai degrabă după purtare, după cum se așezau în văzul lumii pe locul acela de la pupa și se ușurau în mare fără să aștepte stația cum făceam noi ceilalți și se întorceau la locul lor amețiți, bălăngănindu-se odată cu hula și, înainte să-și ia vâsla iarăși, mestecau cu gura plină vreun biscuit cu smochine uscate. Sclavii se deosebesc ușor, sclavii nu au niciun proiect. Nu vor nimic, nu cred în nimic. Își bat joc de tot. Sclavii își blesteamă zilele, pe ale lor și pe ale celorlalți. Mi-era atât de rușine că sunt sclav, mai ales cu Metis de față, atât de frumoasă alături. Dar nu e vina mea. Nu era vina lor. Nu era vina nimănui. Ce zeu mă pusese în situația aceasta? Pe zeu n-ai cum să-l prinzi să-l iei de guler și să-i zici: ce-ai tu cu mine, mă? Sau se poate? Jur pe viața mea că mi-aș dedica atunci viața să-l răstorn pe cel care m-a adus aici, acela care trebuie să fie ceva ca un duh negru, ca pe o statuie de granit egiptean cu gâtul rupt și capul spart, în praf, la vârful picioarelor mele.</p>
               <p rend="justify">O vreme n-am mai privit decât înainte. M-am trezit când Metis m-a lovit cu piciorul, poate din întâmplare, în trecere. Aiakes spunea către fiul său:</p>
               <p rend="justify">— Spartanul vrea să consulte Branchidai. Trebuie găsit atunci rapid un mod de a învia oracolul. Este prestigiul nostru la mijloc. Dar despre ce armăsar vorbea oracolul ? Despre ce maimuțe? Ce elefanți?</p>
               <p rend="justify">Spartanii promiseseră deci să vină și ei la Branchidai, în Milezia, lângă Samos, frumoasa noastră insulă. Tocmai din Laconia, la templul nostru care, fără să fie cel mai cunoscut în Grecia, era totuși suficient de important pentru ca ionii de pe coastă și din insule să participe acolo la festival, în fiecare an. Spartanii, care erau cei dintâi la consultări la Pytho în Phokis, își schimbaseră  cumva planurile. Rareori mi se întâmplă să înțeleg treburile celor mari căci nu prea am avut ocazia să fiu introdus de ei în cele ce se întâmplă, totuși am să expun ceea ce cred eu că am înțeles. Anaxandridas ținea să o intimideze pe Metis, fata phokeană de la templul cel mare din Delfi, pentru penalitățile pe care templul le impusese Spartei de când cu conflictul nepermis cu tegeații. Și ca să o intimideze, îi arăta pe față că merge să consulte de-acum tocmai la Branchidai în Milezia, și nu la Delfi. La Branchidai, la templul înnegrit, părăsit de zei și de har. La Branchidai, rana neagră pe care ne-o lăsase Harpagos, medul, de când căzuse Ionia. Acestea deci cred eu că se întâmplau.</p>
               <p rend="justify">Cei doi perși, unul solid și nervos, celălalt chel și slab, se plimbau împreună dintr-o parte în alta al navei. Treceau cu grijă printre cele două rânduri de vâslași și, ajungând în dreptul meu, acolo unde se grupaseră samienii în jurul lui Aiakes, își făceau loc cu greu, unul umflându-se în pene, așteptând să-i facă cineva loc, celălalt în urma lui repede, sugându-și burta și cerându-și scuze să nu deranjeze, simțind amândoi cumva că ionienii nu îi luaseră de bună voie ci doar pentru că le poruncise Anaxandridas.</p>
               <p rend="justify">În grupul de ionieni, trăgeau din când în când cu coada ochiului la fata din Phokis, care se ținea dreaptă, subțire și tăcută.</p>
               <p rend="justify">— Poate nu pythonesa a spus asta, a spus ea deodată.</p>
               <p rend="justify">— Cum poți să știi?</p>
               <p rend="justify">— Sună rău.</p>
               <p rend="justify">Se tăcu un moment. Aiakes a spus:</p>
               <p rend="justify">— Oricum ar fi, vor veni să consulte la noi.</p>
               <p rend="justify">Atunci a intervenit unul din perși.</p>
               <p rend="justify">— În ce loc mergeți voi să vă consultați zeul? a vrut el să știe, cu un accent.</p>
               <p rend="justify">— Care zeu ? a întrebat Aiakes, prevenitor.</p>
               <p rend="justify">— Am uitat cât de mulți zei aveți. Cât despre noi, noi nu cunoaștem decât unul singur. Pe cel adevărat!</p>
               <p rend="justify">— Foarte bine, a zis Aiakes. Noi îi avem pe toți.</p>
               <p rend="justify">— Dar nu aveți esențialul ! a insistat persul.</p>
               <p rend="justify">Cum Polikrates nu era deloc expert în discuții teologice, nemaiavând ce să răspundă, tăcea și plesnea de furie căci nu-i plăcea deloc că trebuise să-i ia pe perși cu el pe vas. Aiakes i-a făcut semn fiului său să tacă și a adresat persului cuvintele ce urmează:</p>
               <p rend="justify">— Străine, vorbește-mi despre zeul tău.</p>
               <p rend="justify">— Nu înțelegeți nimic. Nu se poate vorbi despre el.</p>
               <p rend="justify">— Cum așa?</p>
               <p rend="justify">— Nu poate fi numit, nu are formă, nici atribute. Voi chiar nu înțelegeți nimic, moșnege! E unul singur ! Există, asta e tot ce se poate spune.</p>
               <p rend="justify">— Văd.</p>
               <p rend="justify">Apoi, după un timp, Aiakes a spus:</p>
               <p rend="justify">— Eu ți-aș putea vorbi îndelung de ai noștri. Avem atât de multe povești…</p>
               <p rend="justify">S-a tăcut un timp. Tot Aiakes a continuat:</p>
               <p rend="justify">— Trebuie vorbit ceea ce se poate vorbi. Iată o lume, iată mâini pentru a acționa și iată cuvinte pentru a vorbi despre ea. Lăsați zeul vostru unul să vi se scurgă printre cuvinte precum ploaia. Nu încercați să-l depășiți, nu veți reuși. Vorbiți despre ce puteți vorbi. Lăsați-l să vă binecuvinteze cuvintele și faptele fără a încerca să-l forțați. Dacă zeul vorbește prin acțiunile voastre, faptele vă vor fi binecuvântate, și voi odată cu ele. Vorbiți de viețile voastre. Urcați munții și coborâți văile. Vorbiți despre ce vedeți, vorbiți despre flori, despre copaci. Nu vorbiți în locul său. Nu sunteți în locul său.</p>
               <p rend="justify">Perșii au ascultat și cel mai zdravăn a zis ceva către chel care a vorbit apoi:</p>
               <p rend="justify">— Spune: de ce să vorbim despre lume? Lumea e atât de urâtă. Război și mizerie. Noi vorbim despre zeu. Atâta suferință și durere, atâta război pe lume. E imposibil să iubești lumea.</p>
               <p rend="justify">— Deloc. Priviți împrejur. Lumea e frumoasă. Trăiți în lume, vorbiți despre lume.</p>
               <p rend="justify">Și barbarul întoarse capul, coastele insulele se vedeau la dreapta și la stânga. Marea scânteia și nava tăia apele.</p>
               <p rend="justify">— E drept că e frumoasă lumea voastră.</p>
               <p rend="justify">— Da.</p>
               <p rend="justify">Un timp au privit sprijiniți de bordul dincolo de care, la picioarele lor, noi vâsleam. Priveam valurile, apoi coastele, apoi trăgeam cu coada ochiului către silueta lui Metis. Era frumoasă lumea, asta așa era: așa mi se părea și mie.</p>
               <p rend="justify">Nu știu ce s-a mai întâmplat, n-am mai ascultat. Știu doar că pe când depășeam capul Drakanon, când eram aproape de portul care ne aștepta acasă în Samos, o navă s-a văzut apărând de după stânci, urmată la scurt timp de alte mari nave de război. Nu erau corăbiile noastre binecunoscute, samainele. Am trecut foarte aproape de ei, bord la bord. Erau milezieni. Persul a salutat. De partea cealaltă, navarhul milezian i-a răspuns. Cât despre Aiakes, privea în altă parte. Cele două pentekontere ale noastre au trecut fără vreo piedică prin mulțimea de vase mileziene. Eram ușurați.</p>
               <p rend="justify">— Sper că Molpogoras nu a cedat flota mileziană perșilor, a spus Aiakes către fiul său.</p>
               <p rend="justify">Ne apropiam de port, soarele apunea și Aiakes se ținea drept la fruntea vasului vorbind încet către sine :</p>
               <p rend="justify">„Of, laconianul acesta. Dar poate că are dreptate. Războiul te ține drept pe când noi din negustorie nu învățăm decât să mințim. Numai oracolul nu minte. Dar Branchidai? N-am cunoscut niciodată adevărul în viața mea. Am mințit și am fost mințit la rândul meu. Din ziua când m-am născut nu pot să-mi amintesc măcar un moment de adevăr. Cu toate astea lumea se învârte, facem din ce în ce mai mulți bani, avem din ce în ce mai multă influență, din ce în ce mai muți sclavi. Pierdem încrederea, atâta tot. Chiar în pat ne mințim soțiile și ele închid ochii acceptând căci ne mint și ele la rândul lor în ziua ce urmează. Suntem negustori. Părinții noștri erau pirați, și nu dintre cei mai neînsemnați, căci Hellas își amintește și azi cu teroare când vreuna din navele samienilor trece pe lângă coastele lor. Dar cuvintele noastre au fost mereu arme și, din câte se pare, proaste arme, căci dovada ne orbește: Panionionul este mort. Rămâne Oracolul, care, el doar, nu minte. Dar va ști el, acest oracol, cu predicțiile sale negre, să ne călăuzească? Loteria asta? Nu: trebuie reconstruit, și o să facem exact ce o să ne spună, fie ce-o fi, cum făceau vitejii noștri părinți danaeni. E simplu, cum nu m-am gândit înainte? E adevărat că tinerețea și înțelepciunea nu fac casă bună împreună. Când eram tânăr eram puternic, ce nevoie aveam eu de adevăr? E totuși simplu. O stăpâne al mării, fă să ajungem repede în radă la Samos și să trimitem repede emisari la Branchidai”.</p>
               <p rend="justify">Așa am ajuns în port la Samos. Barbarul cel zdrahon surâdea și i se vedeau bine dinții albi și mărunți […]</p>
               <p rend="justify">*</p>
               <p rend="justify">În ordinea faptelor vine ziua în care l-am întâlnit pe cel ce avea să-mi devină învățător și stăpân. Căci am fost sclav până când acel prinț al oamenilor, Anaxandridas, spartanul, m-a declarat om liber.</p>
               <p rend="justify">[…To]neia unde se ține piața când se organizează sacrificiile[…]</p>
               <p rend="justify">[…] lotul de argile […] Hera, înconjurată de sâni ca un ciorchine de struguri, Demeter cea cu plete aurite și nimfa Samia […]</p>
               <p rend="justify">[…] mama bolnavă și Sattys, doica ce o îngrijea. Adăugasem măștile cu cap de pește care se vindeau bine și șerpii umflați cu ochii vopsiți pentru copii. Știam că Metis e în oraș și știam că trebuia să dau de ea. Polikrate îmi interzisese să părăsesc casa lui Aiakes deși era zi de festival. De când cu drumul la Sparta, de când cu Metis, îl simțeam ostil și căutam să îl evit. Dacă mă prindea stăpânul meu la festival nu avea să-mi fie bine; de când fusesem la Sparta, nimic din ce făceam nu mai avea trecere în ochii lui. Meșterisem câteva figurine, lucrasem cu grijă, din ceară tare, lăcuite și colorate și voiam să-mi încerc talentul de negustor și să le vând în fața templului la Toneia. Vorbisem deci cu Kyaneos, grăsanul, care era și el sclav, dar al lui Mnesarkhos, și care trecea des pe la stăpânul meu. Vorbisem să mi le vândă el pe una din tarabele pe care le înșira în curtea templului în zilele de festival la porunca stăpânului său și unde Mnesarkhos aducea mărgele și brățări siriene. Kyaneos mânca deseori în casa lui Aiakes. Fiind iute de picior, Polikrates îl dădea mereu treburi de curier și Mnesarkhos, stăpână-su îl lăsa în pace, bucurându-se astfel de a câștiga ceva trecere în casa lui Aiakes și un ochi atent la ce se petrece la noi. Grăsanul fusese de acord la început, spusese că mi le vinde el, la tejgheaua lui, doar să i le aduc.</p>
               <p rend="justify">Părăsisem deci fără să cer voie casa stăpânilor mei. Îmi acoperisem capul cu un voal ca să nu fiu recunoscut și o luasem înspre Heraion, templul cel mare al Samosului care se află afară din cetate, aproape de malul mării. </p>
               <p rend="justify">M-am oprit când am auzit hărmălaie și când am văzut lumea îngrămădindu-se. Mi-am făcut și eu drum prin mulțime, încercând să nu calc în picioare pe păunii cei sfinți ai zeiței care se plimbă liberi și cu cozile evantai primprejurul templului, printre trezorerii și printre tejghelele improvizate. Mi se părea uneori că o văd pe Metis printre oameni, grăbeam atunci pasul, doar ca să văd apoi că întoarce capul altcineva. Mă urmărea figurea ei. Acasă umplusem săcoteiul în care aduceam apă de peste deal cu acele figurine pe care le fabricam în secret în fiecare lună. Îl căutam din ochi prin mulțime pe Kyaneos care din câte știam ținea magazinul stăpânului său undeva în fața sanctuarului în timpul festivalului în timp ce mergeam […]</p>
               <p rend="justify">[…] vorbea mulțimii […]</p>
               <p rend="justify">[…] nu părea interesat de mine căci purtam veșmintele simple ale unui băiat. Îmi părea că voia mai degrabă să prindă din urmă cetățenii care treceau. Negustorii își instalează tejghelele printre sanctuare și printre construcțiile auxiliare dimprejurul Heraionului al cărui zid se înclina ciudat, vedea toată lumea […]</p>
               <p rend="justify">[…] știam că trebuie să fie în cetate și poate era și ea la festival. Mi s-a părut atunci că o zăresc iar pe Metis, îmbrăcată într-o rochie albastră-verde. Am lăsat totul, am alergat după ea, m-am strecurat printre oameni, să o văd din față. Oricum m-aș fi poziționat, avea capul întors în altă direcție. Era incredibil. Îmi plăcea atât de mult fata asta, aș fi dat orice să mă privească, iar ea privea mereu în altă parte, parcă era un făcut. Dar nu m-am dat bătut. Am alergat, am împins, am dat din coate, până, în ciuda tuturor eschivelor, am putut-o vedea în sfârșit fin față. Nu era ea. Dumnezeule. Era o femeie mult mai trupeșă. Nu știu cum am putut să cred.</p>
               <p rend="justify">În schimb era acolo Kyaneos, l-am aflat la locul lui. Era ocupat să alunge un vagabond care se tot preumbla printre tejghele și care încerca să prindă din urmă oameni și să le vorbească. La început eram atât de prins cu figura aceea imaterială a fetei de care mă îndrăgostisem care ba apărea, ba dispărea, cu capul mereu întors în direcția opusă încât n-am avut ochi decât pentru tristețea mea. Am dat să vărs figurinele pe tejgheaua grăsanului.</p>
               <p rend="justify">— Nu mai e loc, mi-a spus el, împingându-l pe vagabond la o parte.</p>
               <p rend="justify">— Dă-mi măcar o tarabă.</p>
               <p rend="justify">— N-am, descurcă-te.</p>
               <p rend="justify">Și Kyaneos mă lăsă deoparte și se certa acum cu vagabondul. L-am observat câteva clipe pe intrus : în ciuda hainelor nearătoase vorbea dialectul îngrijit al samienilor, ca un localnic dintre cei de seamă. Nu-mi amintesc totuși să-l fi văzut vreodată deși, ca domestic al lui Aiakes, îi știu pe mai toți cei bine-născuți pe insulă. Vagabondul oprise acum un trecător, îl prinsese de braț și îi ținea un discurs interminabil. Cei mai mulți dintre trecători își urmau drumul fără să răspundă. Cumpărau, târguiau, pălăvrăgeau.</p>
               <p rend="justify">Kyaneos mă lăsase baltă deci. Eram sigur că nu o să se țină de cuvânt grăsanul ăsta. Ca orice sclav, de altfel. Și aș fi avut atâta nevoie să-mi vândă cineva figurinele. Acum voiam măcar să nu mă găsească aici stăpânii mei. Am înșfăcat eu una din tarabele de legat la gât, mi-am deșertat sacul cu figurine, le-am aranjat, colorate cum erau, și am pornit prin piață. Statuetele mele sunt cele mai frumoase. Îmi plac atât de mult, caut să nu le sparg, dar parcă nu le vede nimeni. E incredibil, se opresc oameni la cele mai ordinare tarabe, întorc de-o parte și de alta marfă fără valoare, unii chiar cumpără. Pe ale mele nici nu le vând scump. Poate ar trebui să le vând scump. Sunt sclav, totuși […]</p>
               <p rend="justify">[…] de partea cealaltă, pe malul mării, pentru festival se pregătea procesiunea scufundării în mare a zeiței […]</p>
               <p rend="justify">[…] urmă apărută pe zid ca o spărtură. Trebuia să scap repede de statuete, înaintea sosirii stăpânului […]</p>
               <p rend="justify">— Bună ziua ție, Eukritos! sărise vagabondul la alt trecător.</p>
               <p rend="justify">Îl lăsase pe cel căruia îi împuia capul și care dădea neconvins din cap. Omul pe care-l vizase își urma însă drumul. Ținea de mână o fetiță. Se opri o clipă, își încruntă sprâncenele fără să-l recunoască pe cel care-l saluta ca pe un familiar și păru să cântărească un moment în minte dacă avea sau nu să-i lase un bănuț. La fel ca el, eram și eu intrigat de acest om, destul de înalt și slab, eu cred că nu era cerșetor, punga sa […]</p>
               <p rend="justify">[…] unde m-am oprit, în fața sanctuarului. Mi să părut iarăși că o văd pe Metis în mulțime. Iarăși m-am grăbit, și iarăși femeia nu era ea; purta totuși un voal cu modelul exact pe care îl purtase ultima oară când o văzusem, cu suita alternată de ochi de coadă de păun pe margine. Îi recunoșteam chiar mersul. Parcă fiecare femeie era o parte din ea, avea șoldul, mersul, tunica sau mersul ei. Simțeam că înnebunesc. O vedeam peste tot. E teribil. </p>
               <p rend="justify">Am privit neliniștit împrejur cu gândul la stăpânii mei. Nu știu cum se făcea dar vagabondul cel rău îmbrăcat care se certase cu Kyaneos dădea mereu peste mine, mă călca pe vârful picioarelor, cu tunica lui în dezordine și cu sandalele lui desperecheate. Prinsese din urmă pe cineva în mulțime, dar acest cineva părea să-l ignore și el. Îl prinse de tunică cu respirația tăiată:</p>
               <p rend="justify">— Nu mă mai recunoști, Eukritos ?</p>
               <p rend="justify">Mi se părea că și numitul Eukritos l-ar fi ignorat dar fetița agățată de mâna tatălui său îi arăta cu degetul pe vagabond tatălui său. Omul se oprise o clipă, apoi se răzgândi și reluă drumul stânjenit și hotărât, târând-o după el pe fetiță.</p>
               <p rend="justify">— Nu mai mă recunoaște nimeni?! a strigat vagabondul.</p>
               <p rend="justify">— Te recunosc eu, zise Kyaneos, afectat cumva de tristețea lui. Te recunosc eu. Ei, și ce dacă te recunosc? Hai, dă-i drumul de aici.</p>
               <p rend="justify">Bucuros, vagabondul continua să adreseze urări tuturor. L-am privit cu atenție, ducea la brâu o pungă ce părea rezonabil de plină.</p>
               <p rend="justify">— Aurite să vă fie diminețile și răsunătoare precum daricii de aur!</p>
               <p rend="justify">L-am întrebat pe Kyaneos cine este vagabondul. </p>
               <p rend="justify">— E feciorul lui Mnesarkhos.</p>
               <p rend="justify">— Mnesarkhos, puternicul geomoros syrian!</p>
               <p rend="justify">— Chiar el. S-a întors din călătorii și pe cinstite, nu pare chiar în toate mințile. Uite cum îl trage de mână pe Eukritos. Eu îl cunosc pe Eukritos ăla. Se face că nu-l cunoaște dar a fost și el la școală cu noi. I-e rușine să scoată capul afară din casă. Este băiatul lui Phrikon, trozinianul, care după ce s-a însurat, a ținut el cizmăria socrului. Avea comerț la marginea cartierului Erymanthioi, chiar la piciorul zidului, în fața citadelei. De-abia se scurseseră două luni după căsătorie că i-a cerut bătrânului să părăsească casa. Bătrânul era om din Melia, de pe coasta cariană, de dincolo de strâmtoare. Fie-sa a păstrat tăcerea ce se cuvine păstrată când ești fata unui străin care își luase bărbat printre Ioni. Bătrânul a luat barca într-o frumoasă după-amiază, a trecut de partea cealaltă a strâmtorii, în periaia, în satul de pescari carieni. Ce să facă? A cântat un imn domnului Poseidaon, și-a suflecat mânecile și a reînceput pantofăria în sat, la vârsta lui. Sandale, ghete și pantofi, în doi ani făcuse destulă avere să-și ia femeie tânără pe coastă și sclavi să-l ajute în gospodărie și-l vedeam cum sacrifică cel mai frumos bou la Panionion. Fiică-sa i s-a alăturat atunci și Eukritos a cărui încălțăminte nu-și găsea cumpărători, a rămas sărac cu fetița lui…</p>
               <p rend="justify">Nu-l mai ascultam. Vagabondul se luase acum de negustorii de alături:</p>
               <p rend="justify">— De ce munciți voi, spuneți-mi?</p>
               <p rend="justify">La astfel de întrebare, negustorii și artizanii nici nu știau ce să răspundă.</p>
               <p rend="justify">— La ce bun atâtea corvezi, răspundeți-mi, la ce bun să vă înjosiți sufletul nemuritor?</p>
               <p rend="justify">Jerpelitul luase o farfurie din cele expuse pe un contoar și o întorcea de-o parte și de alta și le arăta:</p>
               <p rend="justify">— Pentru… oale?</p>
               <p rend="justify">— Nu numai pentru oale, a răspuns isteț unul dintre oameni.</p>
               <p rend="justify">Acesta tot arunca în aer un bănuț. Vagabondul se apropie, îi prinse bănuțul și-l inspectă cu un aer bănuitor:</p>
               <p rend="justify">— Pentru asta?</p>
               <p rend="justify">Era un bănuț din elektron, amestecul acela bătut de Kroissos, regele lidian, amestec de aur și argint. De la marile șantiere din Samos curgeau banii, de elektron, aur și argint, de toate felurile. Vagabondul îl întoarse de o parte și de celalată și-l întoarse negustorului :</p>
               <p rend="justify">— Nu erau atâția înainte să plec eu. Vă spun, vă duceți de râpă! Vasele tale vândute cu duzina în schimbul acestui bănuț bastard ștampilat cu fața lui Kroissos! Ai venit aici să te faci negustor și să faci bani, foarte bine; tu muncești pământul în fiecare zi cu încăpățânare și în fiecare zi tu bați argila moale sperând să la capătul a ceea ce te leagă de ea. Ai uitat visele care te-au adus aici, ai uitat totul…</p>
               <p rend="justify">— N-aveam niciun vis. Reușesc și eu să pun deoparte câțiva bănuți…</p>
               <p rend="justify">— Să pui deoparte? Dimpotrivă, prietene, trebuie să risipești! Tu, care stai la coadă la Heraion! De ce crezi tu că ne cere zeița sacrificii?</p>
               <p rend="justify">Eu terminasem de aranjat figurinele pe tarabă și trăgeam cu urechea la spectacolul vagabondului.</p>
               <p rend="justify">— Ca să aducem ofrandă ne-am adunat aici, a spus unul din cei așezați la coadă.</p>
               <p rend="justify">Aveau toți câteva păsări de oferit. Unul adusese și o capră.</p>
               <p rend="justify">— Un bănuț? Ăsta e dar, să aduci la templu un iepure sau o găină?</p>
               <p rend="justify">— E mai mult decât aduci tu, unchiașule, a observat una din femeile care stăteau la coadă, și care ținea spânzurate de picioare două găini cu capul în jos, cu aripile desfăcute ca și când erau pe cale să-și ia zborul într-o ordine inversată a lumii.</p>
               <p rend="justify">Oamenii tăcură un pic. În secunda de tăcere generală, una din găini ridică nedumerită capul, îl întoarse de o parte și de alta ca și cum s-ar fi informat cu proprii ei ochi despre ce era vorba, apoi, ca lămurită, lăsă capul jos și confirmă spusele stăpânei sale: cot-cot.</p>
               <p rend="justify">— Kyaneos, tu care mă cunoști. Spune-le oamenilor. Vorbeam de doctrine pe vremuri, îți amintești?</p>
               <p rend="justify">La taraba lui Kyaneos tocmai încerca o carafă generoasă. Cum se făcuse tăcere, auzidu-se iarăși chemat de vagabond, înghiți repede și neliniștit se șterse la gură și-i răspunse înveselit:</p>
               <p rend="justify">— Doctrine? Eu nu sunt filozof, fratele meu! </p>
               <p rend="justify">Lovi carafa goală de contoar. „Aspru”, zise vânzătorului plesnind din limbă. Se ridică apoi și spuse cele ce urmează:</p>
               <p rend="justify">— Pitagora, lasă-mă să-ți spun eu toată înțelepciunea pe care o știu, o să fie scurt. Fetele din Phokis sunt cele mai bune. Vin apoi pe locul doi cele din Khios; apoi, dacă ai noroc să pici peste una din lydienele acelea bine făcute, ăla chiar e un deliciu. În spatele templului, acolo e altă treabă. Când vine lume, fetele din sanctuarul lui Kypris vine și se plimbă prin grădină în spatele Didymaionului. Acolo e raiul și cheile raiului sunt păstrate de phokide. Cele mai bune și cele mai ieftine. Dar își aleg clienții. Altfel, se culcă cu oricine: cu indieni, cu egipteni libidinoși și cu lybieni incestuoși. Se culcă și cu babuini, pun pariu. Fetele din Phokis, ah, cele mai bune!</p>
               <p rend="justify">Pitagora rămăsese cu gura căscată. Se adună și zise:</p>
               <p rend="justify">— Nu înțelegi: vorbeam despre progresul comerțului…</p>
               <p rend="justify">— … comerț? Să-ți zic eu despre comerț: știi ce-mi scoate Philylla mai ieri despre comerț? Îi zic, trei oboli, bine, dar mă lași să te iau din spate. Ce? Din spate? face ea cu ochii ieșiți din cap ca de melc și urlând la mine. Cum se zice, din spate, nu? Nu așa se zice? Dar ea, nimic! Te iau eu din spate, escrocule, zice, și mă fugărea, credeam că o să-mi ia gâtul. Ce să fac? Mi-am păstrat banii și am lăsat-o să se ia singură din spate. Fii atent, și mai tare: mai alaltăieri, treceam prin spatele templul, prin fața coloanelor, chiar înainte grădinii. Eram trist și n-aveam cei trei oboli, n-aveam decât doi pe care-i câștigasem cu prețul spatelui meu rupt în radă ieri încărcând vase pentru Mnesarkhos, tată-tău. Am văzut una nouă, o phokidă cu ochii verzi. Trebuie să vii, trebuie să o vezi…</p>
               <p rend="justify">— Nu se mai poate așa. Trebuie stasis, trebuie revoluție! Trebuie revoltă ! profită Pitagora de întrerupere, neliniștit de locvacitatea rotofeiului și încercând să ia el din nou cuvântul.</p>
               <p rend="justify">— Să-ți zic despre revoltă: după aia am luat-o pe Arykandia și i-am zis: te-au cam țepuit samienii ăștia, așa-i ? Ce zici micuțo, ți-ar plăcea să punem orașul ăsta în stasis, numai noi doi? Nicidecum, îmi răspunde, așa cum stau lucrurile mi-e foarte bine. Păi ești doar o biată curvă! Cum poți să fii mulțumită? Da, mi-a spus, dar acum îi știu pe toți. Dacă ar veni alții, ar trebui să-mi pun iar fundul la tir. Mereu s-au purtat cu mine astfel. Dacă vrei să știi, am iubit și eu o dată, mi-a zis, făcusem casă împreună. De când au venit banii, puteam să cumpărăm ce voiam. Înainte aveam pământul nostru și grădina noastră, mâncam ce creștea în curte și asta era și mai rămânea. Eram mândră că recoltam în fiecare an mai mult decât vecinul și omul meu punea deoparte ce rămânea de-a lungul iernilor pentru anii de secetă; și eram mândră de bărbatu-meu și de pământul meu. Când mi-a făcut curte, a venit cu un sac de orz și cu o capră șchiopătândă să mă ceară la tata, arătându-i mândru ce reușise el să pună deoparte. Tata l-a luat în râs dar mie mi-a plăcut, așa, un pic prostovan, un pic serios, cu capra lui legată cu sfoară, cu sacul lui de orz putred și cu ochii plecați în fața tatei. El i-a zis să piară din fața lui dar eu l-am luat de mână, te rog, tată, și el a văzut că mă are de partea lui și a sărit imediat și i-a făcut conturi și calcule cât avea el de gând să câștige anul viitor și cel de după. Și când tata a văzut în ce hal eram, a închis ochii, mi-a zis, bine, faci cum vrei; eu i-am zâmbit atunci dar pețitorul meu nici nu observase și continua să-i explice încăpățânat tatei cum avea el să dubleze recolta și cum într-o zi avea să devină om bogat. Atunci i-am spus cu voce tare, la un moment dat și îmi părea că a înțeles, căci nu mai știa ce să zică, ne privea, pe rând, pe mine, pe tata și iarăși pe mine. Mi-am zis că avea să se lumineze la chip cu timpul dar a rămas mereu morocănos deși muncea mult. Casa noastră a crescut și grânarele s-au mărit și mi-a dat și mi-a dat din ce în ce mai mulți bani de cheltuială deși el rămânea în colțul lui morocănos și eu aș fi preferat să-mi arunce o privire decât să-mi arate câți saci a pus deoparte sau un sărut în loc să-mi arate hambarele cum cresc și pe care le știam și eu la fel de bine ca și lui pentru că îmi rupeam șalele în fiecare zi la muncă. M-a violat mereu ca pe o curvă și nu ca pe nevasta lui pe care o iubește și pe care o îngrijește; chiar și azi îi plac curvele, se duce la ele la Lindos și nu uită niciodată să se oprească și pe la ele. Înainte nu era așa. Înainte nu erau toate fetele astea, nu știu de unde au răsărit. Așa a fost al meu, câtă vreme n-am avut bani a stat acasă. Acum vine la fiecare șase luni și-mi dăruie un pumn de bani pe masă cu o privire vinovată și o șterge imediat ca să-și regăsească curvele. De când a lăsat câmpul și s-a apucat de navigat cu prieteni de-ai lui de la Lindos, își face banii transportând avutul altora și și-a lăsat casa în urmă. Fetele din port îl caută, el le-a prins gustul și își petrece timpul cu Euthydike și cu hetairele. Nu mai am nimic de-al lui și dacă stai să te gândești că am așteptat un an să plâng ca o proastă. Atunci, ca să n-o lungesc prea mult, fac și eu ce pot. Locul meu este cel pe care-l vezi și nu există altul și e foarte bine așa, nu mă deranjează prea tare.</p>
               <p rend="justify">Kyaneos își trase răsuflarea după atâta povestire și reporni:</p>
               <p rend="justify">— Până la urmă i-a plăcut, vezi tu? Așa e, Pitagora. O să spui că știința ta caldeeană te învață altfel. Poate. Eu n-am călătorit ca tine. Tot ce știu am învățat de la curve. Nu fac decât să-ți spun ce știu eu, și crede-mă că nu e mare lucru.</p>
               <p rend="justify">— Tu chiar nu înțelegi nimic.</p>
               <p rend="justify">Numitul Pitagora se supărase și mi se părea mie că avea dreptate; o să-mi ierți vorbele grele pe care le transcriu din când în când aici, Phalanthos, căci nu sunt decât cuvintele unui vulgar care n-a cunoscut fără îndoială vreodată altceva decât munca înrobitoare. Totuși, acestea sunt cuvintele care mi-au îndreptat atenția înspre cel ce avea să-mi devină învățător și stăpân.</p>
               <p rend="justify">Atunci s-a nimerit să mă trezesc cu Aiakes și cu suita lui, îndreptându-se spre Heraion. Era secundat de Polikrates, înalt, îmbrăcat cu o tunică cu margini aurite, obrajii roșii și puternic ca în ziua când luase stadionul la Olympia. Urmau frații săi, apoi, în sfârșit, Metis, ea era, phokeeana pe care mi se păruse toată ziua că o văd peste tot. Mai erau Barbarul, mai erau și alții.</p>
               <p rend="justify">Am vrut să-mi trag voalul pe ochi dar prea târziu.</p>
               <p rend="justify">— Unde mi-este inelul, a întrebat Polikrates.</p>
               <p rend="justify">— În templu. </p>
               <p rend="justify">— Și tu ce faci aici?</p>
               <p rend="justify">I-am mințit că-i țineam locul lui Kyaneos. M-a privit cu îndoială. Barbarul de-alături, inspecta statuetele:</p>
               <p rend="justify">— Îmi plac zeii voștri, a zis barbarul. Petrecăreți și depravați, nu tenebroși ca cei din Babilon.</p>
               <p rend="justify">Polikrates m-a întrebat:</p>
               <p rend="justify">— Cine este figurina aceasta, băiete?</p>
               <p rend="justify">— Nu e băiatul tău, a izbucnit vagabondul care, văzând toată această lume bună, se amestecase și el alături de mine la contoar.</p>
               <p rend="justify">M-am bucurat că-mi ia cineva apărarea.</p>
               <p rend="justify">— Vorbesc băiatului meu, nebune, nu te amesteca, i-a spus stăpânul meu.</p>
               <p rend="justify">Nu știam cum să fac să ascund figurinele.</p>
               <p rend="justify">— Ce-ai mai crescut, Polikrates! Erai doar atâtica. Spune-mi Polikrates, sacrifici zeilor?</p>
               <p rend="justify">— Sacrific, mizerabile. Ce treabă ai tu?</p>
               <p rend="justify">— Ce sacrifici, spune-mi?</p>
               <p rend="justify">— Sacrific ce sacrifică toată lumea.</p>
               <p rend="justify">Aduseseră un miel.</p>
               <p rend="justify">— Ce ai tu cel mai prețios, Polikrates?</p>
               <p rend="justify">Stăpânul meu n-a răspuns. A vrut să știe însă:</p>
               <p rend="justify">— Cine e acesta? Ce treabă are el la Samos?</p>
               <p rend="justify">— E patria mea, a răspuns omul.</p>
               <p rend="justify">„Patria ta”, l-am auzit pe Polikrates murmurând în barbă și privind cu îndoială zdrențele lui. Cum Aiakes inspecta figurinele expuse pe tarabă, vagabondul se improviză negustor:</p>
               <p rend="justify">— Figurinele, privește-le, sunt cu toții aici: Apollon cu arcul de argint, Afrodita Cypriana, Khimaira, satirii… Bărcuțe și nave mici de lemn, pentecontere de cear cu bordul de ceramică și două meșe în chip de catarge, rodii cu mii de semințe ce poartă noroc și candelă. Varsă-le pe toate aici pe contoar, băiete, să vadă domnii mai bine.</p>
               <p rend="justify">Aiakes alesese o statuetă de ceară. </p>
               <p rend="justify">— Chiar că sunt frumoase. Pe aceasta am s-o ard.</p>
               <p rend="justify">Binecuvântat să fie moșneagul acesta, mereu are un cuvânt bun pentru mine. Alesese capul oribil al Khimairei, eu îl făcusem, și mi se părea bine făcut. Polikrates a urmat exemplu tatălui său, a arătat către statuetele pe care le aranjasem și i-a spus frumoasei Metis:</p>
               <p rend="justify">— Îți ofer o statuetă. Alege-o pe cea pe care o vrei.</p>
               <p rend="justify">Erau figurinele mele. Am avut un gest ca pentru a le proteja. Polikrates nu-și făcea griji, a luat două, frumoasa Kypris într-o mână și în cealaltă o figurină care o îl înfățișa pe Herakles, musculos cu ghioaga sa, adică el, pun pariu, după mintea lui. Polikrates cu metaforele lui, pe bune. </p>
               <p rend="justify">— Sunt statuetele mele, am spus, tare și țanțos.</p>
               <p rend="justify">N-aveam niciun chef să-i ofere el fetei statuetele mele. S-a întors către mine, am avut un gest, mi-am pierdut sângele rece și-am împrăștiat dintr-o lovitură toate statuetele de pe contoar. Figurinele s-au împrăștat în mii de bucăți pe dalele pieței. Polikrates mă privea cu niște ochi de parcă voia să mă omoare dar l-am înfruntat și nu știu ce avea să iasă. Din fericire Aiakes m-a gonit.</p>
               <p rend="justify">— Du-te-n treburile tale, băiete!</p>
               <p rend="justify">Am șters-o, recunoscător. Metis spunea ceva la urechea lui Polikrates. Aș fi putut să-l omor pe pretențiosul ăla. M-am oprit. M-am prefăcut că strâng de pe jos bucăți de statuete […]</p>
               <p rend="justify">[…] Polikrates care îl întreba pe vagabond:</p>
               <p rend="justify">— Cine ești tu?</p>
               <p rend="justify">— Euphorbos, a răspuns acesta, cât mai maiestuos cu putință.</p>
               <p rend="justify">— Tatăl tău cine e?</p>
               <p rend="justify">— Panthoos.</p>
               <p rend="justify">Euphorbos, cel ce mănâncă bine, fiul lui Panthoos, pentru cei ce cunosc poveștile, este eroul troian care pe vremuri îl rănise pe Patroklos, prietenul bun al lui Akhileus, înainte să fie el însuși ucis de Menelaos din Sparta.</p>
               <p rend="justify">— Ești nebun. Euphorbos trebuie să fie oale și ulcele de multă vreme.</p>
               <p rend="justify">— Am înviat. </p>
               <p rend="justify">Pe mine m-a făcut să râd. Era un pic sărit. Kyaneos le-a spus numele lui, lăsați-l în pace, delirează, e Pitagora. Pitagora, fiul lui Mnesarkhos, sirianul, geomoros, proprietarul puternic în insulă, în Samos, da, chiar el e, s-a întors. De unde, de prin călătorii, știu eu? Aiakes l-a măsurat cu un aer interesat și l-a întrebat pe fiul său:</p>
               <p rend="justify">— Tu ții minte ca Mnesarkhos să aibă un fiu cu numele Pitagora? </p>
               <p rend="justify">Apoi s-a întors către vagabond:</p>
               <p rend="justify">— De ce-ți ascunzi numele?</p>
               <p rend="justify">— Nu mai sunt Pitagora. Mi-am schimbat numele. De-acum sunt Euphorbos! Nu mi-a schimbat numele, de fapt. M-am reîncarnat. Tatăl meu nu mă mai cunoaște! Nu sunt negustor ca el. Oamenii pe care îi cunoșteam în insulă nu mai mă recunosc. Totul s-a schimbat. Nici nu mă cunoșteai Kyaneos! Am numele acesta de când luptam vitejește sub zidurile Ilionului. Eu sunt Euphorbos, viteazul, și tatăl meu este Panthoos, preot al lui Apollon la Delfi!</p>
               <p rend="justify">Se opri răsuflat. Gelonos, scitul care-l însoțea pe Aiakes peste tot la vremea respectivă, a intervenit.</p>
               <p rend="justify">— Îi sparg fața, patroane?</p>
               <p rend="justify">— Nu, vă rog, nu, s-a interpus Kyaneos. Lăsați-l, te rog, Aiakes. E prietenul meu.</p>
               <p rend="justify">Acum trebuie știut că Pitagora este unul din acele nume pe care în Ionia numai geomorii, proprietari de pământuri au obișnuința de a le purta și, chair dacă în zilele noastre mai putem auzi și câte-un om prost numit astfel, în vremurile de care povestesc era imposibil ca un vagabond să poarte un nume atât de sonor. Era deci fiul lui Mnesarkhos, bogatul negustor sirian care aduce cea mai mare parte a lemnului trac pe șantierul lui Aiakes. Drumul spre Rhodos este al lui, cunoaște oameni la Lindos și la Ialyssos, unde de altfel și-a petrecut și cea mai bună parte a tinereței și unde, din ce se spune, a lăsat în urmă o casă și o nevastă. Mai departe e Halikarnassos și Hexapolisul dorian, bogata Kypros și toată coasta liciană până la Tyr, și numai el este în stare să depășească Kos fără teamă, cu vasele grele de vaze umplute cu ulei. Este primit cu cinste de Molpoi la Milet, era primit înainte de Kyros și este primit și după Kyros. Regii pământului cad, alții se ridică, iar Mnesarkhos sirianul le aduce în liniște mărfurile. Are ofrande pe calea sacră ce duce la Heraion, a acoperit cu ele un sfert din cheltuielile noii construcții și are o capelă rezervată cu statui ce înfățișează membri ai familiei sale. Jumătate din pământurile din periaia de pe coastă îi aparțin și prietenii lui de la Priene îl protejează. Nu e orișicine, cu toate că e străin.</p>
               <p rend="justify">— Ce meserie ai tu, amărâtule?</p>
               <p rend="justify">Aici vagabondul își încruntă sprâncenele și îi spuse printre dinți:</p>
               <p rend="justify">— Nu mă umili. Nu sunt artizan precum vulgarii.</p>
               <p rend="justify">— Ce faci tu, atunci?</p>
               <p rend="justify">— Sunt ghicitor. De vrei să cunoști adevărata mea știință, adu-mi o pasăre și vei vedea. O să-ți ghicesc. Orice ai. Și un guguștiuc ar merge.</p>
               <p rend="justify">Vagabondul cu plete lungi se opri un moment văzându-o pe Metis și își reîncepu urările:</p>
               <p rend="justify">— Tinerico, să fie această dimineață zorii zilei tale, proaspătă și splendidă ca o ploaie de vară! Îți ghicesc în ce vrei, nu contează. În măruntaie de pasăre. În negrul ficatului. În porumbei, găini și șoimi. Adu-mi dobitocul, îți voi ghici și mi-l vei lăsa mie apoi. După știința siriană sau caldeeană, după preferință și după dorința ta, îți ghicesc soarta, fată frumoasă, după caz într-una, două sau chiar patru incizii, urmând drumul nisipului; urmele cele mai vizibile apar în zilele de lună plină dar are să meargă și astăzi mi se pare mie, nu-s semne de ploaie; o să înveți astfel ce ți-e destinat: dacă iubitul tău — și mă arăta pe mine, — te va lua de mireasă, și cu câtă zestre; dacă dorințele îți vor fi satisfăcute…</p>
               <p rend="justify">— Înțeleg, a răspuns fata. Și cum faci?</p>
               <p rend="justify">— A, asta e secret! Privește aici: ficatul. Vezi tu resturile acelea de urme de murdărie când tai? În negrul acela rezidă răspunsul. Tăind astfel pot ghici tot ce dorești. În negrul ficatului. Dar cine ești tu, fata mea?</p>
               <p rend="justify">— Sunt ghicitoare și eu…</p>
               <p rend="justify">— Femeie ghicitoare? Și în ce ghicești?</p>
               <p rend="justify">— În negrul ochilor.</p>
               <p rend="justify">Pitagora i-a aruncat atunci o privire neliniștită.</p>
               <p rend="justify">— Toți ghicitorii aceștia, a intervenit Aiakes. Mă întreb la ce sunt buni. Dacă oamenii ar face meserii cinstite, grecii din insule nu ar avea decât de câștigat.</p>
               <p rend="justify">Mi se pare mie că atunci Pitagora s-a supărat și a rostit  cuvintele ce urmează:</p>
               <p rend="justify">— Întrebi la sunt buni ghicitorii? Am să-ți răspund eu deși îmi vorbești ca unui om de joasă condiție; căci am călătorit de la Heliopolis, în Egipt, și până la marginile regatului Baktriei și m-am întreținut cu mistagogi cu preoții templelor Caldeilor. N-am să-ți pun, o Aiakes, înainte, nici nașterea mea bună, căci cu negustoriile tatei îi las pe frații mei să se mândrească iar eu am să le trec sub tăcere. Nu ți-am reproșat nici puțina stimă în care mă ții, de vreme ce îmi spui în public „vagabondule” și ții să mă treci în ochii oamenilor drept om de nimic. Am să-ți spun eu la ce suntem buni noi ghicitorii. Suntem buni să îngrijim zeii făcuți din grăsimea uleiului ce-l transporți pe vasele tale, și a turmelor de miei grași pe care le duci la Abdera. Zeii aceștia sunt răscumpărarea banilor tăi prea abundenți o Aiakes, ai tăi și ai tatălui meu Mnesarkhos, prinț între oameni și prinț al lumii; zeii aceștia nu măsoară decât îndepărtarea ta, iar noi nu suntem decât îngrijitorii lor! Dacă nu urmezi viața, urmărești puterea, convins, mereu, că, de data aceasta, acum, vei fi poate fericit, cu nava asta, cu orașul ăsta, cu sclava asta nouă sau cu insula ce-ți cere protecția, sau știu eu ce onoare îți acordă faraonul cel gelos. Și când înveți la sfârști că lupta ta nu are nicio valoare, ai să vii dezamăgit în templul meu și o să mă rogi în genunchi să-ți iau banii în schimbul nefericirii tale. Și atunci am să-ți vând zeii mei pe o avere, Aiakes, pentru saci întregi de bani de aur lucitor, și nu va fi suficientă argilă pe fundul râpelor pentru a arde figuri de zei pentru toți tovarășii tăi de negoț, Hephastoi pitici și Here grăsane. Iată, Aiakes, iată la ce sunt buni ghicitorii !</p>
               <p rend="justify">Sunt chiar cuvintele ce le-a rostit Pitagora din Samos. Sunt cuvinte ce pe mine m-au atins, le-am notat și ți le transcriu aici. Mi se pare că și Aiakes s-a simțit atins la ideea că tatăl acestui om ar fi puternicul Mnesarkhos și îmi pare că se uita la el cu alți ochi. Acest Pytagoras, cu pletele sale argintate pe care îi plăcea să le împletească în cozi siriene și cu barba sa cenușie […]</p>
               <p rend="justify">[…]oficiantul nu mă lăsa să intru fără ofrandă; și trebuia neapărat să intru. Cum bătrânul Eryxidas, preotul, nu era acolo, am alergat să-l chem pe Pitagora. Văzusem că poartă punga cu bani și i-am cerut să-mi împrumute un bănuț. Nu știu cum am avut încredere. A rămas o clipă fără să spună nimic și jucându-se cu un bănuț.</p>
               <p rend="justify">— Băiete, mă vezi că cerșesc prin toată agora și totuși vii și-mi ceri un ban. Prost nu ești, înseamnă: am să-ți dau un bănuț. În schimb, a adăugat, vei asculta un curs de știință. </p>
               <p rend="justify">Am întins mâna, am ridicat capul, am luat bănuțul, recunoscător. Era un bănuț de elektron.</p>
               <p rend="justify">În felul acesta l-am întâlnit eu pe Pitagora, samianul; și chiar în aceeași zi am devenit și primul său elev. Căci locuitorii Ioniei nu cunosc misterele reîncarnărilor, ale numerelor și toate celelate științe pe care Pitagora le-a adus din călătoriile sale. Samienii, în particular, sunt oameni cu moravuri simple, mai degrabă doritori să se ocupe cu partea practică a vieții decât cu doctrine. Am început prin a lua bănuțul de elektron pe care mi-l oferea, și știința sa. Dar alții, în curând, l-au plătit cu aur, așa cum fac în zilele noastre elevii săi bine-crescuți din școala de la Metapontion, fii ai tiranului și ai aristoilor din Syrakosion. Las consemnat faptul că eu sunt primul care am fost elev lui Pitagora, fiu al lui Mnesarkhos, samianul cu lung păr argintiu, din timpul în care mi-a plătit o piesă lidiană de elektron pentru a-l asculta […]</p>
               <p rend="justify">[…] mi-era doar frică de Polikrates și voiam să intru cât mai repede să mă ascund în templu. Când oficiantul mi-a cerut ofranda, i-am întins bănuțul de elektron.</p>
               <p rend="justify">— Moneda asta fără de valoare? a spus.</p>
               <p rend="justify">Mi-am luat piesa înapoi. N-am înțeles niciodată cum judecă oamenii valoarea. Mai mult chiar decât argintul înnegrit sau decât aurul făeă zimți, îmi plăcea culoarea ciudată a acestui amestec, cu strălucirea sa discretă, deopotrivă aur și argint, totul ștampilat cu un cap de leu. Nu știu de ce mi-a plăcut mereu ceea ce pare să nu aibă valoare.</p>
               <p rend="justify">— Nu vezi? Un amestec: nici aur nici argint, dar bătut să facă prețul; pe cine păcălesc ei? nu, băiatul meu, aici nu sunt emporiile din Sardis. Aici este Heraionul din Samos unde vin greci și străini de peste tot. Se plătește cu măsuri curate de argint sau chiar de aur! Plumbul ăsta fără rost, păstrează-ți-l !</p>
               <p rend="justify">Mă pregăteam să plec și să-l înfrunt pe Polikrates când m-a recunoscut oficiantul:</p>
               <p rend="justify">— Și spune-i Thrattei să mai aducă coșuri, mi-a spus.</p>
               <p rend="justify">Am mințit:</p>
               <p rend="justify">— Mama e bolnavă, am venit eu în locul ei.</p>
               <p rend="justify">Mi-a făcut semn să trec și s-a întors către însoțitorul său:</p>
               <p rend="justify">— De când Thratta e bolnavă, s-a țicnit nițel, l-am mai auzit. Umblă cu piei umflate de șarpe agățate în vârful bățului prin agora, de râsul oamenilor. </p>
               <p rend="justify">Mă vorbea de rău, și pe mine și statuetele mele care erau acum în mii de bucăți […]</p>
               <p rend="justify">[…] talanți de argint[…]</p>
               <p rend="justify">[…] maimuțe de fildeș și mercenari libieni […]</p>
               <p rend="justify">[…] în templu unde […] vătraiul pentru prins șerpi. Naosul templului e rece, deschizăturile situate sus de tot lasă să intre o lumină slabă căci Heraionul e înșelător. În spatele splendidului rând de coloane albe spațiul dintre zidurile temenosului rămâne întunecat și acceptă cu greu bogata lumină ionică. De-afară se aude ciripitul vesel al păsărilor dar în umbra naosului abia se disting culorile celor douăsprezece korai, fecioarele de piatră. Faldurile cuminți le curg pe curbele abia vizibile ale șoldurilor  lor abstracte și se lărgesc în partea de jos ca și cum statuile ar fi crescut cumva din pământ. Perfect aliniate, cu ochii înconjurați de negru, ciupind cu mâna dreaptă pânza de piatră a rochiilor cu un același gest înțepenit, afișând eleganța reținută a unui surâs forțat pictat în culori acum scorojite. Sunt dedicate de diferite familii samiene: aceasta de Aiakes fiul lui Syloson, cealaltă de Mnesarkhos, altele de alții. Formează un semicerc în jurul statuii albe a Herei, soția maiestuoasă a domnului olimpian.</p>
               <p rend="justify">Apucam șerpii cu vătraiul, din loc în loc, îi prindeam, amorțiți de frig, îi puneam în coș. Printre statuile korelor mi s-a părut că mișcă ceva și am tresărit.</p>
               <p rend="justify">— De ce ți-e frică?</p>
               <p rend="justify">Deodată. Era Metis. Am tresărit. Era de necrezut.</p>
               <p rend="justify">— Nu mi-e frică, am răspuns repede. Te-am luat drept o statuie. Nu mi-e frică. Pe unde ai intrat? De ce să-mi fie frică? </p>
               <p rend="justify">Ce făcea ea în templu? Cum o lăsaseră să intre? Am continuat să strâng din șerpi, neîndrăznind să ridic capul din pământ, ca și cum nici nu se întâmplase nimic. Ea se plimba, apărea și dispărea de după statuile korelor. A trecut pe lângă imensa statuie a Herei ce trona în mijloc, și-a plimbat apoi privirile pe ofrandele depuse în obscuritatea incintei, ca și cum ar fi încercat să discearnă ceva. Erau acolo niște sulițe siriene, le atinse vârful cu curiozitate. Erau scuturi, erau coifuri, erau corseturi din Babilon, erau coci de nave de abanos, darici de aur, schelete de capete de crocodili vânați pe fundul fluviului Egiptului, ofrande ce fuseseră puse pe masa din fața statuii Herei. Mâinile zeiței, una într-alta, țineau inelul de piatră de smarald al lui Polikrates, cu țestoasa imprimată, lucrat de Mnesarkhos în tinerețe, în vremurile în care era bijutier. În fața statuii Herei ea și-a fixat privirea asupra ciorchinelui de sâni, a întins mâna și-a luat inelul. Mi s-a părut că s-a auzit imediat un zgomot și lumina care intra prin strâmtele deschizături a slăbit. Întorcea inelul pe toate părțile și privea minuscula țestoasă și inscripția de pe inel:</p>
               <p rend="justify">— Al cui e inelul acesta?</p>
               <p rend="justify">— Nu pot divulga secretele templului, am spus.</p>
               <p rend="justify">— Ar trebui, a oftat ea.</p>
               <p rend="justify">A dat să-și pună inelul într-un buzunăraș. M-am apropiat, i-am smuls inelul din mână și l-am pus la loc între palmele statuii. Era o hoață asta.</p>
               <p rend="justify">— Nu ai dreptul, i-am spus.</p>
               <p rend="justify">„Am toate drepturile”, mi s-ar părut că o aud spunând ca pentru sine. Nu era o impresie deci, chiar era o hoață. O supravegheam cu atenție acum. Îmi spuneam că n-ar fi trebuit să o las să intre în templul Herei. Nu era vina mea, intrase singură, nu eu o lăsasem. </p>
               <p rend="justify">M-am prefăcut atunci că sunt ocupat cu lucrul, dar fără să o pierd totuși din vedere. Unul din șerpi se încăpățâna să se agațe de vătrai. L-am încleștat de după maxilare, șarpele s-a crispat, s-a încolăcit, s-a încârligat de-o parte și de alta a brațului. În sfârșit, s-a înmuiat și s-a lăsat să alunece ușor, lung și inert. Ea mă privea curioasă și eram și eu mândru de dibăcia mea căci aveam sentimentul cumva că o impresionez. Nu mă apreciau prea mult pentru ce făceam nici la templu nici în alte părți. O plăteau pe mama și asta era tot.</p>
               <p rend="justify">Am exagerat atunci. Privește: am vrut să apuc șarpele de după cap, șarpele și-a înfipt colții în mâna mea. Am continuat cu șarpele care rămăsese agățat de mâna mea ca una din acele lipitoare ce abundă în mlaștinile de lângă Imbrassos. L-am scuturat apoi dintr-un singur gest sigur, drept în coș.</p>
               <p rend="justify">În aerul rece al naosului, scurgeri firave de apă transpirau pe piatra cenușie. Ea se sprijinise, vie și frumoasă, pe statuia rece a Herei. M-am apucat prostește să citesc cu voce tare inscripția de pe tivul veșmântului și să povestesc :</p>
               <p rend="justify">— Ascultă povestea statuii: tatăl lui Kheramyes geomorul a dedicat-o. Pe vremea când erau tulburări între Ephessos și Magnesia din cauza posesiunilor de pe continent. Samos nu avea pe atunci periaia de sub muntele Mykale, ci asedia Priene. Din cauza unui vis pe care l-a avut un strămoș al lui Aiakes, stăpânul meu și arkhonul geomorilor, proprietarul șantierului naval. Visul acesta, trimis fără îndoială de nimeni altul decât de domnul Poseidaon Helikonios, privea construcția casei sale la piciorul muntelui Mykale. Și casa aceasta se pare că este chiar Panionionul, templul pe care l-a zidit Aiakes pe teritoriul acela ce aparținea pe vremuri orașului Priene, pe continent. Oamenii din Priene, asediați de samieni, contau pe vecinii lor din Myous să le aducă provizii peste golful Latmos. Milezienii pe vremurile acelea erau oameni tari și curajoși, nu ca astăzi, sclavi ai perșilor. În timpul asediului, Samosul a trimis bărci cu hopliți deghizați în pescari și cu aruncătoare de ulei în flăcări și au fost primiți în cetate. Au debarcat și au răspândit teroare și au pus foc portului și au deschis porțile dinăuntru. Numai astfel orașul a fost luat. Căci la vremea aceea nu erau marile triere și nici vicleniile inventate de atenieni pentru a lua orașele întărite. Cetățile, dacă aveau fortificații, dacă aveau un puț cu apă și provizii, puteau să reziste ani de-a rândul, n-aveai ce să-i faci. Dar Priene a trebuit să se predea, și fără curgere de sânge, căci au confundat navele noastre cu cele promise de milezieni cu provizii. De atunci Kheramyes a dedicat această koră de piatră albă de Naxos, a înscris-o cu litere vechi cum nu se mai folosesc acum…</p>
               <p rend="justify">— Statuia ta știe multă istorie, a spus ea.</p>
               <p rend="justify">Eram ghemuit pe vine și descifram inscripțiile. Am ridicat capul, surprins.</p>
               <p rend="justify">— Poate să prezică și viitorul? a întrebat.</p>
               <p rend="justify">Nu am știu ce să răspund.</p>
               <p rend="justify">#— Nu crezi că o zeiță ar trebuie să prezică viitorul mai degrabă decât trecutul?</p>
               <p rend="justify">Am privit o vreme statuia mută și rece. Nu înțelegeam ce voia să spună, căci nu cunoscusem niciodată nimic altceva. Era Hera, era statuia, veche, desigur, ea nu prevedea viitorul așa cum îl făcea zeul arzător din Delfi sau cel din Didyma sau nici chiar cel din Klaros din Aiolia.</p>
               <p rend="justify">Mi-e un pic rușine să povestesc aceste detalii. Eram tânăr atunci și eram imatur. Metis se desprinsese de piatră, se apropiase. Mi s-a oferit, vie și delicată. Sânișorii ei înțepau pânza tunicii. Am avut impresia că statuia cenușie ne privea. Mi-a fost rușine. Nu sunt lucruri care se fac într-un templu. În fine. O respinsesem. Nu știu. N-ar fi trebuit. Mi s-a părut că nu sunt genul de lucruri ce se fac într-un templu.</p>
               <p rend="justify">— Viitorul tău este la fel de previzibil ca și trecutul înscris pe veșmintele zeiței tale moarte.</p>
               <p rend="justify">A spus, cu dispreț, și vocea i s-a schimbat. Eram tulburat și rușinat.</p>
               <p rend="justify">S-a deschis atunci cu zgomot poarta templului. </p>
               <p rend="justify">A intrat o femeie, grea, ducând cu ea un coș de răchită. A pășit până în centru. În locurile unde veșmântul îi atingea corpul abundent, pe la subraț și sub burta revărsată, pânza se vedea transpirată. Așeză coșul pe jos cu atenție ca pentru a nu sparge ceva. Era chiar femeia pe care o văzusem ceva mai înainte printre tejghelele negustorilor. În obscuritatea templului, fața naivă a înaltei statui a Herei afișa un surâs fals. Femeia a așezat coșul și cu un pas sigur s-a îndreptat către statuia Herei. Puse mâna pe inel și se îndreptă spre ieșire.</p>
               <p rend="justify">— Nu ai dreptul! am strigat.</p>
               <p rend="justify">— Ce este, copilul meu?</p>
               <p rend="justify">Pretindea că este mama.</p>
               <p rend="justify">— Cine ești tu?</p>
               <p rend="justify">Ea s-a prefăcut că e uimită. I-am strigat:</p>
               <p rend="justify">— Ești o impostoare!</p>
               <p rend="justify">Aveau să mă tragă la răspundere dacă găseau inelul furat.</p>
               <p rend="justify">— Nu ar trebui să fii aici, băiatul meu.</p>
               <p rend="justify">Vorbea acum cu o voce înfiorătoare.</p>
               <p rend="justify">— Ești o impostoare!</p>
               <p rend="justify">Metis se așezase alături de mine. Aș fi vrut să știu cine sunt femeile acestea. Am privit-o pe Metis bănuitor. Am prins încheietura mâinii grăsanei să-i iau înapoi inelul lui Polikrates. Cu dosul brațului său gros, m-a lovit cu o putere neașteptată. Am lovit-o la rândul meu cu vătraiul ceea ce i-a lăsat o urmă de sânge. Inelul i-a scăpat și a râcâit cu zgomot dalajul rece al templului. M-am apropiat de ea amenințând-o cu vătraiul. A fugit atunci spre ușă și, înainte să ies, mi-a spus ceva ce n-am auzit. A trântit ușa, zăvoarele de fier au căzut și s-au închis singure, unul după altul. Eram închiși, eu și cu Metis.</p>
               <p rend="justify">Am ridicat inelul care căzuse pe jos. L-am strâns tare în palmă. Polikrates avea să mă omoare dacă-i pierdeam inelul. </p>
               <p rend="justify">Atunci s-a declanșat ceva ce semăna cu o furtună. S-a arătat o creatură cu o coroană îngrozitoare. Prinsese forma statuii Herei, și s-a desprins de statuia mare din centru a zeiței, dar nu era divina soție a lui Zeus. Aerul dens din templu era încărcat ca și cum avea să expodeze. Statuia se mărise ca și cum ar fi absorbit sevă din dedesubturile templului. Fiecare colțișor al temenosului era plin de o prezență veninoasă și încărcată.</p>
               <p rend="justify">Statuia nu mai era acum cenușie și cuminte, cu machiajul său ros de timp, era înconjurată acum, înainte și pe dinlături de boabe translucide ca cele ale rodiilor suculente din Ialyssos, roșii și umflate. Șerpi scoseseră capul din coș. Unii se scurgeau pe dalele templului, alții, înaripați, își luau zborul, cu o pocnet al aripilor care semăna cu cel al liliecilor.</p>
               <p rend="justify">Se umflase de parcă și acum tot spațiul templului. Nu știu cum să explic mai bine. Țin minte că îi vedeam ochii peste tot, ochi pătrunzători și reci. În aerul încărcat, șerpi înaripați zburau, cădeau la pământ și loveau zidurile și porțile. Sânii cu care apariția Herei era înconjurată și care semănau cu niște boabe de struguri se schimbaseră într-o mie de ochi multiplicați care mă fixau monstruoși ca cei de pe cozile păunilor sacri din curtea templului. Nu era cale de scăpare, priveau peste tot. Se auzeau șușote, se vorbea despre mine, se vorbea de Metis, comentau tot timpul orice gest pe care-l făceam, mă judecau, abia aveam timp să înțeleg ce se întâmplă, lovit de cozile șerpilor ce se loveau bezmetici de zidurile și de statuile din templu. Am închis ochii, mi-am acoperit capul mâinile, mi-am acoperit urechile. Nu mai puteam.</p>
               <p rend="justify">— Inelul! a șuierat apariția falsei Here.</p>
               <p rend="justify">„Inelul”, șuierau și șerpii. Am blestemat în inima mea aceste șoapte, le-am blestemat ochii galbeni și colții veninoși. Altceva nu puteam să fac. </p>
               <p rend="justify">Am decis că nu-mi mai era frică de creatura aceasta. În jur furtuna continua, șerpii zburători se învârteau în spațiul închis al templului, mă loveau uneori din zbor ca niște șfichiuri de bici. Am simțit mușcători pătrunzătoare, ca de colți. I-am desprins. I-am aruncat. În descumpănirea mea, apariția dezlănțuită m-a încremenit. Inelul mi-a scăpat. Știu acum că n-ar fi trebuit să-l las, ar fi trebuit să-l păstrez cu orice preț, n-ar fi trebuit să-i dau drumul pe jos, am greșit, încă o greșeală, nu mai pot, aș vrea să înceteze toate acestea. Îmi amorțiseră și brațele. N-ar fi trebuit. Altă greșeală. Nu mai pot. Herakles însuși trebuie să fi greșit în muncile lui. </p>
               <p rend="justify">Metis.</p>
               <p rend="justify">Și ea la fel, înconjurată și biciuită din toate părțile de șerpii zburători libieni care dansau în jurul ei dansul acesta al morții și care o șfichiuiau fără încetare în vârtejul format de apariția-rodie.</p>
               <p rend="justify">Așa cum presimțisem, apariția nu era o creatură umană așa cum suntem noi. Nu era nici marea zeiță Hera, luminoasa soție a tatălui olimpian. Ceea ce pot spune este că atunci când am putut să respir era pace în jur, era bine. Eram loviți dar eram vii. Nu era niciun poet idiot împrejur care să facă elogiul războiului. Statuia zeiței, Hera, divina încoronată de diademă strălucitore, soție a lui Zeus tatăl purtător de egidă și aducător de tunet, era acum albă și luminoasă ca și cum templul s-ar fi purificat. </p>
               <p rend="justify">Metis fusese mușcată în mai multe locuri și una dintre mușcături avea venin injectat, se vedea clar. I-am desprins repede șarpele care se agățase, l-am aruncat cât colo cu scârbă, mi-am apropiat gura de carnea sa rănită, am supt veninul și l-am scuipat pe jos până am simțit gustul familiar al sângelui, gust de fier ruginit, ca și cum aș fi lins o sabie veche.</p>
               <p rend="justify">A trecut ceva timp. Se bătea la ușă când am deschis ochii. M-am ridicat cu greu, am scuturat-o pe Metis, Aiakes cel venerabil a pășit înăuntru, ne-a privit, apoi a scrutat cu curiozitate interiorul obscur al templului. „Ce se întâmplă?” a întrebat el.</p>
               <p rend="justify">— Nimic, am spus.</p>
               <p rend="justify">— Nimic, a spus Metis.</p>
               <p rend="justify">Aiakes ne-a privit strâmb. A intrat în templu urmat de un oficiant. A ridicat mâinile în sus și a spus:</p>
               <p rend="justify">— Ascultați-mă.</p>
               <p rend="justify">A depus pe masă figurina de ceară ce mi-o cumpărase. Își înțepase un deget, un strop de sânge se scursese pe capul figurinei. Oficiantul și-a pus o mască de piele ce semăna cu un cap de pește, l-a invitat să iasă.  Aiakes s-a întors și a pronunțat cu voce tare cele ce urmează:</p>
               <p rend="justify">Îl leg aici,</p>
               <p rend="justify">pe Molpogoras</p>
               <p rend="justify">și limba lui </p>
               <p rend="justify">și mâinile lui</p>
               <p rend="justify">și picioarele lui</p>
               <p rend="justify">Fie să-l arunce hula rece pe malurile înghețate de la Salmydessos</p>
               <p rend="justify">gol printre Tracii cu plete înalte</p>
               <p rend="justify">să guste pâinea înrobirii și a suferinței</p>
               <p rend="justify">dă-i scrâșnirea dinților, închis în corzi de alge</p>
               <p rend="justify">căci m-a nedreptățit și a scuipat pe jurământu-i</p>
               <p rend="justify">el, ce-mi era prieten.</p>
               <p rend="justify">Mi se făcuse pielea de găină. Hipponax blasfemiatorul n-ar fi putut zice mai bine. Vezi, Phalanthos, cum gândeam și eu același lucru, îl înțelegeam foarte bine pe Aiakes. La fel ca el, nu avusesem nici eu vreodată parte de adevăr, a trebuit să lupt pentru a-l avea. Și pe mine, ca și pe stăpânul meu, m-au mințit. Nu era un capriciu, o idee de studiu sau un entuziasm oarecare. Am fost atât de fericit să-l am că nici nu mi-am dat seama că ionilor nu le pasă. Căci au burțile pline și nu știu că nimic nu se poate fără adevăr. El este mai mare decât noi și așa suntem noi făcuți, să trăim pentru mai mare decât noi.</p>
               <p rend="justify">Acestea sunt ciudatele evenimente ce s-au petrecut în acea zi. Oamenii cu minte la cap nu-și pun credința în astfel de poveștioare, se țin la distanță de profeții și de alte cimilituri și pe bună dreptate căci nici eu nu cred cu ușurință o poveste oarecare auzită încoace sau încolo. Dar când domnul Enyalios își pierde răbdarea înțelepciunea de dizolvă și monstruosul ia formă. Pentru motivul acesta legea helenică vrea ca sacrificiul să aibă loc înaintea templului și, urmând această obișnuință, uneori urmată și de unii barbari, puțin oameni sunt admiși înăuntru. Și dacă pot să-mi dau și eu părerea mea, Aiakes a greșit să-și arunce blestemul înăuntrul templului și aceasta în ciuda supărării lui, dar o poveste este făcută din fapte și dacă trebuie înlăturată orice faptă trebuie atunci ștearsă povestea cu totul. Faptele ce-au urmat îmi dau dreptate așa cum voi arăta la vremea potrivită.</p>
               <p rend="justify">Deocamdată Aiakes ieșise din templu. Metis îl urma. Mi-am întors buzunarele pe dos, am căutat cu spaimă peste tot dar inelul dispăruse. Nu mai aveam inelul.</p>
               <p rend="justify">Am alergat să-i prind din urmă:</p>
               <p rend="justify">— Dă-mi-l înapoi!</p>
               <p rend="justify">— Ce?</p>
               <p rend="justify">— Inelul.</p>
               <p rend="justify">— Despre ce vorbești, băiete? a spus Metis.</p>
               <p rend="justify">S-a întors apoi. Polikrates o să mă omoare când va afla. Mi-am întors iarăși buzunarele pe dos și am căutat, febril. Ce nebunie.  Nu era. Sigur ea îmi furase inelul. Era o hoață asta.</p>
               <p rend="justify">[…] mulți șerpi s-au arătat atunci. Au ieșit încetișor de prin colțurile casei, au invadat-o, s-au strecurat pe sub pat. S-au urcat peste tot. Probabil că am rămas ceva timp fără cunoștință. Pe ziua de zece al lunii Taureon a murit mama. Sau poate în ajun, nu-mi mai amintesc. Kyaneos, grăsanul, a venit să-mi spună, cu suflarea tăiată: „A murit Thratta. Trebuie s-o îngropăm imediat. Păreri de rău”. Vorbea mereu grecește în felul lui aparte, gândind că excesul de corectitudine l-ar face să fie mai bine văzut în ochii ionilor. Eram în port când am aflat, mă ocupam de niște afaceri ale lui Aiakes din Megara, orașul acela care, prins mai mereu în stasis între partidele puternice îi aduceau lui, negustorului samian, mulți bani, iar mie multă treabă.</p>
               <p rend="justify">Au îngropat-o pe mama ziua ce-a urmat. Sattys s-a ocupat. Eu nu mai vedeam clar. Râdeau la moartea ei. Cunoșteam deja obiceiul acesta al tracilor dar pe undeva îl știam într-un mod abstract, la înmormântărire altora. Geții au obiceiul acesta special, să râdă la înmormântări. Râd în fața morții, râd în fața cerului care plouă, în fața fulgerelor își trimit mesagerii pe care îi trag în țeapă în lăncile lor. Dar, dacă pot să-mi exprim părerea pe de-a dreptul, râsetele acestea seamănă mai degrabă cu niște behăituri și fețele lor, în timp ce se forțează să le execute, arată a înfiorătoare strâmbături. În timpul procesiunilor, papițoi mascați afișează înspăimântătoare râsete și murmură imnuri barbare. Geții aceștia se bucură în fața morții și se întristează în fața fiecărui nou-născut, poate pentru că, mă gândesc, știu ei bine pe ce lume îl aduc. Se poate ghici strălucirea criminală în ochii lor în spatele măștilor. Ei însă iau lucrul acest drept semn de curaj. I-am privit cu atenție căci găseam că râsetele acelea nu erau la locul lor, cum probabil că gândeau și ei, și totuși executau acest martiriu. Martiriul cui ? Al mamei sigur nu, căci ea era deja moartă. Dar al umanității lor, cred, dacă acest cuvânt avea o semnificație oarecare pentru ei. Am analizat acele râsete: sunt cumva atone, așa cum ne-am și aștepta de altfel la o astfel de ocazie de către oameni cu moravuri mai puțin excesive; pentru urechea mea sunau la fel de fals ca bocitoarele comandate de unele rase la înmormântări iar efectul dat spectatorilor este acelea al unei gigantice bătăi de joc, dictată de cine știe ce strămoș care o fi avut, el, cel dintâi, ideea. Îi vedeam cum ridică paharul ca și cum s-ar fi spus o glumă proastă dar bine știută și pe care toată lumea se grăbește să o valideze printr-o succesiune de râsete forțate; fără niciun motiv, de altfel, dacă nu din obișnuința de veacuri de a râde în fața morții și din încrederea ce poate căpăta omul din executarea în grup a unui gest vechi și poate lipsit de orice sens. Mă întreb dacă există țări în care chiar se și ucide ritual, doar așa, să simtă oamenii că sunt împreună. În fața cadavrului mamei, în tot cazul, râsetele astea mi se păreau niște bătăi de joc murdare. Poate că nu fusesem un prea bun fiu. Nu știu. Nu mai știu.</p>
               <p rend="justify">Ionii au un fel diferit de a fi. Deja, ei sunt la ei acasă. Sunt sănătoși și au pântecul plin. Sunt oameni ai mării, de umoare egală, slabi și nervoși, bine făcuți, cu corpul îngrijit, nu așa cum se văd oamenii în pământurile acelea interioare cu obrajii supți de nevoi, cu ochii stinși de disperare, de lașitate și de munca îndobitocitoare, fără să cunoască vreodată fericirea.</p>
               <p rend="justify">Eram prins în vârtejul acesta unde nu mai aveam niciun sprijin și unde nimic nu-mi mai părea real. Mă plimbam singur pe străzile din Samos care nu-mi mai spuneau nimic. Mi-era totul străin. Seara, după apusul soarelui, aerul nu mai mirosea a nimic. Greierii nu se mai auzeau. Dimineațile nu mai aveau parfum, am ținut aceasta mereu drept o condiție pentru orașul meu, ca diminețile să miroasă frumos. Copacii mi se înstrăinaseră, îmi păreau toți acum pătrați ca și cum și-ar fi pierdut toate particularitățile și ar fi hotărât deodată să crească toți la fel. Privirile oamenilor: exacte, calculate, previzibile. Lumea îmi părea minerală și regizată de legi fixe și ostile. Nu simțisem niciodată Samosul ca un oraș străin. Nimic nu mă mai lega la marele oraș ionic. Nici străzile sale, nici șantierele, nici oamenii, în fiecare zi alții. E teribil de câte ori poți ieși pe aceeași stradă fără să întâlnești de două ori aceeași față. Ca și cum casele și templele erau doar fațade de lemn vopsit, montate așa cum vedem la reprezentații, și din spate ies și intră papițoi după bunul plac al vreunui zeu scamator șmecher care s-ar amuza să pună în scenă întâlniri fără urmare a spiritelor și a corpurilor. Indivizi pierduți și fără repere care se amuză să schimbe saluturi după un cod stabilit și care se preumblă pe străzi, o iau la dreapta sau la stânga, pentru o durată oarecare, fără scop, fără profunzime, fără urmări. Lumea trebuie să fie o iluzie, mi-am spus atunci.</p>
               <p rend="justify">Probabil că m-am pierdut prin mlaștini câteva zile, cu eșarfe atârnânde în jurul capului. Poate că am delirat. Vedeam coloanele templului neterminat, tot în construcție, eșafodajul, marmura albă înclinată un pic. Mergeam și regăseam potecile moi pe care le cunoșteam din copilărie, îmi aminteau de joaca cu Kreophylos. Acele dimineți răcoroase în mlaștină, cu ceața care plutea aproape de pământ. La câțiva pași de Heraion. La fiecare pas săreau gâze și mișunau șerpi. Aici lucrurile erau mai adevărate, mi se părea, aici era o lume total diferită de cea din oraș. M-am ghemuit la pământ, zdrobit de durere, de amețeală, de războiul lumilor. Am desfăcut agrafa de bronz, părul meu lung și împletit s-a desprins, liber. Am înfipt ușor bronzul ascuțit în carnea brațului. Metalul murdar prinsese cu timpul o crustă verzulie. Se vedea clar firul de sânge care se scurgea, am simțit o ușurare și am simțit că acolo, în locul acela exact unde metalul intra în carnea mea există un punct de un adevăr ireductibil și care îmi dădea în momentul acela un moment de pace. M-am liniștit pentru un moment.</p>
               <p rend="justify">Cred că am umblat prin mlaștini un timp, nu mai știu. Poate era cald. La malul mării, albastrul ionian se împărțea între mare și cer. Când am ieșit înapoi în oraș, m-am sprijinit de un zid al unei case, albe, am apăsat din toate puterile, era solid. Stătea în picioare, era bine făcut. Părea real.</p>
               <p rend="justify">Totuși nu cunoscusem vreun alt peisaj decât cel samian. Atunci m-am întrebat de unde vin, care-mi sunt originile. Urăsc cuvântul acesta, origini. Urăsc articulația în limba asta uscată a ionilor: „de ce origine ești”, spun ei. Nici nu știi, înainte să te întrebe un ion de unde ești, că ești în mod iremediabil de altundeva. Tot veninul ascuns al limbii ăsteia și al lumii acesteia ireale se încarnează în cuvântul acesta : origine. Fiecare întrebare, ca un constat irefutabil al alienării tale, fiecare întrebare ca o invitație ascunsă de a-ți renega originile pe care, deseori, nici nu le cunoști. În acel moment mi-am spus că trebuie să-mi cunosc țara. Dar nu știu cum arată Tracia. Geografia indistinctă a țării se limitează în mintea mea la câteva legende și fapte exemplare pe care mi le povestea mama și care datează din vremurile când a început istoria. Nu-i cunosc orașele, cetățile, oamenii, negustorii. Dar știam sigur un lucru, aceea că durerea mea era legată de aceea a lor, într-un fel invizibil. Trebuia să merg într-o zi să le vizitez orașele și să le vorbesc limba și să ghicesc pe fețele lor durerile ce sălășluiesc în mine. Când mă gândesc nu există decât un cuvânt din această limbă nordică ce găsește ecou în mine; înțeleg bucăți pe ici pe colo, mai ales unele armonii de cântecele țării acesteia care pentru urechea mea seamănă a plânsete. E singura țară de pe lume care ar putea fi a mea căci este singura țară pe care aș putea-o iubi. Dar, așa, cu originile altundeva, cu corpul meu dureros aici, trăiesc printre ioni. Mănânc pâinea lor, asud la treburile lor, le vorbesc limba. Dar limba lor nu are rădăcină în mine, nu mai mult decât unele intonații triste ale lui Aiakes, care, numai ele, îmi revin uneori. O cultiv dintr-o grijă abstractă de apartenență la lume, dintr-un soi de politețe ridicată la un ordin cosmic. Altfel, nu o iubesc și nici ea nu mă iubește căci suntem politicoși unul față de celălalt, la infinit, în circumvoluționi fără sfârșit ale comportamentului uman, ale imitării și ale pretinsului. Căci ei, când spun un cuvânt, vor să spună de fapt că tatăl lor le-a spus așa și că mama lor le-a spus așa, într-un moment precis și într-un loc anume; poate era o zi cu soare, poate era aici, poate înaintea portului, sau poate dincolo, pe dealul acela sub cutare măslin sau poate chiar dincolo de râul Imbrassos. Cuvintele lor cresc din pământ, cuvintele ce le pronunță poartă parfumul de grajd al istoriei lor, numai că eu nu am istorie și limba pe care o port în mine nu are nici ea istorie ci este invenția mea ca și cum aș fi primul om; și le e frică, fără îndoială, de un om fără istorie căci ar fi oarecum ca unul din strămoșii aceștia pe care l-au văzut plecând pe vremuri în pământ teukrian pentru ochii unei femei, să caute gloria sub zidurile Ilionului. Și istoria aceasta este trecută, o cânt dar nu o mai trăiesc. Tații lor plecau la capătul lumii să asedieze cetăți iar ei se ghiftuiesc. Oamenii mei au trăit mereu în afara istoriei, poate, doar, cu credința lor ciudată în imortalitate și cu râsetele alea scârțâitoare la înmormântări. Tații mei nu aveau istorie și nici bunicii nu aveau, totuși trebuia să fie de zece ori oamenii ce-i văd în jurul meu. Oamenii aceia morocănoși pe care nu i-am cunoscut și care, chiar prin aceasta, trebuie să valoreze de mii de ori greutatea lor în aur pentru că au insistat să mă aducă pe lume, în ciuda a tot.</p>
               <p rend="justify">Mi-aduc aminte de atâtea ori că am fost întrebat al cui sunt. Căci samienii au obiceiul acesta de a întreba: „Al cui ești?”, ca și cum ar cunoaște toată lumea. Chiar dacă aș fi avut un tată, cum ar fi putut ei să-l cunoască? Atunci, cum nu-l cunoșteam, am răspuns adevărul: „nimeni”. Dar eram un copilaș și am răspuns în limba dulce a mamei mele căci nu cunoșteam pe atunci încă limba ionilor. N-au înțeles și au întrebat-o pe mama care era ocupată. Au întrebat-o ce însemna cuvințelul acela ce-l pronunțasem: ea s-a oprit din treabă și le-a răspus: „nimeni”, înseamnă „nimeni”. Au ricanat cu răutatea aceea care sălășluiește în ei și n-am înțeles, simțeam doar râsul lor batjocoritor cum mă lua drept țintă ca și cum ar fi descoperit o pradă: „iată-l pe fiul lui nimeni”. </p>
               <p rend="justify">Thratta era numele ei. Thratta, o numeau grecii. Thratta, traca adică, cum numești o vacă cumpărată pe o corabie aiginetă pe care o iei de lanț și o duci în grajd și pe care o distingi de celelalte dobitoace numind-o cu numele țării de unde provine. Ce rău sună, Thratta. Cu sunetul acela șuierat la sfârșit. Îmi spunea săraca, palidă, urmând înțelepciunea bovină a părinților ei: fă-te că n-ai văzut nimic. Și eu încercam să nu se vadă cât mă afectează veninul cuvintelor acestora, așa cum mă învăța ea. Și sufletul meu se schimba în cuib de șerpi și Pytho își găsea loc și sălășluia în el. Și mă sacrificau și pe mine așa cum sacrifică vitele. </p>
               <p rend="justify">Am căutat și nu există cuvinte printre scrierilor poeților pentru a descrie această durere. Poeții noștri nu au scris chiar totul. Mă întreb cum ar arăta o lume în care s-a scris totul. Poate că într-o zi, în schimbul unei armate de morți, și de cruzimi fără margini, vom câștiga câteva cuvinte în plus pentru a desemna oroarea aceasta. Poate cu aceste cuvinte vom fi câștigat ceva. Sau vor fi simple cuvinte ce vor fi recitate la festivaluri cu falsă pietate fără niciun sens. M-am gândit să întreb lucrările poeților ca să găsesc cine a inventat cuvintele. Dar pe inventatorul acesta, m-am informat, poeții nu-l cunosc. Nu există inventator al cuvintelor. Nu există decât lumea asta, stranie.</p>
               <p rend="justify">Într-o zi m-am îmbarcat pe una din navele lui Aiakes.</p>
               <p rend="justify">Am mers în port și am luat una din corăbiile care plecau. Unde mergeți? i-am întrebat. Khersonese, au zis unii. Aigina, alții. Aigina? Nu… Cyrene, apoi Histria în Tracia. Histria ! În țara mea! E departe? Zece zile ! Zece zile, la doi pași deci. Luați-mă și pe mine! M-am dus să văd în sfârșit pământul acela al cărui dor sălășluia în mine și pe care nu îl cunoșteam.</p>
               <p rend="justify">Pe mare, totul e aproape de tot. Pe mare nu-ți târăști picioarele grele, căruțele încărcate de marfă ce trosnesc înălbite de praful drumului, verile pe drumuri fără sfârșit sau toamnele prin noroi. Nu îndemni boii greoi să înainteze cu pocnet de bici. Pe mare vasul coboară lin în bătaia vântului de nord, prin Hellespont, apoi  Propontis, urmând drumul Egiptului, ținând aproape de coasta Aioliană, coboară apoi către Samos și ajunge încetișor la Milet. Lasă grâul, încarcă uleiul, lasă oalele, încarcă arama și vinul, apoi grâul, din nou, în altă parte. Același grâu pentru care oamenii mei asudă un an întreg.</p>
               <p rend="justify">Pe mama au îngropat-o deci în în umilința care însoțește mereu festivitățile acestea. Nu m-am simțit niciodată așa umilit. Mi se părea că văd încă fumul rugului pe deasupra portului. </p>
               <p rend="justify">Am plecat în călătorie și am cunoscut lucruri.</p>
               <p rend="justify">Am cunoscut de exemplu că în Libia, la Cirene, grecii au un obicei particular pe care îl voi descrie în ce urmează. Vasul nostru s-a oprit acolo exact în momentul când celebrau un festival de înjurături. Și modul lor de a face acestea este următorul. Aduc căruțe și care și se urcă în ele întreaga populație a satului. Unii privesc procesiunea acestor căruțe, în timp ce alții, cocoțați chiar pe acele vehicule, gratulează trecătorii de injuriile cele mai aiurite pe care le poate produce cugetul omenesc. Am auzit combinații atât de diferite de injurii a căror existență nici nu o bănuiam că m-a umflat râsul. Am auzit turbioane verbale care amestecă morții cu cele mai neașteptate practici care, cred, mai bine e să fie trecute sub tăcere. Mai mult, oamenii din Cirene sunt mândri de festivalul lor și sunt de altfel convinși că aceste injurii le permit să se țină mai sănătoși decât celelalte națiuni presărate de-a lungul coastei. Am cerut unuia dintre oficianți să-mi explice pe ce baza această credință. Mi-a răspuns că aceste cuvinte aveau o încărcătură sacră și că acționau ca un medicament sau ca una din ierbile amare ce cresc de-a lungul coastei libiene, bune pentru durerile de spate, pentru șolduri sau pentru boli de toate felurile. Am dorit atunci să știu dacă există vreuna din combinațiile acestea ce mi-ar fi putut fi utile mie însumi : </p>
               <p rend="justify">— Dacă ai găsi exact cuvintele de care ai nevoie, mi-a răspuns, și mâine ai fi sănătos. </p>
               <p rend="justify">Mi-era greu să cred, totuși populația acestor regiuni se dedă cu bucurie acestor practici. Oamenii aceștia ce trăiesc în partea continentală a cetății Cirene și au credința că cantitatea de suferință pe lume este egal distribuită. Trăiesc în pace și în simplitate deși nu cunosc viața ușoară a ionilor. Întrețin noțiunea că vor suferi exact cantitatea de suferință pe care o provoacă altora ceea ce-i face să nu sacrifice animale. Singurele dobitoace ce le țin pe lângă case sunt măgari și cai și câini pe care îi îngrijesc și care locuiesc cu ei în case, ca niște rude. Sunt pașnici dar, odată provocați, temuți la război. Se îmbracă precum nubienii și își prostituează fetele așa cum fac locuitorii Lidiei. Admit ca zee numai pe Demeter fără să-i recunoască ca fiică pe Persephone și nici vreo altă relație cu alți zei. După părerea lor, zeița aceasta măsoară suferința pe lume. Pentru cei care ar ajunge pe patul morții înainte să dea seamă de suferința pe care au cauzat-o, zeița însăși își ia ca sarcină să le provoace teribile torturi, căci consideră această zeitate de asemenea stăpână pe tenebrele morții și i-au dedicat chiar un sanctuar pe care l-am văzut în vecinătatea portului. Fabrică reprezentări de pământ ars cu mai multe capete și cu partea de sus denudată pe care le putem vedea la negustorii din Buto. Cu această religie, nu taie animale, nici nu practică vânătoarea. Acestea despre locuitorii din Cirene.</p>
               <p rend="justify">Am dormit mult în timpul călătoriei. Dormeam zi și noapte. La Siphnos au descărcat nava. M-am trezit căci se striga tare. Am adormit iar. Mai încolo, după câteva zile, țin minte că s-au văzut niște focuri, cam pe atunci când am ajuns pe coasta de lângă Hellespont. Erau semnalizați pirați. Nave de război luaseră drumul mării pentru a îi goni și, până ca apele să fie libere, pe la Kyzikos, a trebuit să facem escală câteva zile. Au fost câteva zile de pace. M-am scăldat în apa limpede de lângă port. Acesta este un fapt sigur, Phalanthos, care trebuie consemnat și păstrat cu grijă : apele pe care le încrețește vântul pe coastele frumosului Propontis sunt, uneori, turcoaz. Am găsit aici un fapt fundamental, mi se pare mie.</p>
               <p rend="justify">Odată ajunși la Istria, am căutat, dincolo de ziduri, într-o zi de târg, pe băștinași, cu izmenele lor de lână și cu bonetele ce aduc cu cele ale frigienilor. Le-am vorbit în limba dulce a mamei mele. Cuvintele mi-au venit imediat, era minunat. Un pic repezite, căci nu vorbisem niciodată limba aceasta cu altcineva în afara mamei mele. Am realizat pe moment că de fapt mi se păruse că era o limbă numai a noastră, ca și cum ar fi inventat o limbă numai pentru noi doi, căci nu vorbisem până atunci niciodată limba aceasta cu străini. Printre oale, vaze și alte mărfuri colorate și desenate, printre diferitele emporia din târg, am întâlnit un om larg la gură care mi-a povestit câte în stele și câte în lună. Uneori chiar înțelegeam ce vrea să spună. Era clar graiul mamei mele. Îl ascultam fascinat de muzica limbii acesteia deopotrivă familiară și necunoscută. Când am priceput în sfârșit ce voia să-mi spună îmi arăta niște oale aduse de un oarecare Stilbon, cum îl numea el, un fel de prieten al lui, un olar al satului său și pe care acesta le aducea la Istria, în oraș, în ziua de târg, ca să-i vadă milezienii de aici arta, să o aprecieze și să o cumpere; cât despre aceștia, o întoarceau de toate părțile, uneori cumpărau și alteori nu. Totuși erau vaze frumoase, netede, pictate în negru, copiate după vazele atice și corintene cum nu prea am văzut cei de aici să facă. Vaze din acelea care parc făcute din piatră frumoasă, neagră și netezită, și nu argilă arsă prostește. Artizanul get își aducea cele mai frumoase vaze, le muncea cu grijă ca să semene cu cele originale, nu ca pe cele ce ni le vindea nouă, vecinilor, în sat. Cele mai frumoase oale ale sale le aducea deci la oraș, la Istria. Dar se întâmpla uneori să se întoarcă seara fără să fi vândut prea multe, mai ales în sezonul acela când navele milezienilor urcă ușor, împinse de vânt, în Pontos, încărcate cu toate bunătățile, mărfuri străine colorate și parfumate, aduse din toate părțile lumii. Cobora prețurile atunci și seara își descărca căruța în piața satului, le privea de toate părțile, și toată munca sa i se părea deodată urâtă și necioplită. Ne chema atunci și zicea, „luați de aici, din astea grecești, luați-le, le dau ieftin”. Și ai mei se grăbeau să le ia, oale cu desene pe care Stilbon le copiase, cu greșeli pe alocuri, căci Stilbon acesta se pare că nu știa să scrie dar îi plăcea să reproducă motivele, așa cum erau ele, la grămadă, cu inscripțiile ioniene cu tot, pe care el, ha ha, credea că sunt desene, prostul. Învățase pe de rost detaliile decorației și le recopia cât putea el de bine, în modul care i se părea lui cel mai artistic cu putință. </p>
               <p rend="justify">Interlocutorul meu se încălzise și râdea sec și cu hohote scurte. Mă luase clar drept un milezian și acum își termina discursul: alături de desene și decorații, Stilbon copia pe oalele lui și inscripția PHANEAS EGRAPHSEN, „Phaneas a scris”, dar fără să-i înțeleagă rostul, vezi tu, pe toate oalele lui, ca și pe desene, fără știe că sunt litere astea, și nu ornamente, pentru că pe el îl cheamă Stilbon și nu Phaneas. Ai înțeles ?</p>
               <p rend="justify">Spunea acestea și se oprea din când să nu se sufoce de râs și mă privea ca și cum ar fi căutat aprobarea mea și eu ascultam mut spusele sale fără să prea știu ce să zic.</p>
               <p rend="justify">— Nu sunt grec, am spus.</p>
               <p rend="justify">S-a oprit și m-a privit pieziș. Am privit și eu la rândul meu întreaga mulțime adunată. Era o înmormântare și erau oameni veseli și care beau și râdeau. Un moment m-am simțit ca și cum am și eu loc al meu aici. M-am simțit, cumva, acasă. Înălțaseră lăncile către cer. Cineva m-a bătut pe umeri, mi-a dat de băut. Au făcut grimasele acelea pe care le știam și eu. N-am râs la înmormântarea lor.</p>
            </div>
            <div type="div2">
               <head>Scrisoarea a patra</head>
               <p rend="justify">Voi povesti acum ce s-a întâmplat în ziua în care Pitagoras a devenit stăpânul meu […] cum am intrat în gymnasion […] tinerii geomoroi în rând […] striga :</p>
               <p rend="justify">— Scut lângă scut! Umărul drept sub scutul vecinului!</p>
               <p rend="justify">Efebii se antrenau la lovituri.</p>
               <p rend="justify">— Soldat !</p>
               <p rend="justify">Gimnastul era în ziua aceea teribil de agitat, mi se părea că încerca să-și grupeze elevii cu mai multă ardoare decât de obicei. După părerea mea își dădea atâta silință din pricina prezenței unuia numit Nikophanes, ce se întâmpla în ziua aceea să fie prezent, un mercenar sparțiat ce se ținea deoparte, observa și nu spunea nimic. Era un om slab și bronzat, unul dintre aceia care parcurgeau în zilele acelea insulele și care învățau pe cine voia să afle arta războiului spartanilor, în schimbul unei sume de bani. Căci se știa că Amasis, faraonul egiptean, concediase de curând mulți greci din armata sa.</p>
               <p rend="justify">— Nu faceți ca tremurătorii care-și expun burțile! Ridicați scuturile, ridicați-le  sus de tot!</p>
               <p rend="justify">Cum? Ce? se auzeau voci din rândul din spate de efebi. Cineva explica, derutat, și el, ceva, altcuiva. Mie mi se părea că gimnastul vorbea mai mult ca să-l audă spartanul, ca pentru a afla ce crede el despre pregătirea lor de aici, ca pentru a-i arăta că nu numai acolo, la Sparta, oamenii știu să lupte, și arunca priviri scurte ce căutau aprobarea, când spre el, când spre juriu, cu ochii în patru. Dar, așa cum îi văzusem deja pe tovarășii lui din Laconia, și spartanul acesta rămânea calm, tăcut, fără să dea vreun semn, sta numai în picioare liniștit afișând un aer morocănos.</p>
               <p rend="justify">Juriul se așezase așezat la o masă într-o parte și urmărea pregătirea luptelor. </p>
               <p rend="justify">Ca antrenament, gimnastul îi punea pe elevii gimnaziului, pe efebi, să imite o manevră lacedemoniană. Primul grup închipuia o falangă ce se pretindea dezorganizată, dezgolită. La vederea trupurilor descoperite, oponenții, închipuiți de un al doilea grup de băieți, se îngrămădeau; „spartanii” se prefăceau atunci că fug, apoi se opreau din nou și se repuneau în formație, scut lângă scut; și iarăși fugeau și iarăși se opreau până ce, a treia oară, chiar înainte să se regăsească cu spatele la zidul palestrei, atacanții se făceau că își pierdeau rândurile și mințile și atunci scuturile apărătorilor cădeau unul lângă altul ca niște carapace și lungile lor sulițe de lemn împungeau demonstrativ în fund pe imprudenții care-și rupseseră rândurile.</p>
               <p rend="justify">Era multă lume astăzi la gimnaziu. Păi erau, dacă stau să-i număr, Polikrates, stăpânu-meu; era acolo cu frații săi, Syloson și Pantagnotos, care tocmai terminau să-și înfeșe încheieturile pumnului și se apucaseră de încălzire. Se luaseră la luptă ușor, demonstrativ, să se dezmorțească. Alături se vedeau Lysippos, Pytharkhos și Nikon; era și Philokrates, era Aithon, Alexandros, Promathion cel ce venise de curând din Creta, Lention fiul lui Pelias și Kharops egipteanul care își băgase și el mâinile până la încheietură în vasul cu ulei și-și ungea acum brațele. Mai departe, Mnesarkhos sirianul, venerabilul geomoros care nu mai era de vârsta competiției dar venise și el înconjurat de un bun număr de tineri; căci dacă am sta să numărăm bine, îl recunoșteam acolo pe Pratomedes, pe Aikhmias și pe Agasippos, frații gemeni, veneau apoi Dexagoridas, Phileias, Aristoteles și Kleon conducătorul de cai; iar pe partea cealaltă a gimnaziului se găseau tinerii Dionyssios, Antikrates, Tantalos, Leodamas și Lokrion care îl înconjuraseră pe Pitagora și priveau cu gura căscată cum le desena ceva în praful palestrei.</p>
               <p rend="justify">Mnesarkhos nu-l salută și nici nu-l băgă în seamă pe Pitagora. Nimeni n-ar fi putut să ghicească faptul că proprietarul greoi, important și bogat, de o parte, și vagabondul slab, prăfuit și cu părul arginatat, de alta — și care se țineau la distanță — sunt de fapt tată și fiu. Mai erau cei doi perși veniți din Sparta pe nava lui Aiakes, oaspeții lui Anaxandridas. Se remarcau imediat după haine. Mai erau, în sfârșit, înșirați, cei cincisprezece hopliți naxieni, cadoul lui Lygdamis pentru Polikrates. Își unseseră și ei trupurile și erau singurii înarmați. Și mi se pare că mai erau și alții dar am să las în grija altora să facă socoteala completă a celor prezenți căci eu trebuie să-mi urmez povestea.</p>
               <p rend="justify">— Să arunce armele! a strigat Mnesarkhos, care tocmai intrase.</p>
               <p rend="justify">Și arăta cu degetul pe naxieni. Naxienii au refuzat. Rigoarea pe care o arăta Mnesarkhos legată de armele naxienilor mi se părea remarcabilă pentru că și perșii care-l însoțeau pe el de obicei, înveșmântați până în albul ochilor, purtau și ei arme. Dar era suficient de văzut că cei care-l înconjurau erau chiar fiii acelor geomoroi care profită cel mai mult în Samos în urma comerțului cu Miletul. Aiakes a explicat cu înțelepciune sirianului că hopliții erau invitații lui Lygdamis, tiranul și că, în consecință, nu cunoșteau obiceiurile țării și că nu pot fi impuse aceste obiceiuri musafirilor de scurtă durată. Se pare că, spre diferență de Samos, în zilele de festivaluri și concursuri, naxienii își permit să rămână înarmați dar mi se părea cusut cu ață albă, ceva se juca ce nu înțelegeam.</p>
               <p rend="justify">Cineva îl invitase și pe pers să se dezbrace și să participe la lupte dar a refuzat, cu ochii măriți de spaimă, argumentând cu rușine că numai animalele se expun astfel. Căci obiceiul pe care-l avem noi în Hellas să ne dezbrăcăm pe durata unei lupte nu este în general cunoscut printre barbari. Așa era și la noi pe vremuri, dacă citim cu atenție ce spun poeții, înainte ca cretanii și spartanii să introducă, cei dintâi, acest obicei.</p>
               <p rend="justify">Seniorii cu păr argintiu și geomorii bogați asistau de o parte; iată-l și pe Kheramyes, iată-l și pe Mnesarkhos sirianul, și iată-l în sfârșit pe bunul Aiakes. Cum l-am remarcat m-am și dus să-i vorbesc. M-a avertizat:</p>
               <p rend="justify">— Ai găsit inelul?</p>
               <p rend="justify">— Cred că l-am pierdut, am spus.</p>
               <p rend="justify">Aiakes era neliniștit.</p>
               <p rend="justify">— N-am să-ți ascund, băiete, că Polikrate este foarte supărat din cauza lipsei inelului. Toți consideră că inelul său de smarald cu țestoasă e cauza norocului de care are parte. I-ar prinde bine să-l aibă la deget. Adepții perșilor, pe care îi văd înșirați aici sub aripa lui Mnesarkhos, vor să-l facă să dovedească că și-a pierdut norocul și că e momentul să ne aliem cu ei. Să sperăm că va câștiga. O victorie l-ar binedispune și pe el și i-ar convinge și pe cei ce ne vor umiliți, alături de milezieni și sub perși.</p>
               <p rend="justify">A spus și s-a întors către Mnesarkhos. Am rămas și eu pe lângă ei și am ascultat și eu ce s-a spus:</p>
               <p rend="justify">— Vezi bine, îi spunea sirianul cu foc, că trebuie să ne supunem perșilor. Vezi bine, o Aiakes, că fenicienii din Karkhedon au pus mâna pe ruta comercială dinspre Tartessos, unde se termină marea. Phokeenii înșiși, care până mai ieri aduceau încărcături grele de argint din Massalia au rămas pe drumuri pe cele câteva nave care le-au rămas între Zankle și Rhegion. Au abandonat Phokaia, cea mai fortificată dintre cetățile Aioliei, au lăsat cadou lui Kyros. Să nu le urmăm exemplul. Să fim rezonabili. Se vede că perșii știu să-și aprecieze prietenii. Să luăm exemplul Miletului.</p>
               <p rend="justify">Aiakes, bietul bătrân, încerca să-l liniștească. Invoca protecția spartanilor. Ce? întorcea celălalt. Spartanii aceia pe care I-am scufundat noi pe mare de atâtea ori? Martoră stă vaza aceea uriașă de bronz cu figuri argintate pe gură care se găsește chiar la intrarea templului Heraion. N-a fost ea adusă chiar de Kheramyes, pe care-l vezi aici, într-unul din raidurile corsarilor săi? Au scufundat întregul convoi sparțiat care se îndrepta spre coastele lidiene, chiar în zilele dinaintea căderii Sardisului. Kroissos nu l-a primit, dar uite că împodobește foarte bine naosul templului nostru deocamdată. Spartanii știu foarte bine asta și nu îndrăznesc să-l ceară înapoi pentru că au nevoie de trecere liberă în mările noastre atât pentru ei cât și pentru aliații lor. Se fac că nu știu, trec cu vederea, deși nu e în natura lor să ierte. Știm foarte bine că nu așteaptă decât momentul răzbunării. Numai dovada fără putință de tăgadă că zeul ne protejează i-ar putea face să-și schimbe politica. Aceștia sunt aliații pe care te sprijini, o Aiakes? Am auzit toți, în plus, că Anaxandridas, regele Lacedemonului, departe de a disprețui prietenia lui Kyros, îi onorează la masă pe mesagerii perși.</p>
               <p rend="justify">Între timp combatanții se dezbrăcaseră pentru lupte. Kyaneos, grăsanul, care făcea parte din juriu astăzi, fugea dintr-un colț în celălalt al palestrei, ca arbitru, cu tablete ceruite în mână.</p>
               <p rend="justify">— În loc să lupți, mâzgălești pe tăblițe, i-am aruncat.</p>
               <p rend="justify">Grăsanul s-a oprit un pic, întristat.</p>
               <p rend="justify">— Îmi place să scriu, mi-a spus.</p>
               <p rend="justify">A amestecat apoi boabele de fasole în vas și a trecut pe lângă luptătorii care trăgeau la sorți. Au privit boabele, au citit literele înscrise. Polikrates trăsese aceeași literă cu Nikophanes, cu spartanul mercernar, aveau deci să lupte unul împotriva altuia.</p>
               <p rend="justify">Lupta a început. Slăbănogul lacedemonian câștiga teren, pas cu pas, încet dar sigur, în arenă. Mișcările lui erau exacte, ca și cum ar fi învățat pe dinafară întregul repertoriu de lovituri pe care gimnastul le preda în fiecare zi în gimnaziu, dar, în plus, cu această capacitate rară de a le aplica fără ezitare. Kyaneos gâfâia în jurul arenei cu tăblița și-mi spunea uimit când trecea pe lângă mine:</p>
               <p rend="justify">— Extraordinar! Nu face nicio greșeală. Nici măcar una!</p>
               <p rend="justify">Lupta cu scutul, în Ionia, la fel ca pankrationul, se execută fără suliță, nici sabie, nici vreun alt instrument ascuțit ci numai cu pumnii. La Samos au obiceiul în plus ca luptătorii să poarte și un scut de lemn care nu trebuie lăsat la pământ; niciunul dintre luptători nu trebuie să îngenuncheze, nici să cadă, dacă vor să nu fi declarați învinși.</p>
               <p rend="justify">— Luptă de copii, în pielea goală, a persiflat persanul.</p>
               <p rend="justify">Gimnastul, care se găsea alături, s-a grăbit să-i explice:</p>
               <p rend="justify">— Este singura luptă unde nu se poate cunoaște rezultatul dinainte. Pentru lupta de hopliți, numărul dictează întotdeauna rezultatul. Dar la jocuri, luptătorii participă mereu goi. </p>
               <p rend="justify">Însă barbarul a clătinat din cap, a îndoială. Puțini văzuseră că adineauri, văzând atâția efebi goi, persanul se lăsase și el convins să participe. Se dusese într-un colț al palestrei, dincolo de rândul de coloane unde se află stoa, și își lăsase deoparte prestigioasele sale veșminte satinate. Apoi, dezgolit ca o găină jumulită, încercase să se așeze în rândul luptătorilor dar nu-și găsea locul și nu știa în ce poziție să se pună, își acoperea stângace un colț sau altul al trupului, privind împrejur descumpănit cum se pregătesc efebii. În cele din urmă se refugiase iarăși la colțul său și repede se îmbrăcase la loc.</p>
               <p rend="justify">Între timp, în fața lui Polikrates, spartanul avansa. Lovea într-una cu scutul. Pielea care-l învelea se rupsese. Gâfâind, Polikrates arunca scurte priviri către juriul de pe margini, își aranja la loc coiful pe cap, și își umfla pieptul cu aer. Efectuă câteva întoarceri cu mari eforturi. Lacedemonianul continua să înainteze într-un ritm marcat de loviturile scuturilor. </p>
               <p rend="justify">— Nicio greșeală. Incredibil.</p>
               <p rend="justify">Kyaneos tot alerga încoace și încolo, pe marginea arenei, pentru o  vedere cât mai bună. Frunzărea câteva înscrisuri, se străduia să găsească ceva în manualul său dezlipit. O filă se desprinsese și încerca acum să o recupereze dintre picioarele combatanților, obosiți, ținând degetul apăsat între foi ca un semn de carte. Cât despre Polikrates, mi se pare că era cam încolțit. Spartanul continua seria de lovituri mecanice și îl adusese chiar pe marginea cercului marcat în praf. Scutul său se desprinsese, rămăsese doar cu jumătate și, cum încasase deja câteva lovituri, strângea cu puterea deznădejdii mânerul de fier. Din când în când își regăsea putere să lovească la rândul său, cu acest scut fără dinți din care și de care atârna o bucată de lemn nedesprinsă, ca un fel de armă ciudată.</p>
               <p rend="justify">Dar spartanul continua să lovească. Profitând de oboseala adversarului, îi aplică o lovitură deosebită, cum nu mai văzusem, și care făcu să se audă murmure în juriu. Polikrates urlă la un moment dat și se uită prostit la sângele care îi curgea pe umăr și pe piept. Smulse o dorya unuia dintre naxieni de pe margine și reveni și îl lovi pe spartan. Luat prin surprindere, acesta reuși să ridice ce-i rămăsese din scut și pareze loviturile dar fu nevoit să îngenuncheze în fața forței atacului. Polikrates strigă victorie.</p>
               <p rend="justify">— Greșeală, s-a auzit Kyaneos. Gre-șea-lă !</p>
               <p rend="justify">Spartanul profită imediat de întrerupere și scăpă din strânsoare, aruncându-i în față și una din jambierele care se desprinseseră în timpul bătăii și care zăcea în praf. Polikrates arăta sulița către arbitru și urla ceva, cu ochii roșii. Își puse casca la loc, căci îi alunecase de o parte. M-am reținut să nu râd. </p>
               <p rend="justify">Juriul fu consultat. Polikrates, stăpânul meu, era descalificat din cauza folosirii unei arme nepermise și spartanul fu declarat câștigător și chestionat:</p>
               <p rend="justify">— Cum se numește acea lovitură? a întrebat primul arbitru.</p>
               <p rend="justify">Spartanul tăcea.</p>
               <p rend="justify">— Pentru a primi titlul de învingător, suntem obligați să notăm lovitura învingătoare și toate detaliile.</p>
               <p rend="justify">— Ce-ți pasă, a ripostat spartanul, supărat. Scrie c-am câștigat.</p>
               <p rend="justify">Kyaneos căuta să-l convingă și juriul clătina din cap. </p>
               <p rend="justify">— Este pentru repertoriul cu cele mai bune școli și cu cele mai bune sisteme. Ne trebuie detaliile următoare: mișcarea din care a făcut parte lovitura, categorie și situații de aplicabilitate, recomandările gimnastului profesor, numele tatălui și orașul. Spartanul rămase uimit, gol, bronzat și slab, în fața congresului juriului. Zise, într-un sfârșit:</p>
               <p rend="justify">— N-am învățat-o de la nimeni.</p>
               <p rend="justify">— Aha, păi spune așa. Deci, notează Kyaneos, notează la paragraful următor, deci. Preferăm totuși loviturile repertoriate căci dacă fiecare luptător mișcă din coate după mintea lui, unde am ajunge? În fine, dă-mi celălalt formular. Să vedem deci, spuneam… situații de aplicabilitate…</p>
               <p rend="justify">Spartanul părea pierdut. Se apropie, cu obrazul uscat, așeză scutul pe masa juriului și se sprijini de el:</p>
               <p rend="justify">— Asta ce-i?</p>
               <p rend="justify">— Din măsurători reiese că viteza de reacție este mult superioară mediei. Deci: prima situație de aplicabilitate?</p>
               <p rend="justify">Spartanul nu știu ce să spună. Arbitrul explică :</p>
               <p rend="justify">— Suntem obligați să notăm toate informațiile legate de atribuirea unui premiu. Deci, prima întrebare: ce situație?</p>
               <p rend="justify">— Nicio situație, a spus spartanul.</p>
               <p rend="justify">— Detaliază, te rog.</p>
               <p rend="justify">— Nu.</p>
               <p rend="justify">Spartanul își strângea pumnii, singur în fața juriului judecător și a întregii palestre care urmărea spectacolul.</p>
               <p rend="justify">— Va trebui totuși, dacă vrei să fii numit învingător. Deci: număr de adversari.</p>
               <p rend="justify">— Unul.</p>
               <p rend="justify">— Numai unul? Notează: unul. Uite aici, arăta cu degetul, chiar după rubrica… după orașul de proveniență al adversarului. Deci: din ce oraș provenea adversarul?</p>
               <p rend="justify">— Din niciun oraș.</p>
               <p rend="justify">— Ce luptă atunci?</p>
               <p rend="justify">— Nicio luptă. Nu era o luptă. </p>
               <p rend="justify">Se tăcu o clipă, se făcu liniște în gimnaziu.</p>
               <p rend="justify">— Era un sclav, mărturisi spartanul în sfârșit. Un laconian. Era un helot.</p>
               <p rend="justify">Juriul privi cu curiozitate și o anume bănuială plutea în aer. Notară ceva. Nu știu ce s-a ales, nu știu ce s-a mai întâmplat.</p>
               <p rend="justify">Căci de partea cealaltă a palestrei, Pytagoras, care nu urmărea lupta, predica ceva câtorva efebi. Desenase niște linii și niște semne în praful terenului și explica ceva cu voce tare, ca un fel de succesiune de pași, ceva ca o demonstrație. L-am auzit atunci pentru prima oară pe Pitagora predicând:</p>
               <p rend="justify">— Vezi? Prin calcul pur, doar cu aceste litere reordonate. Nu e nevoie de nimic altceva. Trebuie doar luate literele acestea și rearanjate până când problema este soluționată. Nu e nevoie de intuiție, ci doar pur și simplu, reorganizezi șirul acesta de simboluri. Astfel vei ajunge la concluzia corectă.</p>
               <p rend="justify">— Nu e mai simplu să iei scutul?</p>
               <p rend="justify">— Nu. De fapt, da. Vreau să zic: nu asta e înțelepciunea: Iată demonstrația perfectă a șirului de lovituri pentru a ajunge la victorie. Ceea ce îți arăt este adevărul absolut. Nu e nevoie să-ți cer să ai încredere în mine; ți-o pot pune înainte ca o evidență. Urmează același lanț de mișcări și vei ajugne la același rezultat. Chiar dacă o să ia ceva timp, merită. Și merge pentru orice altceva: toate strategiile de luptă, dar și pentru cele ce ține de muze, de armonie și de suflet. Căci, în cele din urmă, totul este număr !</p>
               <p rend="justify">— La ce-ți folosesc toate astea ? a întrebat un efeb, scărpinându-se la frunte.</p>
               <p rend="justify">— Folosește, a spus Pitagoras. Bineînțeles că folosește!</p>
               <p rend="justify">Se supărase, mi s-a părut. Vocea i se schimbase. Se așezase pe bordură ca lovit și repeta ca pentru el însuși: „Pentru mine folosește”. Ochii i se umeziseră. „Am dreptate”.</p>
               <p rend="justify">După care copiii s-au îndepărtat. M-am așezat eu lângă el, căci mie chiar mi se părea interesant ce desena el acolo în nisip deși nu înțelegeam nimic. Pitagoras s-a întors către mine și mi-a spus: vezi, dat fiind suficient timp, poți prevede totul.</p>
               <p rend="justify">Vorbea astfel căci Pitagora cunoștea riturile divinației din călătoriile sale în Egipt și din inițierea sa în misterele caldeilor. Pitagora era, cu adevărat, un om inteligent iar mie, drept să spun, mi s-a părut chiar fascinant. Am vrut să-i spun asta ceva dar nici n-am apucat căci Polikrates, turbat și însângerat, mă prinsese de gulerul tunicii:</p>
               <p rend="justify">— Unde e inelul meu cu țestoasă, băiete?</p>
               <p rend="justify">Vorbea cu răsuflarea tăiată și privea înapoi sprea oamenii lui Mnesarkhos. Știam eu bine cine îl luase dar știam și de ce ține atât de mult deodată la inelul lui. Aproape sugrumat, am întrebat:</p>
               <p rend="justify">— Îți place de Metis, nu?</p>
               <p rend="justify">Mi-a dat drumul, deodată.</p>
               <p rend="justify">— Nici n-am observat-o.</p>
               <p rend="justify">Se scutura. Îl atinsesem. Îl simțeam furios deodată, știam că furia lui se declanșase cumva în paralel cu disprețul meu pentru el, de când cu călătoria la Sparta. Nu știu cine începuse, eu sau el. M-au salvat geomorii care se strânseseră:</p>
               <p rend="justify">— Policrate, lasă-l pe acest biet băiat. Iată-l pe Mnesarkhos tocmai sosește de la Iallys. Ne spune că marea e plină de navele milezienilor care inspectează deja insulele, cu trimiși ai mezilor. Iată-l aici și pe fiul lui Mnesarkhos, Pitagora, care tocmai s-a întors din câte se spune din călătoriile sale. Polikrate, din câte văd, tu nu porți țestoasa pe care ți-a dăruit-o Mnesarkhos. Astăzi ai pierdut la lupte. Să te fi părăsit norocul? Unde ți-e inelul norocos ?</p>
               <p rend="justify">Eu îi pierdusem inelul. Avea să mă omoare, clar. M-am ascuns în spatele înțeleptului cu părul argintiu. Geomorii au continuat:</p>
               <p rend="justify">— O Polikrates, ca și tine, suntem și noi proprietari în Samos și pământurile ne aparțin și navele noastre le punem împreună la expediții, alături de venerabilul tău tată, prudentul Aiakes. Navele Samosului sunt și navele noastre și, la fel ca voi, din negoțul nostru și din jafurile noastre, aducem zeciuială la Heraion. Dar trebuie să ne înțelegi. Prietenii noștri din Milet știu să fie rezonabili. N-are niciun rost să fim în război cu flota lor care este mai numeroasă decât a noastră. Trebuie să facem pace cu Medul. </p>
               <p rend="justify">L-au întrebat pe Nikomakhos, pe spartan. Aiakes i-a pus întrebarea:</p>
               <p rend="justify">— Ce crezi, Nikomakhos, a spus, va fi Sparta de partea noastra sau nu ?</p>
               <p rend="justify">Numitul Nikomakhos s-a desprins din colțul unde aștepta tăcut, a pășit înspre adunare.</p>
               <p rend="justify">— Sparta este de partea celor norocoși, o Aiakes, a spus el. Întotdeauna. Convinge-l pe rege că ai pe zeu de partea ta și Anaxandridas și ai lui te vor urma până la sfârșitul lumii. Din câte aud, spun oamenii că Polikrates este foarte norocos, unii spun că datorită inelului pe care-l poartă. Deși acum, uitându-mă mai bine, nu-l văd purtând niciun inel.</p>
               <p rend="justify">S-a tăcut un timp. Adversarii samieni ai lui Aiakes nu au îndrăznit să sprijine pe față spusele mercenarului străin de față cu toată lumea, dar Aiakes vedea bine că lucrurile nu merg în sensul lui.</p>
               <p rend="justify">— Și cum putem convinge Sparta că suntem norocoși? a continuat Aiakes.</p>
               <p rend="justify">— Sunt norocoși cei despre care oamenii spun că sunt norocoși.</p>
               <p rend="justify">— Păi Polikrates chiar este norocos, a spus Aiakes. Nu a adus el în câțiva ani toate insulele sub ascultare ? Nu avem noi cea mai mare flotă din Hellas?</p>
               <p rend="justify">Spartanul a clătinat din cap a îndoială. Vedeau toți exact lucrul de care le era frică. Și mercenarul acesta arăta atitudinea pe care o simțiseră toți în aer la Sparta.</p>
               <p rend="justify">Aiakes a cântărit o idee în minte și după câteva clipe și-a scuturat pletele albe și a spus :</p>
               <p rend="justify">— Oracolul numai poate să decidă.</p>
               <p rend="justify">— Tată… a încercat Polikrates trăgându-l ușor de mână. </p>
               <p rend="justify">— Cu tot respectul, o Aiakes, știi foarte bine în ce hal a ajuns oracolul, a adăugat careva.</p>
               <p rend="justify">— Trebuie să-l înviem, a spus Aiakes.</p>
               <p rend="justify">A spus și aristoii s-au consultat între ei timp de un moment. Să-l învie? Cum să-l învie ?</p>
               <p rend="justify">— Aiakes, trebuie să știm care ne sunt aliații? De ce fiul tău nu poartă inelul care i-a purtat atât noroc încât l-a făcut faimos în Hellas, inelul pe care ți l-a făcut cadou nimeni altul decât Mnesarkhos, sirianul? L-a părăsit cumva norocul? Știi foarte bine că nu are să-i placă. Mnesarkhos nu-și alege prieteni decât dintre oamenii norocoși. El însuși este considerat norocos de perși și de aceea îi cumpără mărfurile.</p>
               <p rend="justify">— Blestemat inel, a mormăit Polikrates. Dacă știam că toată lumea mă va judeca după el, l-aș fi aruncat în mare așa cum m-a îndemnat egipteanul.</p>
               <p rend="justify">Atunci Aiakes i-a făcut semn să tacă și m-a chemat pe mine; m-am alăturat lor, marilor geomori samieni.</p>
               <p rend="justify">— Mnesarkhos este prietenul meu, a spus Aiakes, și țestoasa pe care a făcut-o pentru fiul meu este un dar pe care îl păstrăm cu recunoștință. Și pentru a vă dovedi că nu rostesc vorbe goale, iată ce fac eu pentru prietenii mei.</p>
               <p rend="justify">M-a prins de umăr și m-a așezat lâng Pitagora.</p>
               <p rend="justify">— Primește-l, fiu al lui Mnesarkhos. Primește-l în dar, de la mine!</p>
               <p rend="justify">Astfel am devenit eu sclavul lui Pitagoras. N-am înțeles pe moment decizia bruscă a lui Aiakes.</p>
               <p rend="justify">Văzându-mă dat în dar lui Pitagoras, Polikrate nu încerca niciun regret. Ca să fiu sincer, nici eu. Înțeleptul acesta cu păr lung și argintat îmi părea suficient de interesant și nu mai știam cum să evit toate certurile care apăreau în fiecare zi cu fiul puternicul geomoros samian. M-am refugiat deci în spatele noului meu stăpân și-am urmărit discuția samienilor.</p>
               <p rend="justify">— Va trebui să alegi, Aiakes: puterea medului vecin sau aroganța îndepărtatei Sparte.</p>
               <p rend="justify">— Mnesarkhos, îți spun din nou: numai oracolul ne poate spune ce trebuie să facem.</p>
               <p rend="justify">— Știi bine ce răspunde de obicei. Spune-i, Polikrate, tatăl tău este om onorabil dar caută prea mult toți bunii auguri înainte să ia o hotărâre.</p>
               <p rend="justify">Dar Aiakes a pus mâna pe umărul fiului său; conta pe alianța cu Lakedaimon. Aceasta ar fi permis Samosului să-și păstreze libertatea, cu protecție sparțiată.</p>
               <p rend="justify">— Pot să înviez eu oracolul, s-a auzit atunci Pitagoras.</p>
               <p rend="justify">Dar îl auzisem numai eu, pentru că vorbise încet, căci nu era obișnuit să vorbească în public, printre marii proprietari din Samos. Și cum în jur se striga tare, nu-l auzise nimeni.</p>
               <p rend="justify">— Ceea ce spune oracolul se realizează, striga cineva cu convingere. Întotdeauna! Dacă nu mâine, în ziua ce urmează. </p>
               <p rend="justify">— Tocmai de aceea trebuie să înviem oracolul de la Branchidai, confirma Aiakes.</p>
               <p rend="justify">Pitagoras atunci s-a ridicat pe vârful picioarelor și a strigat din fundul plămânilor :</p>
               <p rend="justify">— Pot eu! Știu eu să înviez oracolul !</p>
               <p rend="justify">A spus și geomorii au tăcut și l-au privit pentru prima dată cu curiozitate. I-au privit desenele și și-au scărpinat cefele căci nu cunoșteau știința. Au tăcut atunci, respectuoși. Aiakes a ridicat din umeri, cu un surâs în colțul gurii:</p>
               <p rend="justify">— Poate să învie oracolul, a spus el către fiul său.</p>
               <p rend="justify">Polikrates a lăsat brațele să cadă, descurajat. Aiakes l-a cuprins de după umeri […]</p>
               <p rend="justify">[…] tineri care se antrenează la lupte în timp ce el vrea să profeseze doctrina nemuririi și modalitățile pe care le numește matematice de a pătrunde misterele sufletului. Mărturisesc că abia după ce l-am frecventat pe Pitagoras am realizat cu rușine cât de neinstruiți sunt acești ionieni, în ce privește figurile, armoniile, numerele sau în orice altă doctrină. În general mi se pare că nu au o aplecare specială înspre studiu, căci nu numai că nu prea cunosc literele, doar cât să-și țină contabilitatea tranzacțiilor poate, dar în general arată puțin interes înspre toate științele pe care Pitagora le consideră științe înalte. Își sărbătoresc festivalurile și transformă orice ocazie în concurs gimnastic și cam asta e totul.</p>
               <p rend="justify">Pitagora își petrecea cea mai mare parte a timpului chiar pe treptele gimnaziului. Chiar gimnaziul pe care Polikrate avea să-l demoleze după ce s-a făcut tiran la Samos, astfel încât fiii geomorilor să nu mai aibă unde să se regăsească grupați. Dar fiecare lucru la timpul său. Căci în zilele noastre peste tot în orașele grecilor înfloresc gimnaziile.</p>
               <p rend="justify">Noi ne țineam la distanță de luptători. Stam sprijiniți la piciorul coloanei, eu și Pitagoras. Așezați pe vine pe treptele ce duceau către stoa, cufundați într-o tăcere pe care aș fi vrut să o rup. Pitagora își ținea privirea plecată în praful palestrei iar eu îl urmăream din ochi. Din când în când devenea de neînțeles, își așeza bărbia în piept și rămânea astfel câteva clipe fără să spună vreo vorbă sau doar mormăind ceva de neînțeles. Așteptam atunci să-i treacă, desenând și eu la rândul meu figuri în praf. </p>
               <p rend="justify">Ridicând capul, Pitagora a spus:</p>
               <p rend="justify">— Cine mă va plăti vreodată, în mulțimea aceasta de vulgari unde nimeni nu este interesat de mistere și de lucrurile cele mai nobile care se află pe lumea aceasta ?</p>
               <p rend="justify">I-am întins atunci eu mica monedă de elektron pe care, mi se pare, chiar de la el o aveam. Căci în ciuda a ceea ce au pretins mai târziu unii discipoli din stabilimentul său de la Crotona, eu am fost primul său elev. Ne aflam amândoi acolo, sub soarele greu, ca doi dezmoșteniți, și priveam cum luptă efebii, cu încăpățânare, cu pugnacitate, în căldura ce încingea metalul jambierelor și al coifurilor, așa tare că părea că fiecare contact le provoacă o arsură. Corpurile unse și arse de soare, uleiul ce se amesteca cu transpirația și făcea corpurile lucioase, pulpele încordate, căștile sufocante cu crestele lor înalte și cozile roșii care atârnau de la înălțimea creștetului până jos de tot, în praf. Îi priveam cum se luptă, iar noi, obosiți, nu aveam chef de nimic altceva decât să desenăm linioare. Le plăcea să se bată, se vedea, erau bine-născuți, mânuiau sulițele, știau să se alinieze în ranguri, știau să lovească, aveau obișnuința de a comanda.</p>
               <p rend="justify">Aristoii au tot. Buni, frumoși, bogați, aplică legea și totul le merge de minune. Sunt ei înșiși legea, o poartă în ei. A fost lumea așa făcută încât fiecare om să aibă totul sau să nu aibă nimic, îmi spuneam cu amărăciune. Pe de altă parte, eram noi, și răi și nevoiași și ranchiunoși. Pitagoras, stăpânul meu, în ciuda codițelor pe care și le lăsase să crească, urât ca noaptea și slab, își clătina capul ca un cerșetor. Când vorbea unei femei părea că se ofilește și corpul său devenea moale și translucid ca al unei meduze. Nu eram făcuți să domnim peste Samos, noi, nu eram făcuți să domnim peste nimic, de altfel, dar mi se pare totuși că eram și noi din lume, nu puteam fi chiar așa fără de rost, aveam și noi scânteierea aceea de viață ca și ceilalți, puteam și noi să ne uimim de linia fină ce separă marea de cer. În timpurile vechi, la Sparta, divina Demeter cea cu plete blonde a făcut-o deodată frumoasă pe soția lui Ariston, de unde era cea mai urâtă dintre femeile lacedemoniene. Astfel a devenit ea soția lui Ariston, regele europontid al Spartei.</p>
               <p rend="justify">Efebii își riscă viața pe vase, în incursiunile care se fac în fiecare vară înspre Rhodos, Ikaria și până la Naxos și dincolo de Rhenaia. Cei mai buni pirați ai Egeei sunt din Samos și de la încetarea ostilităților cu Miletul la fel și cei mai buni negustori sunt de la noi. Fluvii de bani curg în comorile geomorilor și în trezoreriile templelor noastre iar bunele familii își văd fiii cum cresc cu sulița de fier în mână. Mamele își stăpânesc un tremur când fiii lor pleacă pe mare, dar pentru o clipă doar, căci marea era atunci a noastră iar insulele își ridicau podurile și-și fortificau zidurile când navele noastre supraetajate se arătau în largul coastelor. Era suficient ca Polikrates să arunce ancora în largul insulei Karpathos pentru ca o treime din veniturile lor să ajungă în Samos. Ionia prospera toată și toatele vechile temple de lemn și mucegăite fuseseră demolate și se construiau acum altele noi, de marmură albă. Războiul și pirateria care făceau gloria geomorilor ne era nouă refuzată, noi care ocupam marginile lumii acesteia orbitoare unde mari nave manevrate de populația mahalalelor transportau hopliții strălucitori cu scuturile lor grele.</p>
               <p rend="justify">Nouă nu ne plăceau sulițele. Râdeau toți de noi când târam după noi cu stângăcie prin praful palestrei vreun scut știrbit și greu ce ni se dădea la antrenament; alături de ei, să ne fi văzut, dezgoliți până la brâu, slăbănogi și stângaci. Veneam și noi la gimnaziu pentru că acolo se aduna toată lumea, altfel, luptele nu ne făceau nicio plăcere și chiar vederea sângelui ne făcea rău. Totuși, așa cum ne aflam, voiam și noi să avem un rost pe lume. Timpurile erau glorioase în Ionia în vremea aceea, toată în șantier, cu toate acele noi sanctuare albe care creșteau de peste tot. Aveam și noi o anume idee despre noi înșine, care nu era nici foarte mare și nici foarte particulară. Și, fără să știu precis despre ce era vorba, ghemuit într-un colț al palestrei, îl priveam pe Pitagora cum desenează ceva în praf. Îi plăcea chestia asta, să-l privească cineva, și mie îmi plăcea să-l privesc căci mi se părea că era ceva interesant în desenele sale.</p>
               <p rend="justify">Nu comandam nimănui și nu aveam sclavi. De fapt da, Pitagora avea un sclav, pe mine. Aiakes mă oferise lui, nu atât pentru a-i face plăcere, căci nu-l cunoștea pe Pitagoras, recent întors din călătoriile sale cum era, ci mai ales ca semn de bunăvoință înspre tatăl său, bogatul Mnesarkhos bine văzut de toți proprietarii din Samos și de pe coastă. Era un dar care deopotrivă mă punea la adăpost de mânia lui Polikrates și de problemele pe care furtul inelului i le cauzase; de o altă parte gestul său îl apropia de Mnesarkhos care, în ciuda faptului că nu-l prea frecventa pe fiu-său, așa cum voi lămuri mai departe, voia totuși să-l vadă respectat de oameni; în sfârșit, gestul său îi permitea să țină un ochi deschis asupra acestui expert în mistere pe care se gândea să-l folosească în refacerea templului ars din Branchidai.</p>
               <p rend="justify">Într-o zi, trist, am mărturisit lui Pitagora:</p>
               <p rend="justify">— Oricum, nimic nu are importanță… Oricum, nimeni nu poate înțelege.</p>
               <p rend="justify">Aveam capul greu de gânduri. S-a întors către mine și am simțit în privirea sa lucirile prieteniei. N-am înțeles. Eram un străin, în timp ce Pitagora fiul lui Mnesarkhos, era ținut drept ionian, căci vorbea dialectul îngrijit al samienilor. </p>
               <p rend="justify">— Găsește o fată, a spus.</p>
               <p rend="justify">— Fetele caută războinici.</p>
               <p rend="justify">— Fă-te războinic atunci.</p>
               <p rend="justify">— Mi-e foarte rău. Mi-e rău tot timpul.</p>
               <p rend="justify">— Unde? m-a întrebat.</p>
               <p rend="justify">I-am arătat vag pieptul.</p>
               <p rend="justify">— La coaste?</p>
               <p rend="justify">— Dedesubt.</p>
               <p rend="justify">— La inimă?</p>
               <p rend="justify">— Mi-e rău la suflet.</p>
               <p rend="justify">Pitagoras mi-a spus atunci: amintește-ți, băiete, povestea lui Battos, regele din Cirene. Acest Battos era un băiețel de joasă condiție și își ducea oile în pajiștile insulei Thera. Printre băieții țării sale, el singur avea această paricularite că era bâlbâit. Cu ocazia celei de șaptesprezecea aniversări, ca și ceilalți băieți de vârsta sa, a fost trimis la Delfi de către consiliul insulei. Battos a spus că nu avea nicio întrebare anume de adresat oracolului, ceea ce i-a uimit destul de tare pe Bătrâni. Dar obiceiul interogării este atât de bine înrădăcinat la oamenii din Thera, și în general în Creta și în împrejurimile Kydoniei, că Bătrânul i-a cerut anume să întreprindă acest drum, căci altfel avea să primească pedeapsa de a nu  fi primit printre bărbați în piață. Battos a trebuit deci să pornească la drum. Pe vas și-a numărat oile, în gând, pe degete. Au trecut zile pe vas, au trecut și nopți. În fața coastelor din Thyreatis o furtună i-a surprins iar Battos, care nu era obișnuit cu călătoriile pe marea sărată și cu valurile cele mari, s-a înfricoșat. S-a întrebat atunci ce conta cu adevărat în viața sa și a ajuns la concluzia că dacă nu ar fi fost bâlbâit, oamenii l-ar privi altfel și ar fi mult mai apreciat. Trebuia deci să întrebe oracolul de ce se bâlbâie.</p>
               <p rend="justify">A urcat coastele abrupte, s-a regăsit pe treptele altarului, în fața pythonesei. Aceasta i-a pus întrebări, a vrut să știe cine este. Battos, bâlbâitul, i-a po-povestit despre el, cât de bine a putut, în dialectul acela dorian pe care-l vorbesc toți locuitorii Therei. Pythonesa i-a prescris nici mai mult nici mai puțin decât să se ducă și să fondeze un oraș în Libia. În locul exact unde se scurge cerul pe pământ, a spus. Battos n-a înțeles. El își cunoștea foarte bine pajiștile și mieii. A privit peste umăr, în urmă, să se asigure că lui i se vorbea. Eu? a întrebat, timid. Profetesa a izbucnit în râs. — Tu, da. — Dar eu sunt cioban, doamnă. Battos a scrutat cu curiozitatea unui băiețaș de țară ungherele sumbre ale templului din spatele pythonesei. Fără îndoială trebuie să fie o greșeală. El, ce se gândea el să facă era să-și vândă brânza în piață la Thera cu ceilalți și pe urmă gata, să nu-l mai trateze toți ca pe un păzitor de capre de nimica și să pregătească tegheaua dimineața și să o închidă seara și să-și arate turma celorlalți care acuma râd toți de el. După calculele lui, după vreo doi ani de zile, și-și împărtășea planurile în mod serios cu alți ciobănași ca el, avea să poată să cumpere un berbec de prăsilă ceea ce i-ar fi putut să-i permită creșterea turmei de manieră semnificativă.</p>
               <p rend="justify">Din cuvintele oracolului nu pricepea nimic; era pe cale să izbucnească în râs dar văzând pe ceilalți băieți cuprinși de spaimă, ca înaintea unui examen, și-a spus că trebuie să fie ceva important. Asta e tot, a încheiat profetesa. Să știi că Phoibos, zeul cu arc departe săgetător, te va regăsi și te va ținti oriunde te-ai ascunde, în cea mai adâncă peșteră din munții tăi, de nu vei împlini voința sa. </p>
               <p rend="justify">Battos s-a întors nehotărât în insula sa, împreună cu tovarășii săi. Un timp s-a mai gândit la oracol, dar nu îndrăznea măcar să viseze că era pentru el, într-atâta i se părea totul de incredibil. A întrebat: e adevărat că în Libya există pajiști neatinse unde, chiar cu o turmă mică, destul de repede se poate face avere, căci acolo cele mai bune pajiști nu sunt deja luate de mari proprietari ca aici, în insulă. De-aci încolo, puțin mai lipsește să visezi să devii rege.</p>
               <p rend="justify">De fapt, acesta era exact lucrul pe care i-l propunea oracolul. Să devină rege în Libya. Kosmosul consiliului din Thera îi amintea exact acest lucru. Era extraordinar de norocos să fi primit acest oracol, nu trebuia luat în derâdere. Dar, cum să facă? se întreba. Problema este că n-am mai fondat niciodată vreun oraș până acum. Ceilalți, ceilalți primiseră, fiecare, câte ceva, da-uri, nu-uri, primiseră lozuri, răspunsuri mâzgălite. Battos, întors la Thera, se zbătea în continuare cu mieii și cu nevoințele lui. Nu numai că îi mergeau prost treburile dar insula întreagă mergea rău. Nu a mai plouat cu lunile, apoi cu anii, seceta se instalase, foametea făcea ravagii. Consiliul a trimis atunci la Delfi să consulte și atunci când therienii s-au întors, Battos s-a trezit căutat de notabilii orașului. El, Battos, fusese chemat în fața bazileului. </p>
               <p rend="justify">— Citește, a spus acesta.</p>
               <p rend="justify">„Ar fi mai bine și preferabil să-l ajute pe Battos să fondeze un oraș în Libya”, spunea biletul pythonessei.</p>
               <p rend="justify">— Te numești Battos, nu-i așa? Ciudat nume. Battos? Nu mai niciun Battos aici, nimeni, numai tu; cum îi alege Phoibos oamenii, numai el știe. Din cauza ta este seceta aceasta, prietenul meu, a spus regele. Trebuia să faci exact cum ți-a cerut oracolul. Iată, privește: de două ori cincizeci de oameni cu navele lor. Iată aceste turme de oi behăitoare. O să mergeți în bogata Libie, exact cum spune oracolul, și o să zidiți cetate acolo. </p>
               <p rend="justify">Ochii lui Battos sclipeau. Erau acolo mai mulți miei decât visase vreodată, el și vecinii săi luați împreună, și două corăbii cu echipaje cutezătoare la ordinul său. </p>
               <p rend="justify">— Am cerut zeului să mă ajute cu bâblbâiala, a spus Battos. Mă trimite în Libya. </p>
               <p rend="justify">Delfi în trimitea într-adevăr să zidească un oraș dincolo de mare. Și acesta a fost Cirene cea bine fondată, bogatul oraș libian, al cărui prim rege a fost el. A numărat din nou zilele, oile și anii, iarăși pe degete. Ani mai târziu, bazileul din Thera a vizitat Cirene, care era acum stabilită și înconjurată de fortificație puternică și respectată de neamurile libiene care încercaseră de mai multe ori să-i împingă în mare pe therienii de curând așezați.</p>
               <p rend="justify">Și, mai ales, Battos acum nu se mai bâlbâia.</p>
               <p rend="justify">După ce și-a terminat povestea Pitagora a tăcut. În răgazul unei povestioare, uitasem toate necazurile mele. L-am privit cu atenție: era cu adevărat un om uimitor. Mai târziu s-a povestit la Metapontion o treabă care, după părerea mea, nu este adevărată, dar pe care iat-o redată aici: Hera, zeița cu brațe albe ca fildeșul, avea obicei să-și petreacă timpul sub arborele unde se născuse, care este arborele de lygos, chiar aici, în Samos. Spun acestea în ciuda a ceea ce susțin argivii: Hera, zeița olimpiană, s-a născut chiar aici, unde se vede încă buturuga vechiului arbore, pe o latură a templului. Se spune că atunci când Pitagora era copil, maică-sa îl lăsase în timpul festivalului sub acest copăcel și că zeița îl găsise într-un coș și, căzând sub farmecul micului gânguritor, îl luase în brațe și i-a dat să bea din laptele său divin. Zeus, se spune, prins de gelozie, a apărut și într-un exces de furie i-a smuls coșul Herei și l-a trântit la pământ întrebând-o de ce strică darul nemuritorilor pe un copil oarecare. În furia za, Zeus Taurul a înfipt unul din coarnele sale de bronz în coapsa micuțului și și-a ridicat soția cu forța. În timp ce micul Pitagora se zbătea între viață și moarte aruncat pe pământ, Kybelle, zeița frigiana, care se afla în apropiere din întâmplare, înconjurată de korybantele sale, neliniștită de cearta divină din apropiere, s-a apropiat să vadă ce se întâmpla. Ținându-l pe micuț în brațe, lacrimile lui Kybele i-au vindecat rănile și i-au îmbrăcat coapsa în aur. Acestea se spun deci despre coapsa lui Pitagora.</p>
               <p rend="justify">El voia să-și construiască școală în Ionia unde intenționa să răspândească învățătura pe care o adusese din Babilon. Îi ceruse mai întâi lui Aiakes amfiteatrul vechiului gimnaziu din Samos și, cum ionii nu prea se înghesuiau la cursurile lui, ci preferau luptele din gimnaziu, își petrecea zilele acum iarăși pe lângă atleți. Îl vedeam cum se întreține cu Anakreon teosianul, care trecea mereu fără grijă, cu pletele sale crețe și unse, cu nasul său roșu și cu ochii tumefiați, cu burta vizibilă și cu aerele lui de  tinerel îmbătrânit, grăsuț și însoțit de sclave frumușele, mereu în stare de ușoară turpitudine, căci aprecia prea mult dulcele vin de Khios.</p>
               <p rend="justify">Pitagoras fugise de acasă pe când avea optsprezece ani, după o bătaie pe care i-o administrase Mnesarkhos. Noaptea, la marginea orașului, înspre Heraion, se pot vedea și astăzi luminile Miletului, clipind de dincolo de golful Latmos. Când eram mic, îmi spunea, Miletul era liber și cele două orașe își făceau semne noaptea cu jocuri de focuri pe capul Mykale. Plecase unde văzuse cu ochii, fără să privească înapoi, pe partea cealaltă, spre Asia. Își lăsase veșmintele la mal. La mijlocul strâmtorii curentul era așa puternic că l-ar fi înecat dacă barca unui pescar carian care se întâmpla să treacă pe acolo nu l-ar fi salvat. A rămas o vreme epuizat pe pietricelele plajei, a privit apusul soarelui, i s-a părut mai însângerat decât niciodată, decât toate răsăriturile pe care le văzuse după nopțile sale de nesomn. Mi-a vorbit de Pherakydes, prietenul său cu care vorbea limba aceea, siriana. Era limba tatălui său care îi părea atât de prestigioasă căci în limba aceea Mnesarkhos nu vorbea niciodată cu geomorii samieni ci numai cu vizitori ocazionali și misterioși, îmbrăcați în haine ciudate și mirosind a orient, negustori și oameni de arme veniți din Asia sau de prin părțile Ciprului.</p>
               <p rend="justify">El nu prinsese gustul comerțului pe care-l făcea Mnesarkhos și avusese poate motivele sale să se țină deoparte: se simțea străin. Mulți dintre prietenii săi din tinerețe își găsiseră loc la casa lor, cu câte o femeie, își creșteau copiii, se certau cu vecinii, se împăcau, mergeau la război și se îmbarcau pe nave în incursiunile ce se făceau în fiecare vară; alții rămâneau acasă să se ocupe de trebi. Unii păreau fericiți, alții tâmpiți de muncă, dar, în sfârșit, fiecare cumva la locul lui. I-ar fi plăcut să-și găsească și el un loc al lui, din copilărie i-ar fi plăcut dar locurile și scopurile celorlalți îl plictiseau, i se păreau meschine și fără mare interes și în acest fel a început el să se intereseze asupra misterelor.</p>
               <p rend="justify">Pitagora a spus: moartea este o poartă. Am fost bulversat de această idee căci este exact ceea ce gândeau vecinii noștri traci: îmi amintesc de asta, cum plângeau pentru copilașii veniți pe lume și cum se bucurau pentru morții care o părăseau, considerându-se în același timp nemuritori. Dar Pitagora avea în plus o cheie de înțelepciune la argumentul său. Fiecare întreprindere umană, arăta el, poartă sigiliul fatal al morții. Ia de exemplu drumurile periculoase pe care le navigăm în fiecare vară: spune-mi, câți l-au crezut pe Kolaios mort, într-atâția ani cât a fost el absent? </p>
               <p rend="justify">Acel Kolaios, samianul cunoscut în insule pentru a fi ajuns primul la Tartessos și care trecuse apoi chiar în țara lui Rhadamantos, acolo chiar unde se varsă marea în Okeanos și unde unii consideră că locuiesc creaturi imonde. Călătoriile în care fusese îl aduseseră până spre insulele Cositoride, acolo unde muncesc fără încetare în fața furnalelor lucrătorii bronzului. Pe căile de întoarcere, navele sale pline fuseseră împinse, ca în povestea dibaciului navigator rătăcitor, de vânturile puternice ale coastelor libiene și astfel nu a mai putut să-și croiască drum până acasă, la Samos; au debarcat atunci să consulte oracolul lui Zeus la Buto, pe coasta egipteană, care le-a răspuns că vânturile nu aveau să se oprească și le-a poruncit să se stabilească în Egipt și să facă acolo avere. Au descărcat metalul de pe corăbii în portul larg ce se găsește în emporionul din Naukratis, unde au grecii obiceiul să cumpere, să vândă și să se așeze chiar. S-a stabilit și el acolo și și-a luat, printre egiptene, nevastă cu mustață; muierea nu spunea niciodată nimic, mâncau seara împreună fără zgomot și se ridicau de la masă și femeia strângea tăcută apoi tacâmurile și se așeza în colț cu capul aplecat și asta era totul; mâine, lucrurile începeau din nou la fel. După câtva timp, Kolaios s-a săturat. S-a dus în țara lui să aducă vin și să-i dezlege limba nevestei. A strâns amforele goale pe care le aruncă negustorii la marginea portului și le-a umplut cu grâul abundent al Egiptului. Cum estima el că respectase porunca oracolului, s-a îmbarcat iarăși pe navele sale și a navigat către Samos. Și-a vândut grânele din prima zi și în ziua următoare vazele burtoase erau pline cu vinul acesta samien, tare și dulce și îmbătător, tocmai bun de coborât în beci și să-l scoți rece în amiaza mare când bate soarele puternic. Serile își ținea conturile cu nevasta alături, care continua să rămână mută: se uitau pe hârtie la coloanele de cifre și nu le venea să creadă: luaseră grâul care abunda în Egipt și care se strica și pe care nici porcii nu-l mai mâncau. De partea cealaltă, în Samos oamenii aruncă vinul cald pe jos, din indolență, decât să facă efortul de a coborî în pivniță. Luase ceea ce nimeni nu voia, și-l dusese dincolo de mare, unde se ducea lipsă. Avea în fața ochilor rezultatul călătoriei sale, argintul tare, strălucitor, înnegrit pe margini. Cum îi plăceau călătoriile, era ca și cum ar fi primit un dar: să primească bani pentru a face tocmai ceea ce îi plăcea mai mult, și anume să călătorească. S-a întors apoi în insula Samosului și și-a luat o femeie frumoasă și să știi că din linia lui coboară și Aiakes, cel care a fost stăpânul tău, a spus Pitagora.</p>
               <p rend="justify">Argumentul său suna astfel: câți l-au crezut pe Kolaios dus la moarte sigură? Dar ceea ce oamenii au considerat moartea lui nu a fost decât succesul său. Astfel, continua el mai departe, sufletul suportă o serie fără sfârșit de reîncarnări de-a lungul epocilor istorice, ceea ce făcea că el, Pitagora, fusese înainte Euphorbos fiul lui Panthoos, viteajul luptător troian care-l înfruntase pe Patroklos, prietenul lui Akhilleus. </p>
               <p rend="justify">Spunea acestea iar eu, îmbătat de cuvintele sale, am realizat deodată că și alți samieni se adunaseră pentru a asculta și Pitagora vorbea în continuare și samienii se scobeau în nas. Căci samienii, mi se pare, Kyrnos, băiete, printre rasele helene, sunt cu precădere lipsiți de orice fel de frison metafizic. Se consultă între ei, merg la piață, se risipesc în bârfe și trăiesc sub soarele abundent al patriei lor fără să-și pună prea multe întrebări. Nu-i interesează misterele, îi interesează să-și construiască rânduri-rânduri de nave cu câte patruzeci și cu câte cincizeci de vâslași, pe ambele părți, să poată atinge gura fluviului Egiptului în numai două zile; îi mai interesează să răspândească teroarea prin Ciclade și să se facă astfel ascultați de către locuitorii insulelor; îi interesează, în sfârșit, să-și mărească câștigurile, să amâne mereu dobânda datorată celorlalți negustori pe mai târziu, și cu banii câștigați să închirieze o sută cincizeci de mercenari licieni pentru a asigura securitatea Delosului, scăldată de valuri, casa sfântă care l-a născut pe Phoibos. Să supună insulele și coastele, iată ce caută samienii și nu misterele lumii. Dar vezi tu, nu ne putem alege țara în care suntem născuți, suspina Pitagora. Și s-a aranjat cum a putut cu concetățenii săi și i-a adunat în sălile de teatru ale orașului și i-a învățat doctrinele.</p>
               <p rend="justify">Pitagora a spus: moartea nu există. Sufletul este, pe cale de consecință, nemuritor.</p>
               <p rend="justify">— Ce este sufletul? am întrebat.</p>
               <p rend="justify">Căci poeții nu vorbesc niciodată despre suflet. Vorbesc de bătălii fără sfârșit, vorbesc despre navigări pe mări, pline de minuni, dar, din câte știu eu, nu vorbesc niciodată despre suflet.</p>
               <p rend="justify">Pitagora s-a întors, supărat. Pusesem întrebarea în fața tuturor celorlalți auditori. „Prostănacul”, l-am auzit boscorodind. În apărarea mea, Kyrnos dragă, pot să-ți spun că în vremea aceea nu eram deloc instruit în doctrine. E teribil cum, imediat cum aveam ceva de spus, se dovea că era o prostie. Pitagoras se oprise, supărat. Îmi părea chiar rău. M-am explicat:</p>
               <p rend="justify">— Ce nu înțeleg este că, dacă moartea este o iluzie, cum se face că vezi cadavre, animale moarte, oameni morți, cu adevărat?</p>
               <p rend="justify">Eram, știu, dezesperant, dar Pitagora a catadicsit să-mi răspundă, cu blândețe, punându-mi mâna pe cap și privind înspre ceilalți :</p>
               <p rend="justify">— Băiete, închisorile se năruie, cele mici ca și cele mari. Ultima închisoare ce se năruie este chiar închisoarea corpului. Sufletul atunci urmează drumul ce îi este destinat. Nimeni n-a murit vreodată pentru că s-a îmbarcat pe o corabie, chiar frică de i-ar fi de mare. Orice moarte este o eliberare. Ceea ce numim în mod obișnuit moarte nu este decât o iluzie: sufletul își schimbă corpul, sufletul găsește un alt loc în care își va putea duce existența la bun sfârșit. </p>
               <p rend="justify">— Dar ce este sufletul?</p>
               <p rend="justify">Și mi-am acoperit buzele imediat; gura vorbise fără mine, uitasem, prost ce sunt, întrebasem deja asta. Am tăcut atunci rușinat și Pitagora cu blândețe nu m-a mai certat. Trebuie să mărturisesc că la vremea aceea ignoram aproape totul despre mistere. Există atâta cunoaștere, Kyrnos: hotărât lucru, nu totul a fost scris. În ziua aceea am fost foarte mândru căci descoperisem cu argumentele absolut certe, și de nerespins, ale lui Pitagora, că eram nemuritor, exact așa cum presupuseseră întotdeauna strămoșii mei.</p>
               <p rend="justify">Pitagora a spus: bunicul meu mi-a deschis cartea. El mi-a deschis această limbă asiatică, limba tatălui meu. </p>
               <p rend="justify">Pitagora crescuse ascultând o limbă pe care nu o înțelegea. Bunicul său, cercetător al misterelor și el, solitar și măsurat. Dar școala sa fusese străinătatea. În templele lui Baal la Sidon misterele îi fuseseră revelate. La Delfi profetesa îi declarase chiar că își poarte întru adevăr numele și că va fi într-adevăr gura lui Pytho.</p>
               <p rend="justify">Așa au susținut unii printre elevii școlii sale. I-am atras atenția că elevii care îl urmau erau rătăciți, slăbănogi, ca vai de ei. Pitagoras a spus: în școala mea contrariile se împreunează, găsești din cei ce iubesc lumea pentru bine și pentru rău și cei ce erau mici au crescut și iată acum s-au făcut mari. </p>
               <p rend="justify">Pitagoras a spus: lumea nu expune forme perfecte, ci noi trebuie să le creăm. Privește împrejur, natura produce forme nedefinite, alungate, complexe și imperfecte, ia-ți bățul, ieși din Samos, plimbă-te pe malul mării: natura este imperfectă, privește forma unui val, privește forma unui arbore. Ce formă este aceasta ? Nu un cerc, nu un triunghi. Un pătrat în niciun caz. Nu e nicio formă simplă. Perfecția se găsește în simplitate și simplitatea este în spiritul omului. Natura este complexă, numai spritul omului poate produce perfecțiunea; dar nu a oricui, ci a unui om cu spirit sobru; astfel numai linia poate fi dreaptă, iar curbele, perfecte.</p>
               <p rend="justify">Mărturisesc că priveam șoldurile fetelor trecând pe-atunci și gândurile care mi-au venit nu prea am îndrăznit să le formulez de teamă de a nu mă regăsi iarăși inadecvat. Dar, de regulă, eram destul de acord cu maestrul meu și-mi părea că avea acest dar că vorbele sale erau mereu adevărate, într-un sens sau într-altul.</p>
               <p rend="justify">Pitagoras a spus: oricine iubește adevărul; nu oricine cunoaște adevărul.</p>
               <p rend="justify">Pitagoras a spus: îmi amintesc pe când eram copil, pe când eram sâmbure, câine, eram iarbă; mi-amintesc când eram substanță neagră și fremătătoare […]</p>
               <p rend="justify">        *</p>
               <p rend="justify">[…] ne plimbam înspre port, pe șantierul lui Aiakes unde zăcea scheletul de lemn al unei trireme, construită până la jumătate, o corabie monstruos de mare alături de rândul liniștit de bărci deschise ale pescarilor care, neputând ieși în larg, pierdeau vremea prin port.</p>
               <p rend="justify">— Nimic nu mai este ca înainte, a spus Pitagoras. Totul este acum mare. Când tata și-a cumpărat prima barcă, un prieten al său, mi-amintesc, Euthymadidas, din Corint era, i-a împrumutat tot lemnul și bronzul necesar pentru construcție. I-a plătit jumătate, a luat planul, a lucrat o lună cu fratele său pentru a-l construi apoi a plecat imediat la Corint să aducă marfă colorată prietenilor săi sidonieni. În acel timp, fiecare își construia barcă dacă avea nevoie. A adus pahare mici și vopsea roșie, au vopsit barca și au lăsat-o să se usuce; când a fost gata, au privit-o siderați. Când au coborât-o în apă, tatăl meu a lăcrimat și mama îl ținea de mână și eu, țopăind în jurul lor, nu prea știam ce să fac dar eram bucuros pentru că simțeam că se întâmplase ceva foarte important. </p>
               <p rend="justify">Acum oamenii lucrează pentru vase care nu mai sunt ale lor. Unii nici nu știu ale cui sunt, nu știu la ce bun munca lor. </p>
               <p rend="justify">Pitagoras a spus: în orice raport inegal, suplimentul de ființă se pedepsește cu echivalentul în opresie.</p>
               <p rend="justify">Pitagoras a spus: tu ce știi să faci? Prind șerpi, am [răspuns…]</p>
               <p rend="justify">*</p>
               <p rend="justify">[…] în port unde zac stelele de piatră dedicate de egipteni: privea inscripțiile cu fascinație și mi le silabisea, vezi tu, scrie aici: a-nge-po: ce limbă frumoasă! Ochii îi sclipeau și era mulțumit și continua descifrarea, privește […] egiptenii, când întâlnesc un fapt extraordinar refac experiența iar și iar pentru a înțelege cum funcționează. Când găsesc un animal non-repertoriat îl diseacă și îl torturează până ce iau cunoștință de funcționarea sa căci se consideră ființele cele mai inteligente ale lumii întregi. Creatura vie sfârșește prin a-și da sufletul înainte ca ei să fi putut înțelege ceva. Dar sunt plini de mândrie căci păstrează înregistrările cercetărilor lor în rulouri prăfuite și incomprehensibile; am avut ocazia să le consult și le-am găsit fără utilitate și fără aplicabilitate, numai marca unei curiozități maladive; în afară de asta, nimeni nu înțelege nimic din ele și nimeni nu le consultă. Apoi, se plictisesc și trec la alte fapte extraordinare. Dacă nu există fapte extraordinare în acel an, privesc cerul. Dar nu găsesc ceva deosebit nici pe cer, acei oficianți egipteni pufnesc triști și își pregătesc o băutură pe bază de rădăcini ale unei ierbi cu flori violacee care crește în ținuturile lor și care produce o infuzie de culoare verde amestecată cu albastru; o înghit și inspiră profund aerul răcoros al apusului de soare ca pentru ultima oară, și, o dată măcar în viață, li se pare că are un parfum aparte. Uneori, unii chiar înghit această băutură și în anii ce produc fapte însemnate, tot așa pentru a își găsi o ocupație, chiar în doză dublă. Nu există cu adevărat reguli, cred, sunt pur și simplu înnebuniți de băutura aceasta a cărei rețetă secretă și-o lasă moștenirea de-a lungul generațiilor. Acestea sunt straniile cutume ale locuitorilor malurilor fluviului Aigyptos. Mi se pare mie că în general sunt oameni care se plictisesc repede, căci beneficiază de mâncarea prea abundentă a țării lor. Altfel, sunt oameni religioși, chiar excesiv, și, în afara zeilor venerați în mod ordinar în Hellas, o adoră în egală măsură pe Aphrodita cea Străină. Oamenii acolo urinează pe vine în timp ce femeile lor fac același lucru în picioare. Mănâncă în afara casei și strâng excrementele înlăuntru. În general fac totul invers și sunt de regulă superstițioși, în exces chiar. Notează dragul meu Kyrnos că nu sunt cuvintele mele acestea, nu fac decât să reiau și să supun atenției cele ce s-au spus.</p>
               <p rend="justify">Pitagoras a spus: nu veți mânca boabele de fasole.</p>
               <p rend="justify">Pitagoras a spus: era o vreme când activitatea aceasta îmi lua tot timpul: aceea de a vorbi limba sacră a Egiptului. Și-acum am uitat-o complet, e uimitor.</p>
               <p rend="justify">Îl vedeam cum vorbește cu pasiune și mi-am spus că mi-am făcut poate un prieten din persoana acestui Pitagoras, fiu al lui Mnesarkhos. Eu nu călătorisem, ca el. Mi-a pus o mulțime de întrebări, i-am vorbit de mine. Mi-a căutat privirea tulbure, mi-a ascultat rătăcirile. Mi se pare că persista ceva ce nu-i plăcea. El era fiul bogatului Mnesarkhos, geomorul samian, iar eu nu eram decât sclavul său. Îmi pare că luminița de prietenie a dispărut din privirea sa. I-am vorbit de dorul de țară care mă mistuie. Pitagoras nu mi-a mai vorbit ca înainte. A vrut să știe deodată toate detaliile, cum se face că sunt străin, cum se face că am devenit sclav, și sclav al lui Aiakes în particular. </p>
               <p rend="justify">Pitagoras a spus: lacrimile celor puternici numără fericirea popoarelor.</p>
               <p rend="justify">Pitagoras a spus: îți voi lua coasta și o voi face a mea; îți voi lua zeul și îl voi face al meu; și-i voi aduce sacrificii și-am să-mi arunc privirea în depărtare și-am să aștept vasele cele curbe ale ionilor.</p>
               <p rend="justify">Pitagoras a spus: în tăcere nu sunt decât cuvinte; în tăcere nu se găsește zeul.</p>
               <p rend="justify">Pitagoras a spus: vreau să fiu înmormântat în creștetul munților, aproape de cuibul vulturului și nu în gropi comune precum vulgarul.</p>
               <p rend="justify">Pitagoras a spus: totul este număr. Mi-a arătat apoi harpa și lungimile sale succesive; mi-a arătat raportul subtil între proporțiile corzilor și armonia sunetelor.</p>
               <p rend="justify">Pitagoras a spus: dacă muzica ce unge sufletul este armonie a numerelor, dacă mișcarea orbilor în ceruri urmează armonia numerelor, proporția numerelor este chiar dansul numărului; și este o muzică ce ne depășește urechile dar care ne înconjură; trebuie să ne ascuțim atunci spiritele pentru a le percepe și să dansăm pe ritmurile sale căci acolo sunt olimpienii care își înstrunează harpele și poate că lumea nu este decât un dans pe muzica lor și tot ceea ce vedem, stelele și marea, urmează ritmul acestui dans. </p>
               <p rend="justify">Iar dansul acesta este număr. </p>
               <p rend="justify">Îl ascultam cu fascinație pe Pitagoras. Fascinația mă făcea să fiu de acord cu el chiar unde nu mai înțelegeam. Notează, spunea el: chiar în muzică, care, printre darurile muzelor, este balsamul sufletului, sunetul însuși este număr. Sufletul deci de asemenea, care se bucură de aceste raporturi, trebuie să fie în mod necesar număr și armonia lumii trebuie să fie armonie a numerelor. Privește această succesiune de sunete, — și-mi cântă un cântecel. Și îmi spune: ceea ce pare frumos este astfel doar pentru că există o armonie prestabilită în lungimea coardelor. Vezi? Îmi arată. Frumosul, numărul. Nu există în consecință decât numărul, chiar și în cele mai profunde resorturi ale sufletului.</p>
               <p rend="justify">Or, aici mi se pare mie că greșește.</p>
               <p rend="justify">Căci mi se pare că nu există număr dacă nu există cineva care să numere. Și, mai mult aș zice, dacă nu are altceva de făcut. În plus, unele numere sunt cu adevărat foarte mari și ar fi necesară o veșnicie pentru a le număra. Numărul sufletului, cel care îl interesează cu adevărat pe Pitagoras, este unul din numerele acelea mari. Chiar numărul unui singur surâs este așa mare. Pentru numărul unui surâs, nu există suficient timp urzit în firele lui Chronos pentru a-l număra. Și se aud multe râsete, chiar aici la Samos. Și dincolo de mare, și în insule. Și plânsete de asemenea, fiecare cu numărul său. Câte eternități face asta, dacă tragem linia? Ce contează? O singură eternitate pierdută pentru a număra este suficientă căci ți-ai pierdut viața. Sufletul nu este numărabil, spun eu, și, la drept vorbind, mi se pare că avem treburi mai bune de făcut, în viața aceasta, decât de a număra.</p>
               <p rend="justify">Dar el vrea să controleze totul căci vrea să dețină forțele ultime ale umanității. Caută numărul dar numărul nu este viață. Viața este fericire, viața este și durere. Totuși, caută numărul în tot, vrea să înțeleagă totul. Cunoașterea sa nu este împărtășire ci instrument de putere. Spune că nu numai muzica este reductibilă la numere ci inima însăși, resorturile sale cele mai intime. Totul derivă din numere, spune el. </p>
               <p rend="justify">Dar dincolo de număr pândește Pytho și lui Pitagoras nu-i place durerea mușcăturii sale. Cui îi place? Face totul pentru a o evita, fiul bogatului Mnesarkhos. Se prezintă, așa, cu părul său lung și argintat de ionian îmbrăcat în tunica samiană ce-i vine atât de bine și cu care impresonează negustorii, pe prietenii tatălui său. La gurile lui Ister poporul meu plânge la naștere și așteaptă moartea cu bucurie. N-am ales să fiu născut, spun ei. Sau am ales? De vreme ce sunt aici? Să nu ajungă  lumea vreodată ziua în care viața este mai multă suferință decât fericire. În lumea aceasta tristă, oamenii sunt triști, poeții sunt triși iar cântecele lor sunt și mai triste. Oamenii le ascultă și se întristează și mai tare când, de fapt, soarele strălucește iar ploaia adapă pământul.</p>
               <p rend="justify">Pitagoras mă urmărea cu ochii. Mi-a părut că ochi săi și-au schimbat culoarea, deveniseră galbeni.</p>
               <p rend="justify">Am avut grijă să notez unele din cuvintele sale; altele sunt în ziua de astăzi tăiate frumos în piatră pe zidurile școlii sale din Metapontion. Școala este astăzi cunoscută și influentă în Italia și mai departe. Dar eu, primul în Hellas, sunt cel ce am recensat cuvintele sale […]</p>
               <p rend="justify">*</p>
               <p rend="justify">[…] îți povestesc în detaliu cele ce s-au întâmplat. Uneori am impresia că retrăiesc acele momente, este poate căldura insuportabilă, strâmtoarea camerei în care mă găsesc aici sau poate umbra infernalelor nave corintene care pândesc la orizont și care mă urmăresc până și nopțile. Dar mă amuză să aștern pe hârtie detaliile acestea, mi se pare că am și eu dreptul la câteva aranjamente. Casc acum și mi-e somn, și, uite: dacă am chef, scriu pe hârtie cum casc și cum mi-e somn. Poeții ne-au lăsat mâzgăliturile lor chiar pentru mai puțin decât atâta. Fitilul care mai clipocește în fața mea se va stinge în curând. Când mă culc, noaptea, pe cerul înstelat fixez o stea, mică, o văd cum clipește. Apoi îmi spun că poate nu steaua clipește ci e inima mea care bate. Nu mai am ulei și va trebui să fac tot drumul până în fundul curții la hambar și mi-e teamă să nu o trezesc pe Hediste care ocupă camera de alături și care suferă cu nervii și e atentă la orice zgomot. Într-o zi m-a întrebat ce fac: i-am spus că scriu. M-a privit uimit și a trebuit să-i explic căci ea nu cunoște însemnele phoinikeia. I-am cerut apoi numele și m-am apucat să-i însemn, literă cu literă, caracterele numelui său pe tabletă. La un moment dat a început să clatine din cap înspăimântată și mi-a făcut un fel de strâmbătură forțată încercând să-mi smulgă stiloul, ca și cum îmi spunea să-l arunc. S-a îndepărtat speriată și n-am înțeles ce făcusem rău. De-abia după aceea am înțeles eu că ea vorbise cu Hado, îngrijitorul de cai, și înțelesese de la el că sunt vrăjitor și că fac numere de magie. Sunt înconjurat aici cu adevărat de toată mizeria Samosului. Zidurile sunt decrepite, podeaua ține frig noaptea dar am măcar liniștea care îmi trebuie. M-am înșelat. Îmi imaginam oamenii de jos mai călduroși și mai adevărați decât cei pe care-i frecventasem. În realitate, nu este măcar unul care să nu fie nebun, într-un fel sau în altul.</p>
               <p rend="justify">Scuză-mi, Kyrnos, toate aceste digresiuni dar cu cât trece mai mult timp în fața mesei acesteia de scris, cu atât mi se pare că scriitura ar trebui să fie rezervată pentru ținerea conturilor. Mă întreb ce-a făcut Phanthos cu transporturile mele căci scrisorile sale ajung foarte greu. Îmi vei trimite vreun semn dacă le-a primit la Klaros, unde se găsește. Timpul pe care-l petrec în fața hârtiei aici este timp pe care îl fur vieții mele. Dacă aș fi liber, n-aș scrie, fără îndoială, dacă orașul nu ar fi asediat, nu ar fi poate nimic de spus, pur și simplu. Este ciudat cum viața pașnică și fericită nu lasă urme. În fond, istoria nu este decât a războiului. Imaginează-ți frumusețea invizibilă a lumii de vreme ce nu vedem decât oroarea sa. Ceea ce ne-au lăsat poeții, ceea ce numim opere de artă, nu sunt decât jurnale de detenție. Poate că au vreun interes, nu zic nu. Dar lumea este mult mai largă decât o închisoare. Nu-i o activitate asta, să mâzgălești și să înnegrești pagini, să ștergi și să începi din nou. Mă regăsesc între aceste patru ziduri, cu foaia aceasta drept singur regat […]</p>
               <p rend="justify">*</p>
               <p rend="justify">[ fragment din arhivele Școlii ] </p>
               <p rend="justify">[…] cuvintele Școlii, care trebuie să rămână în Școală. Dacă am întreprins scrierea acestor fapte nu este pentru a lăuda meritul autorulor lor căci se întâmplă din nefericire ca un învățăcel de soi bun să se adeverească […] nenorocitul pe care stăpânul meu l-a luat de sclav. Dar mai degrabă pentru ca elevii Școlii să fie atenție la efectele […] capcane și piedici ce pot fi aduse de […] poticneli cărora[?…] Apollon Delphinios. Mai întâi trebuie știut că strămoșii săi sunt de joasă condiție: el a fost adus pe lume ca sclav din Thracia, cumpărat fiind lui Glakippos, om din Aigina care îl adusese pe nava sa tocmai din Euxin. Sângele său, împuțit fără îndoială de frigul Hyperboreei, și-a manifestat foarte devreme înclinările spre rău prin deosebite fapte și mai ales prin aceea că părăsea casa […] i-ați auzit numele pomenit în mai multe rânduri și rolul cuvintelor acestora este de a face dreptate prezenței sale și faptelor sale și mai ales nefăcutelor sale, ca o dovadă că profesorii Școlii […] se vede cum unele cuvintele lui Phoibos au răsunet mai mare decât altele. Și numai adevărul răsună nestingherit și m-am apucat să consemnez aceste fapte și am înșirat cu grijă cuvintele atunci când mi-a permis să beneficiez de excelenta sa prezență. Iar gurile să vă rămână închise pentru profanii Școlii. Iar cel ce va fi dovedit de efori că ar fi dat străinilor aceste rânduri va avea numai trei zile pentru a se exila […] unde va fi găsit va fi doborât fără milă. Dacă vreunul din eforii de grad […] al acestui imperativ, care a fost consemnat de Pitagora și repetat oamenilor înțelepți ai Școlii. Cuvintele acestea pun sfârșit ereticilor ce susțin că el a pus de fapt fundamentele școlii […] alte doctrine, mâncători de fasole, susținători ai doctrinei proeminente […] asupra celor ale transmigrației sufletului […] din aceste motive ne-am însărcinat noi, numiții Sfodrias, Anabesineos și Pasiades […] printre subiecții lui Kharnabon Getul, destui discipoli ai învățăturii sale. Căci i-a învățat doctrina imortalității, dar fără să păstreze numele lui Pitagoras, maestrul școlii, ci în propriul său nume, rușinat fie în veci.</p>
               <p rend="justify">Cele ce s-a însemnat în cetatea Zankle, în luna lui Anthesterion, ziua a unsprezecea. Nu a mai plouat iar nopțile au fost friguroase […]</p>
            </div>
            <div type="div2">
               <head>Scrisoarea a cincea</head>
               <p rend="justify">[…] ziua în care am trecut peste strâmtoare, dincolo, în Milezia, la Branchidai, la templul lui Apollon de la Didyma[…] </p>
               <p rend="justify">Pitagoras mă lăsase la Samos și plecase cu tată-său, Mnesarkhos, care îl prezentase în fața consiliului din Milet drept cunoscător al tainelor.</p>
               <p rend="justify">La întoarcere, Aiakes mi-a spus să-mi iau hainele și să merg să-l regăsesc pe stăpânul meu, care, m-a informat el, oficiază de acum la templul din Didyma.</p>
               <p rend="justify">Avusesem suficient timp să mă gândesc în voie la ideile lui Pyth[agoras]. Îmi păreau cumva croite împotriva lumii. Nu știu de ce nu-i plăcea lumea. Nu știu ce avea împotriva ei și nu știu ce altă casă pentru ființa umană propunea el, în afara lumii. Îmi părea că voia să o schimbe cumva în mod fundamental, așa cum era ea, cu fericirile și cu durerile ei. Voia un loc unde totul să fie prevăzut și unde durerea să nu poată avea loc. Priveam și eu ca și el lumea aceasta dureroasă în care locul ce-mi fusese acordat era cel al unui sclav. Dar lumea aceasta era liberă. În ea, bunătatea și răutatea se exprimau liber și la lumina zilei, în mod direct, ineluctabil cu singur gaj de virtute, o coroană ofilită de lauri câștigată la Olympia, la Isthmous, sau la Pytho. Străinii nu prea înțelegeau de unde venea autoritatea aceasta pe care și-o acordau grecii între ei. Urâtul, burtosul și vicleanul, furul vreunei mici flote ce și-ar fi cumpărat drumul înspre putere era imediat expus. Nouă ne plăceau toate aspectele vieții care nu-i plăceau lui Pitagora. Nici n-aș putea, la drept vorbind, să spun ce-i plăcea lui Pitagora. N-aș fi putut trăi în lumea pe care o imaginase el și sper că nici copiii mei nu vor trăi într-o astfel de lume. </p>
               <p rend="justify">Totuși, uneori îmi plăcea să-l aud cum predică înconjurat de cei câțiva samieni care voiau să-l audă. Dar învățătura lui devenea uneori așa de sumbră și aș fi preferat să o păstreze, cumva ca pe o mărturisire, dar vedeam eu bine că prefera să-și urle ideile lumii întregi, mereu altora. Observasem de asemenea că, imediat cum cineva căuta înspre cuvintele sale, se îndrepta imediat înspre o altă audiență și mai mare, și mai nemaipomenită. Ceea ce poate într-un sens i-a și folosit căci această atitudine l-a condus la mărirea școlii sale din Italia.</p>
               <p rend="justify">Cât despre noi, eram hotărâți, noi iubeam lumea, și o spuneam sus și tare. Aceasta era lumea noastră și nu alta. Era casa noastră și nu vedeam de ce ne-am ponegri casa noastră. Nu știu ce învățase Pitagora în Egipt, nu știu de ce nu le plăcea lumea în părțile acelea. Noi, aici, spunem da pentru da și nu pentru nu, spuneam lucrurile așa cum sunt și nu era nicio jignire, nu era mare lucru, nu șoca pe nimeni, nu era nicio revoluție, era doar cotidianul. Era de altfel și ceea ce se aștepta de la noi, nici mai mult nici mai puțin; și eram gata să facem tot ceea era necesar ca să rămânem așa și nici nu știam la drept vorbind cum am putea fi altfel și nici nu voiam să fim altfel. Era totul foarte simplu în fond și nu era loc pentru întortocheri și viclenii; viclenii erau batjocoriți în fața tuturor, la gimnaziu și peste tot, prin sălile de consiliu și chiar efebii și învățăceii le trăgeau câte una pe cocoașă și atunci răii se regăseau împreună să comploteze la rele și mai mari, prin colțuri umbrite, și mai cocoșați, și mai vicleni. Și de se întâmpla să le eșueze comploturile ele ieșeau imediat la lumina soarelui și erau loviți și mai tare până când disperarea punea stăpânire pe ei și bărcile lor triste și pierdute se scufundau sub rafalele mării furtunoase până când, cine știe, Zeus Soterios, accepta într-un final să le acorde mila sa suverană, așa cum face el câteodată, divinul fiu al lui Chronos, când binevoiește să ridice povara vicleniei.</p>
               <p rend="justify">În lumea aceea fără remușcări și fără vinovății imaginate, unde lumina lui Phoibos era singură instanță a legii, eu mă aflam a fi sclav și sufeream din cauza aceasta. Dar preferam de mii de ori să fiu sclav al ionienilor acestora stăpâni ai mării decât rege în lumea de numere pe care o imaginase Pitagoras. Și chiar mă întreb dacă o astfel de lume ar fi posibilă căci dreptatea zeului pythian este fără greșeală și fără recurs. Îmi închipui cu spaimă cum ar arăta lumea după Pitagoras, dacă s-ar putea așa ceva. Lumea aceea, îmi închipui, nu ar fi decât o enormă pedeapsă pentru care noi, muritorii, ar trebui să o suportăm pentru cine știe ce orori ce le-am înfăptuit. </p>
               <p rend="justify">Acestea deci. </p>
               <p rend="justify">Rămăsesem la ziua când Aiakes m-a îndemnat să trec strâmtoarea și să trec pe partea asiatică și să merg la Branchidai să-l caut pe Pitagoras. Și să cer poate și răspuns la consultație; eram mai ales foarte curios cum funcționa oracolul.</p>
               <p rend="justify">Dincolo de golf, de la cetatea Miletului începe drumul înspre Didyma. Să fi văzut mulțimile venite de prin toate colțurile Ioniei, în ziua aceasta a festivalului lui Apollon Delphinios. Era agitație mare și în cetatea Miletului dar nu am stat să casc gura ci am urmat mulțimea ce se înghesuia pe drumul pavat ce duce înspre schelele de construcție de la Didyma. </p>
               <p rend="justify">Am urmat și eu procesiunea în rând cu ceilalți, printre sanctuarele înșirate de-o parte și de alta a drumului, printre morminte și monumente funerare. Tocmai ieșise soarele. În cap mergea demnul aisymnetes, urmat de Branchios cel Tânăr și de alți sacerdoți din casa mileziană a lui Apollon. Își târau mantourile pe dalele spălate de ploaie,  printre statuile de-o parte și de alta a drumului sfânt, urmați la pas de procesiunea oficială a Molpoilor.</p>
               <p rend="justify">Burghezii din Milet se învoiseră să ajute la refacerea templului în piatră albă de la Paros. Ei se ținuseră până atunci deoparte și consideraseră aceasta treaba familiei Branchidai, căci Didyma fusese considerată proprietatea lor, cam departe de Milet.</p>
               <p rend="justify">În frunte se găsea Branchios cel tânăr. Chiar acel Branchios pe care l-am mai pomenit în povestea mea, cel ce fusese fiu de pantofar la Pidassa. După ce templul a fost ars de Harpagos, își luase câțiva sclavi, a curățat locurile la Branchidai, și-a înveșmântat sclavii în mantii de preoți și au început să primească oamenii ce veneau să consulte oracolul. Știa să vorbească oamenilor pe tonul acela  profetic și arătând mereu cerul cu degetul.</p>
               <p rend="justify">În vremurile acelea, când părea că lumea întreagă se năruie, când Kyros lua orașele Ioniei unele după altele și oamenii erau înspăimântați ca la sfârșitul lumii, el nu fugise ci se apucase să refacă templul. Milezienii au protestat puțin, de ochii lumii, în fața lui Kyros, pentru jaf, dar erau în realitate mulțumiți de a-și fi putut păstra privilegiile, tributul de doar doi talanți din vremea lui Kroisos și mai ales întreaga lor flotă neatinsă. Când au mers să vadă la fața locului, nu mai erau preoți la Branchidai, dar au găsit trezoreria deschisă și risipită pe jos. Harpagos medul lăsase neatinsă comoara templului pentru că Miletul se supusese perșilor, după cum am mai povestit. Atunci Molpagoras din Milet care era pe atunci capul notabililor și fost prieten de întreprinderi cu Aiakes, pentru a se face tiran, a pus mâna pe banii risipiți pe jos și nepăziți și i-a distribuit milezienilor pentru a le cumpăra tăcerea. Acesta a fost prețul tiraniei instalate. Templul a rămas gol.</p>
               <p rend="justify">Cât despre Branchios, Molpagoras a fost primul care l-a numit în mod oficial preot, în fața tuturor. Branchios înseamnă „din spița lui Branchos”, adică te face să te gândești că ar face parte din familia sacră care a fondat templul din Branchidai, cei care i-au dat numele. </p>
               <p rend="justify">Despre adevăratul Branchos, cel vechi, se știu cele ce urmează: era fiul unui om numit Smikron care, în vremuri vechi, fondase templul de la Branchidai. Se spune că într-o zi a găsit o lebădă, pe dealuri și a ads-o în fața tatălui său. Pasărea s-a dovedit a fi alba zeiță kariană Leukotheia. Acesta și nimic mai mult despre Branchos cel vechi, fondatorul templului de la Didyma, în Milezia.</p>
               <p rend="justify">Dar de când templul fusese ars, lucrurile se schimbaseră. Branchios acesta, impostorul cel tânăr, a înțeles destul de repede că poate face bani buni cu templul. L-au numit din oficiu căci, după ce Molpagoras l-a promovat în fața oamenilor, l-au presupus toți descendent al sfintei familii masacrate de Harpagos, deși nu efectuase măcar vreo dată ceremoniile divinației în fața oamenilor. Delfi nu a intervenit în treaba aceasta, poate și pentru că Themistokleia, cea care era atunci mare preoteasă a zeului, se găsea tocmai la Sardis, pe lângă Kyros persul, cel care tocmai luase cetatea lidiană. Cu misiune să-i ceară banii promiși de Kroisos, regele defunct, pentru refacerea templului din Delfi care se întâmplase că și el arsese. Cum milezienii erau în conflict cu noul stăpân al Asiei din cauza jafului de la Branchidai, Delfi a închis ochii pentru a nu pune paie pe foc, în speranța recuperării banilor. Ceea ce a condamnat Branchidai, templul lui Apollon de pe coasta asiatică a Miletului, să rămână în starea pe care i-o cunoaștem astăzi.</p>
               <p rend="justify">Timp de trei ani afacerea a mers de minune. În anul al patrulea, milezienii au adus meșteșugari de la Megara pentru a reface frontonul ars. Reconstrucția nu e terminată, templul rămâne și astăzi înconjurat de schele, de altfel, după cum se vede.</p>
               <p rend="justify">Era zarvă și oamenii se împingeau. Își făceau loc prin mulțime trimișii asymnetelui de Milet, urmați de suitele regale ale Lydiei, câțiva oficial egipteni veniți din Xanthos, din Lycia. </p>
               <p rend="justify">Urmau oameni grăbiți veniți de pe lângă Pidassa. Câțiva locuitori din Halikarnassos sosiți dis-de-dimineață cu corabia ce aduce oameni de la Knidos la festival. Ca și mine priveau cu uimire spectacolul procesiunii și discutau:</p>
               <p rend="justify">— Oricum, cine înțelege ceva din bolboroselile alea? spunea unul. Privește-l pe cutare, și-a luat oracolul, n-a înțeles nimic imediat, ci doar anul ce-a urmat, de-abia atunci, i s-a revelat înțelesul. Altul a murit fără să fi înțeles ceva din răspunsul său, i-a găsit fiul înscrisul ani după aceea. Când l-a citit, lucrul care l-a frapat era că, după atâta timp, rămăsese tot adevărat.</p>
               <p rend="justify">N-am mai ascultat ce-și spuneau căci ajunsesem la sanctuarele, trezoreriile și rezervele ce înconjurau Didymaionul. Pe partea stângă se găsește un portic ce reprezintă pe Hermes, paznic al porților, cu o pungă într-o mână și cu cealaltă întinsă cu un bănuț, un picior înțelept întins înainte și cu pletele date pe spate, într-o poziție unde n-ai fi putut spune dacă voia să ofere sau, dimpotrivă, să sustragă acel bănuț. La piciorul statuii se găsea închipuit un phallus. Împrejur, cineva desenate cu cretă o figură. Mai departe o plachetă purta inscripția:</p>
               <p rend="justify">La Eryxidas</p>
               <p rend="justify">ghicitor și oracol</p>
               <p rend="justify">fost membru al colegiului de amphiktyoni al Templului cel Mare al lui Apollon</p>
               <p rend="justify">cele mai mici prețuri</p>
               <p rend="justify">Eram foarte curios să știu cum funcționează templul și speram să mă pot strecura pe lângă Pitagora să aflu. Căci nimeni nu este lăsat deoparte. Phoibos răspunde tuturora. Celor care vin cu urechile deschise, cu trupurile curate. Dar nu toți vin astfel. Se întâmplă să treacă echipaje regale, pentru a căuta justificare unei cuceriri sau pentru a cele vreun alt fel de sfat. Altfel, găinării între vecini care gândesc să cumpere ieftin cuvântul divin pentru că au lăsat ei un obol bont în urnă. Oricum ar fi, la lăsarea serii, pleacă toți acasă cu câte un răspuns. </p>
               <p rend="justify">Mai ales cei care au făcut sacrificiul prescris și care contribuie la trezorerie nu pot pleca fără răspuns, nu-i așa, atunci li se dă răspuns, li se dă ceea ce au venit să caute. Adevărul pentru toți. Meseria noastră. Aici, în locul chiar unde Phoibos s-a spart în cuvinte. Locul unde profețiile se amestecă cu amintirile. Aici, în locul precis în care se găsește aditonul lui Apollon Didymaion. Aici unde puternicii își amintesc […]</p>
               <p rend="justify">*</p>
               <p rend="justify">[…] și eu care eram curios de a-i cunoaște misterele. Eram tânăr, Kyrnos, și ceream la vremea aceea oricărui preot ce avea chef să mă asculte să mă inițieze, dar vezi tu că mulți rămâneau muți. Și am cunoscut în detaliu confecționarea oracolelor dar voi păstra tăcerea asupra procesului și aceasta din motive de pietate. Însă asupra minciunilor ce au fost fabricate la Branchidai, voi mărturisi absolut totul. </p>
               <p rend="justify">Mi s-a tăiat răsuflarea trecând prin fața crângului sfânt căci am văzut acolo numeroase fete frumoase. Își ascundeau fețele cu o voal, așa cum se și cuvine pentru femei iar corpurile le erau aproape expuse la vedere. Una dintre ele mi-a atras atenția, purta la piciorul drept o bijuterie încolăcită în jurul pulpei ca un bracelet de bronz, de mărimea pulpei ei puternice și care desena o spirală ce se termina în ambele părți cu câte un cap de șarpe. Un trecător s-a oprit în fața ei și îi șoptea ceva. M-am grăbit atunci :</p>
               <p rend="justify">— Cât costă?</p>
               <p rend="justify">Întrebasem repezit și cu răsuflarea tăiată și ele au râs și s-au întors spre mine. Ce? N-am știu ce să răspund, am privit doar fata drept în ochii ei cei verzi. </p>
               <p rend="justify">— Cât ai? a spus.</p>
               <p rend="justify">Mi-era foarte rușine. Aveam cu mine numai trei bănuți de elektron. Am plecat capul între umeri și am trecut mai departe ca și cum nimic nu s-ar fi întâmplat. Fata a rămas și ea gânditoare o clipă, privind spre pământ.</p>
               <p rend="justify">M-am amestecat iarăși printre oameni, încercând să-l găsesc poate pe Pitagora pe undeva. M-am decis la un moment dat să străbat mulțimea și să încerc să intru în templu.</p>
               <p rend="justify">În fața templului, lângă altar, Branchios cel Tânăr își împărțise personalul în două, ghicitorii deoparte iar de cealaltă caligrafii cu tăblițele. Înșirate la tehghea,  tăblițele de bronz mai întâi, cele mai scumpe, cumpărate chiar la templu, apoi hârtioarele împodobite, apoi cele simple, pietricele, amulete și nu mai știu ce.  Apoi versificatorii care au grijă să formuleze frumos răspunsul , în hexametru, și să adauge dinainte și dinapoi formulele sacre obișnuite.</p>
               <p rend="justify">— Următorul, a poruncit Branchios.</p>
               <p rend="justify">Profetul a citit de pe tabletă:</p>
               <p rend="justify">— Întreabă: „să încep o viață nouă în Tracia?”.</p>
               <p rend="justify">— Să meargă. Să meargă la Perinthos. Ba nu, să rămână. Molpagoras mi-a spus că are nevoie de vâslași. Așa. Următorul.</p>
               <p rend="justify">Profetul a tras un alt bilet:</p>
               <p rend="justify">„Cât va costa medimna de orz în luna lui Anthesterion”.</p>
               <p rend="justify">— A, șmecherul ! Și eu aș vrea să știu asta. Trage-i la sorți unul din răspunsurile obișnuite. Următorul!</p>
               <p rend="justify">„Cine mi-a furat măgarul”.</p>
               <p rend="justify">Un ajutor al lui Branchios m-a trimis atunci să  aduc loturile. M-a luat probabil drept unul din servitorii templului. M-am îndreptat în direcția indicată și am adus un mănunchi de bilețele. El le-a luat, le-a răsfoit și a citit cu voce tare:</p>
               <p rend="justify">„ pe unsprezece ale lui Hyakinthios, pentru Zeus Amalos, un vier de șase luni. </p>
               <p rend="justify">Pentru șapte ale lui Sminthios lui Damarates, o mielușea și o scroafă plină… </p>
               <p rend="justify">Pe 12 ale lui Sminthios pentru Demeter o scroafă plină. Pentru Zeus Apotropaios, un berbec… </p>
               <p rend="justify">Hierathytul Aigelios execută sacrificiul… Pentru Athena Apotropaia o mielușea…”</p>
               <p rend="justify">— Nu astea, băiete, se hotărî el, dându-mi înapoi mănunchiul de hârtii. Vezi în spate de tot, sub statuie, răspunsurile de bază, nu astea.</p>
               <p rend="justify">Mă luase clar drept un servitor al templului iar eu tăceam și mă bucuram că pot să văd și eu cum fac. Ei numesc răspunsuri de bază un număr de răspunsuri pe care le păstrează în sertar în spatele altarului, în spatele statuii lui Kybele, zeița frigiană. Le-am răsfoit curios, în grabă, să nu mă vadă careva; unele sunt răspunsuri suficient de vagi pentru a putea răspunde oricărei întrebări, de exemplu: „Urmează vreme frumoasă” sau „Teme-te de Phoibos cel departe săgetător” sau „Printre navele ce străbat marea furtunoasă a Saronikosului, unele nu se vor mai întoarce în port”. Sunt răspunsuri la întâmplare. Nu judecați. Cei ce vin la oracol cu gânduri rele, sau cei ce gândesc să-l înșele pe zeu pentru a-l face să prezică prețul mărfilor, se înșeală. Nu ei îl înșeală pe zeu ci zeul îi înșeală pe ei, ba chiar mai mult: îi înșelăm noi, nu o să-l deranjăm pe zeu pentru așa puțin lucru.</p>
               <p rend="justify">De când Harpagos Medul arsese naiskosul, oracolul avea mare nevoie de profeți. În vremurile vechi profeții găseau singuri oracolul și oracolul își găsea profeții și locuitorii orașelor dimprejur aflau de existența locului binecuvântat și veneau să consulte. Acum nu mai e așa. Acum nu se mai poate. Acum tejghelele din fața templului și festivalurile sunt programate dinainte, vine lumea toată, templul trebuie să facă față cererii. Cu sau fără profeți, oracolele trebuie să continue, să curgă, numeroase și convingătoare, dacă se poate. Numeroase mai ales. Suntem mulți acum, nu mai suntem rispiți ca tații noștri care își durau orașele rare pe stâncile uscate. Ionieni și carieni, toți cu familii numeroase, cu familii cu câte opt și cu câte nouă copii, hrăniți cu uleiul gras atic și cu grâul ieftin adus in Egipt, veniți toți cu ramuri de măslin la festival și cu mielușei ce behăie la sacrificiu. Nu mai putem aștepta acum ca zeul să binevoiască să ne dea câte-un cuvințel cu picătura. Trebuie să i le smulgem cumva, multe, numeroase, satisfăcătorare, multe, din ce în ce mai multe […]</p>
               <p rend="justify">[…] în fața zidului pe care l-a dedicat Kharixenos, om de extracție epidauriană și unde vorbesc mantișii […] două tuburi sunt găurite care duc la hiereis ce transcru cu diligență cuvintele […] canalele fuseseră astupate. Există un număr anume de rânduri de ziduri care comunică prin aceste țevi prin care numiții hiereis primesc mesajele și le retranscriu […] după jumătate lucrurile se inversează: la capătul a două canale, un singur hiereus care combină ce a primit […] are grijă să redacteze în vers sau caligrafiază sau chiar le sculptează în piatră. Și acolo este rândul lui Hegades, ciungul, să ne semnifice voința lui Phoibos. Căci Phoibos nu vorbește tuturor. Nu-ți vorbește ție și nici mie dar vorbește oamenilor ca Hegades. Tu vii la templu și sacrifici așa cum face toată lumea și, după ce ai plătit, vei primi poate o hârtie caligrafiată, aleasă la sorți de către unul dintre prophetai. Fii mulțumit cu atâta […] Apollon Didymaios prin gura bărbaților și a femeilor sale. Sunt oameni pe care îi căutăm ca pe aur numai că sunt rari și inconstanți. Ei sunt oracolele lui Apollon. Și tocmai în această privință se pare că Pitagoras a știut să facă mai bine.</p>
               <p rend="justify">[…] am crezut că-l văd pe Pitagora. Mi s-a părut că mă văzuse și el dar s-a grăbit să dispară în mulțime […] privește. Bucățica de hârtie cu marginea aurită, cu versuri frumos caligrafiate de mâna expertă a scribului oficial a templului din Didyma cu acele ronduri insuportabil și înfloriturile la capătul cercurilor caracterelor omega. Sfârșitul primei linii nu intrase complet în spațiul prevăzut, scribul trebuise să coboare dedesubt și să completeze măsurile ce lipseau.</p>
               <p rend="justify">Branchios m-a interpelat:</p>
               <p rend="justify">— Ce faci tu acolo, băiete?</p>
               <p rend="justify">Am tresărit. Am pretins că venisem ca supleant. Am întrebat: </p>
               <p rend="justify">— Cât costă?</p>
               <p rend="justify">— Ce?</p>
               <p rend="justify">N-am știut ce să răspund, am mormăit:</p>
               <p rend="justify">— Nu știu… Adevărul.</p>
               <p rend="justify">A râs în barbă și m-a măsurat. M-a întrebat și el :</p>
               <p rend="justify">— Cât ai ?</p>
               <p rend="justify">Mi-am privit iarăși piesele de elektron. […]</p>
               <p rend="justify">*</p>
               <p rend="justify">[…] Pitagoras rămânea singura mea speranță. Și totuși acest Pitagoras, cel pe care-l consideram salvatorul meu […] </p>
               <p rend="justify">[…]intră, mi-a spus. Îl vei vedea pe Pytho cel pe care l-a omorât Phoibos și pe care l-a transformat în mantis și unde lumea întreagă aleargă la începutului lui Taureon să-și primească răspunsurile pentru bietelor lor vieți și a mizerabilelor lor dileme. Nodurile inextricabile ale intrigilor lor și ale compromisurilor lor. Vei cunoaște tot. Astfel am cunoscut eu străfundurile din Brachidai[…]</p>
               <p rend="justify">M-am scufundat atunci în obscuritatea coridoarelor cu teamă dar și cu un fel de încântare. O lumină slabă coboară în subsolul templului prin ferestruicile orizontale prevăzute, lungi și subțiri, în partea de sus a zidurilor. În tăcerea măruntaielor din Branchidai, dacă asculți auzi ce se întâmplă afară, auzi zgomotele mulțimii venite pentru sacrificii, vorbe intercalate ale oamenilor, strigăte, ordine, râsete. Îmi părea uneori că reușesc să disting chiar vocea lui Pitagoras.</p>
               <p rend="justify">Eram destul de mulțumit că m-au lăsat să intru. Credeam, dragă Kyrnos, că sunt singurul care explorează în toată libertatea marele templu oracular al lui Apollon Delphinios din Didyma. Căci de altfel mulțimile curg mereu către templu, oamenii vin, admiră, cer una sau alta și pleacă înapoi la casele lor. Eu trăgeam cu urechea cu atenție și puțin amuzat ce-și spuneau afară. Cred că își comparau răspunsurile :</p>
               <p rend="justify">— Cu atât mai bine, spunea careva. Nu e complicat. Hisio și el a primit aceleași răspuns. Se pare că doar asta trebuie făcut. La fel, mereu. Templul ăsta dă mereu aceleași răspunsuri.</p>
               <p rend="justify">— Da, întărea un altul, și eu speram de data asta să primesc o idee, măcar o cheie…</p>
               <p rend="justify">— Ce nevoie ai tu de cheie? l-a luat altul în râs.</p>
               <p rend="justify">S-a auzit atunci o altă voce, stridentă:</p>
               <p rend="justify">— Vrei să-l păstrezi în scris, cetățene ? Ți-l caligrafiez eu !</p>
               <p rend="justify">Acela era probabil unul dintre scribii dimprejurul templului ce aleargă după supleanți. Costă ceva dar scribul încadrează și ortografiază frumos. Unii mai avuți pot să le și taie în piatră dar e mai scump și durează mai mult.</p>
               <p rend="justify">— Nu-ți bate capul, cetățene. Am să-l țin minte, se-auzi interpelatul, doritor, se vede, să-și chivernisească bănuții.</p>
               <p rend="justify">— Ai să-l uiți, cetățene!</p>
               <p rend="justify">— N-am să-l uit, n-ai nici o grijă.</p>
               <p rend="justify">Dar mi se pare că scribul are totuși dreptate: cei mai mulți sfârșesc prin a-și uita oracolele. Își mai amintesc peste, cine știe, zece, sau poate peste douăzeci de ani. Își mai amintesc poate pe patul de moarte.</p>
               <p rend="justify">Așa am orbecăit un timp pe coridoare. Voiam să găsesc naiskosul, izvorul ars, faimosul naiskos ars de Harpagos, medul, pe vremurile când Kyros cucerea Asia și Miletul odată cu Lydia, cum am mai arătat în alte locuri în povestea mea.</p>
               <p rend="justify">Vroiam să văd cu ochii mei și să-l pipăi cu degetele mele.</p>
               <p rend="justify">Când l-am găsit, m-am bucurat, apoi m-am întristat, apoi m-am bucurat din nou. Era acolo, se găsea sub ochii mei, în marea sală secretă, în adytonul templului cu izvorul său secret, acum uscat, de unde plecaseră, pe vremuri, oracolele ce fondaseră, una câte una, orașele de pe coasta asiatică, Hexapolisul dorian, Ionia cu marile sale cetăți, Miletul, Myous, Priene și celelalte, printre care nici Samos nu este dintre cele mai neînsemnate.</p>
               <p rend="justify">Mă găseam deci acolo în sfârșit și priveam acest loc dezolat.</p>
               <p rend="justify">— Ciudat! am auzit deodată. </p>
               <p rend="justify">Am tresărit. Nu eram singur deci. Am încercat să discern în întuneric cine vorbise :</p>
               <p rend="justify">— Ai o țestoasă desenată pe frunte !</p>
               <p rend="justify">— Cine ești? am întrebat. Ce faci tu aici?</p>
               <p rend="justify">— Aștept un răspuns, a zis.</p>
               <p rend="justify">Eram mai mulți în templu deci. Vedeam clar acuma, vedeam pe cineva care se ghemuise lângă capătului unui picior de zid vechi și îl râșcâia cu unghiile la temelie. L-am măsurat o vreme.</p>
               <p rend="justify">— De unde aștepți răspuns?</p>
               <p rend="justify">Ghemuit, a ridicat capul:</p>
               <p rend="justify">— Asta face parte din răspuns.</p>
               <p rend="justify">Era pierdut. M-am neliniștit puțin.</p>
               <p rend="justify">— Vezi? mi-a arătat.</p>
               <p rend="justify">M-am ghemuit la locul pe care-l indica. Acolo se găsea izvorul. L-am atins și-am simțit pământul ud și mâlos pe vârfurile degetelor. Izvorul faimos al oracolului nu era deci secat, doar atât cât apa limpede nu mai curgea, ca pe vremuri.</p>
               <p rend="justify">— Aici se găsea naiskosul. Înainte era aici sală luminată și îngrijită, era se găsea dreaptă în mijloc statuia veche cariană a lui Apollon Delphinios, lucrată în chryselefantin. Acum… acum nu mai e nimic. Privește ce-au lăsat în urmă, mi-a spus. O arsură, înnegrită și nămoloasă. L-au jefuit pentru că erau oameni ai războiului și un războinic jefuiește, și asta e tot. Nici nu s-au atins de trezorerie, au deschis-o și nici n-au atins-o, incredibil, au ținut la capetele lor, în fața formidabilei justiții a lui Kyros, regele pers, și au părăsit locurile cu regret, împiedicându-se înspre ieșiri, în lanțuri de aur, statuete și vaze lustrale. Craterele de bronz le-au lovit și spart de pământ, au pângărit totul, dar au lăsat comoara aici. Au incendiat doar naiskosul și statueta veche a zeului, de lemn, mâncată de viermi, făcătoare de minuni, vechea figură de lemn de pe timpurile când carienii erau încă stăpâni pe pământurile acestea. Nu numai aici au jefuit: au jefuit toată țara retrasă cariană, dincolo de coastă, până cam pe la Assessos.</p>
               <p rend="justify">Am devenit deodată foarte conștient de strâmtețea locului și m-am neliniștit și mai tare. </p>
               <p rend="justify">Nefiind singur spectator în măruntaiele de la Branchidai, m-am întrebat de câtă vreme erau aici oamenii aceștia.</p>
               <p rend="justify">— Acum că am văzut, să ieșim! am propus.</p>
               <p rend="justify">— Nu putem ieși. </p>
               <p rend="justify">Mi s-a părut că se făcuse deodată și mai întuneric în jur.</p>
               <p rend="justify">— Eu sunt Apollon, s-a prezentat, înclinându-se un pic.</p>
               <p rend="justify">Nu i-am răspuns nimic, l-am privit cu teamă. Nu părea că glumește. A încercat să mă liniștească.</p>
               <p rend="justify">— Serios. Eu sunt Apollon, eu dau oracole, aici, la templu. Sunt cel mai scump din tot personalul templului, mă spăl în băi aurite. Mi-au aurit și capul, privește.</p>
               <p rend="justify">Avea capul acoperit de o foaie aurită,  din care, prin două orificii, de o parte și de cealaltă, ieșeau în mod vizibil și caraghios urechile.</p>
               <p rend="justify">— Ea crede în mine, mi-a spus el cu mândrie.</p>
               <p rend="justify">— Care ea?</p>
               <p rend="justify">Dar în loc să-mi răspundă, a continuat :</p>
               <p rend="justify">— Oracolele mele sunt rescrise de către Branchidai, în versuri și sculpate în caractere aurite și împodobesc zidurile din Sardis.</p>
               <p rend="justify">Vorbea atât de plin de aplomb și locul era întunecat, închis, atât de apropiat de izvorul de la Branchidai, în sfârșit, împrejurările erau de așa natură, că eram pe cale să îl cred, când a intervenit un altul:</p>
               <p rend="justify">— Nu, prietene. Zeul sunt eu. Eu sunt zeul. Eu sunt cel dintâi căruia ea i-a spus: cred în tine. Ea mi-a spus-o, cu gurița ei binecuvântată. </p>
               <p rend="justify">Căci erau acolo, din câte văd, mai mulți dintre cei ce se numesc hiereis.</p>
               <p rend="justify">— Ba eu sunt Apollon! a strigat altul.</p>
               <p rend="justify">— Ba eu!</p>
               <p rend="justify">— Au să-ți taie brațele, știi? mi-a spus unul dintre apolloni.</p>
               <p rend="justify">Nu mai înțelegeam nimic. I-am privit: erau toți niște zdrențăroși.</p>
               <p rend="justify">— Ba n-au să-mi taie nimic. De ce sunteți așa rău îmbrăcați ?</p>
               <p rend="justify">— Ascultă: când Leto l-a prezentat pe Phoibos, pe divinul copil, tatălui său, olimpienii au fost toți orbiți de strălucirea sa. Au cerut atunci să fie acoperit de un veșmânt, și au găsit în peștera unde se găseau numai o haină peticită. Dar, chiar prin găurile hainei se întrevedea aurul strălucitor al pielii lui sfinte. Noi aici suntem toți ca el.</p>
               <p rend="justify">Nu prea mi se părea, ca să fiu cinstit, dar n-am vrut să-l contrazic și să-l supăr. Cel care îmi vorbise, am aflat imediat, se numea Hegades, era din Milet. Am ascultat multe povești de la el cât am stat la Didyma.</p>
               <p rend="justify">Fusese și el fierar pe vremuri, ascuțitor de foarfece, săbii și ace și avea tejghea în piață. Când Harpagos a asediat cetatea, s-a strecurat în afara cetății pentru a-și aduce familia la adăpostul zidurilor. Fusese surprins de garda mezilor pe drum, în chiar ziua aceea memorabilă când milezienii au refuzat să-și predea flota lui Harpagos. Îl lăsaseră gol în mijlocul drumului, doar cu viața, fără casă și fără familie. În noaptea ploioasă ce a urmat a traversat golful Latmos într-o barcă improvizată. Portul din Milet trăsese lanțul la intrare dar a continuat să vâslească de-a lungul coastei până la Panormos unde a putut în sfârșit să-și tragă barca pe pământ. Pitagoras l-a regăsit deambulând printre sanctuare, într-o zi ploiasă, de-a lungul drumului ce leagă Miletul de Didyma. Delira. L-a întrebat ce face acolo:</p>
               <p rend="justify">— Prind timpul, răspunsese el.</p>
               <p rend="justify">Făcea gesturi nebunești în direcția uneia dintre statui ca și cum ar fi secerat orz și Pitagoras i-a cerut să-l lămurească. Nebunul i-a spus că recupera consecințele actelor sale trecute. Răspunsul acesta i-a plăcut mult lui Pitagoras, căruia magii perși îi revelaseră nu știu ce fapte, că viața noastră actuală nu este decât rezultatul acțiunilor noastre neconsumate în alte vieți trecute și altele la fel. Pitagoras l-a luat pe fierarul milezian drept un inițiat în tainele care îl preocupau și pe el. L-a chestionat cu abilitate și i-a oferit un acoperiș deasupra capului chiar în satul de lângă Branchidai, lângă templu. Hegades l-a urmat pe Pitagora și pe tovarășii săi. </p>
               <p rend="justify">Pitagora îl frecventa atunci pe Branchios cel Tânăr și era foarte încântat de de noul său rol la templul din Branchidai. Căci intra în sala de consiliu a Miletului cu hârtia de proxeneia a lui Aiakes în mână și ținea discursuri înflăcărate Molpoilor milezieni despre nevoia de a rezidi oracolul și cuvintele sale vibrau printre aceștia. Reușise, cu ajutorul lui Aiakes, să fie numit prophetes la templu, mâna dreaptă a lui Branchios deci, și îl ajuta pe acesta să refacă templul jefuit. </p>
               <p rend="justify">Căci, mi-a explicat, oamenii cam învățaseră oracolele pe dinafară, atât de repetitive și de mincinoase deveniseră. În scopul acesta acceptase Hegades pe Pitagora, care era totodată și un ochi al samianului puternic, al lui Aiakes, pe continent. </p>
               <p rend="justify">Și el, ca și mine, într-o zi, în subsolul templului, într-o zi a găsit poarta închisă.</p>
               <p rend="justify">Am mai cunoscut acolo pe un numit Aristokrates. Acesta era boioțian, fiul unui pelasg din Lemnos care păștea porcii în satul său și pe care nu îl ducea foarte mult capul dar care avea darul clar-vederii. Avea privirea arzătoare și îmi spunea înfrigurat :</p>
               <p rend="justify">— Trebuie să regăsesc cuvântul zeului. Trebuie să mă supun cuvântului său.</p>
               <p rend="justify">— De ce ?</p>
               <p rend="justify">Nici nu mă vedea, nici nu mă auzea, continua mecanic:</p>
               <p rend="justify">— Nu tebuie să mă înșel. Nu pot să mă înșel.</p>
               <p rend="justify">Părea foarte hotărât, ghidat de o voință uriașă.</p>
               <p rend="justify">— Trebuie să învăț de la zeu ce am de făcut, spunea.</p>
               <p rend="justify">Mi-a fost simpatic. Ca și mine, acest Aristokrates era străin. Venise în Samos după ce rămăsese singur, mi-a spus. Cum așa, venit, am întrebat. Venit, să ce? Să faci ce? Nu a știut ce să-mi răspundă. Am venit, a zis, am plecat, să văd la lume, înțelegi? Mai întâi că vorbea în dialect, nici nu se zice așa, la noi. Apoi, să mergi în altă parte, cum adică? Cu ce treburi? Să pleci așa, deodată, departe de familia ta, de prieteni, de pământul tău, de zidurile liniștitoare ale cetății tale? La ce bun? Să devii un străin, așa, gratuit? E pur și simplu o invitație la sclavaj. Cei din Asia plătesc bani buni negustorilor de sclavi aduși din Colhida și din părțile Libiei sau de blonzi băieți tyrrhenieni. Și când te gândești că prostul a venit de unul singur. Mi-a venit să râd. Băiatul era pierdut, se vedea clar. Ești sclav? l-am întrebat, ca să fiu sigur. A vrut să știe ce este aceea un sclav. Sclav, am zis, ca un… sclav. Noi nu avem așa ceva, noi nu avem sclav la noi, mi-a spus, deconcertat, în dialect. Era ciudat. Aristokrates sejurnase în Creta, pictase acolo oale de care vorbea cu plăcere, mi-arăta modele cu creta pe perete, cu fete cu plete împletite, cu pești între picioare, înconjurate de câini și de păsări și de sori înțepători. Îi plăcuse foarte mult meseria și ar fi rămas acolo dar urmase pe unul din tovarășii săi la Melos, atunci când s-a purificat insula. Au făcut ce fac toți veneticii, un timp au cântat peoni pe lângă templu, dar fără mare efect. Au traversat apoi marea în Italia, la Sybaris, până când ciuma l-a luat pe tovarășul său de lângă el și l-a gonit din cetate dincolo de mare, la Samos, apoi aici, pe coasta asiatică.</p>
               <p rend="justify">Aveau toți povești așa alambicate și uneori vorbeau de lucruri pe care nu le pricepeam:</p>
               <p rend="justify">— L-am auzit pe Pitagoras, zicea careva, spunând că, la nivelurile cele mai profunde, realitatea este de ordin matematic.</p>
               <p rend="justify">— La cele mai profunde niveluri, realitatea este un sac cu apă, răspundea Hegades.</p>
               <p rend="justify">— Așa spune și Thales, milezianul, întărea altul.</p>
               <p rend="justify">Thales din Milet, fiu al lui Examyes, acel Thales care indicase milezienilor ziua exactă a eclipsei și care putea să prezică hazardurile vremii și care se îmbogățise în dauna concetățenilor săi cumpărând toate storcătoarele orașului într-un an în care el, singur în cetate, știuse că avea să fie recoltă bogată de măsline. </p>
               <p rend="justify">Omul continua:</p>
               <p rend="justify">— Așa cum o picătură de apă nu calculează nimic pentru a deveni o sferă perfectă, sufletul omenesc nu are nevoie să calculeze nimic pentru a-și atinge perfecțiunea.</p>
               <p rend="justify">Cât despre mine, acum știam clar că nu mai voiam decât să ies afară. M-am apropiat de poartă, era închisă. Am tras de ea, masivă și blocată. Am bătut tare. Nu a răspuns nimeni, ca de obicei. Am bătut. Am lovit cu pietre, am lovit cu un fier pe care-l găsisem. De-atâtea ori bătusem în ușa aceea groasă de lemn, fără răspuns, îmi făcea plăcere să o lovesc, ușa închisă, să o lovesc, să o ciuntesc, aș fi spart-o dacă aș fi putut.</p>
               <p rend="justify">Și într-o zi au intrat. Au trântit poarta de perete. Nu știu dacă urmare a bătutului meu în poartă sau din întâmplare. Au intrat, mi-am acoperit ochii, orbit de strălucirea luminii, era Branchios cel Tânăr, era Pitagora, urmat de Themistokleia și de gărzile templului. </p>
               <p rend="justify">M-au întrebat ce fac acolo. Mi s-a părut că mă compătimesc, dar afectat, fals, cumva. M-am simțit ca și cum toată lumea era la curent cu o realitate teribilă pe care nu o cunoșteam. Dar ce? Se organizau excursii la adyton? De vreme ce eram atâți? Coborâseră să vadă ce facem? Nu pricepeam nimic. În spatele tuturor, voalată, corpolentă, Themistokleia, preoteasa cea bătrână de la Delfi.</p>
               <p rend="justify">— De ce-ți faci griji, a încercat ea să mă liniștească, dar preocupată cumva privind în altă parte.</p>
               <p rend="justify">Vrusese să mă prindă de braț cumva.</p>
               <p rend="justify">— Vreau să ies! am strigat și mi-am smuls mâna.</p>
               <p rend="justify">— Ai să ieși, dar trebuie mai întâi să te odihnești.</p>
               <p rend="justify">Eu eram cât se poate de odihnit. Începea să mi se facă frică în schimb. Branchios mi-a spus:</p>
               <p rend="justify">— Ai să vezi, ai să te obișnuiești. Munca în adyton nu e o muncă grea. E cam întuneric, fie vară fie iarnă, dar e cald și asta e bine.</p>
               <p rend="justify">Atunci am înțeles eu, cât se poate de clar, că eram de fapt prizonier. Ceea ce mi se păruse până aici un paradis, faptul că puteam hoinări în toată libertatea prin oracol, îmi devenise deodată, într-o singură clipă a pronunțării unei fraze, o tortură. Era prima oară când, în subteranele din Branchidai, am ghicit oroarea. Am fost interesat eu însumi de misterele oracolului, nu e vorbă. Am intrat de bunăvoie. Dar oroarea s-a întrevăzut când nu m-au mai lăsat să ies. Pitagoras știa treaba asta și a făcut-o cu bună știință, cu bună știință de la început până la sfârșit. Am privit omul de alături, în obscuritate. Era ciung.</p>
               <p rend="justify">Themistokleia trecea pe la fiecare din profeți, și ne șoptea la ureche : cred în tine. </p>
               <p rend="justify">Nu știam ce să cred. Prezența lui Pitagoras mă liniștea cumva, credeam că am pe cineva dintre îngrijitorii templului de partea mea. M-am apropiat de el și l-am întrebat:</p>
               <p rend="justify">— De ce trebuie să creadă în mine?</p>
               <p rend="justify">— Nu-ți bate capul. Îi liniștește. Ca și ei, ai să fii și tu oracol la Branchidai. Trebuie doar să crezi în tine însuți. Și în cuvintele tale. </p>
               <p rend="justify">— Cred în mine, am spus. Cred în cuvintele mele.</p>
               <p rend="justify">— E bine, băiatul meu, e bine.</p>
               <p rend="justify">— Pot să cred în voi ?</p>
               <p rend="justify">— Bineînțeles, a spus Pitagoras.</p>
               <p rend="justify">— Bineînțeles, a întărit Branchios cel Tânăr care auzise și el cele ce se spuneau.</p>
               <p rend="justify">Am înțeles atunci definitv că eram prizonieri. Un val de furie m-a cuprins, am împins pe Pitagoras, am împins pe Branchios, mi-am făcut drum afară. Am urlat să-mi dea drumul și Hegades, Aristokrates și alți câțiva hiereis s-a îmbulzit și ei pe ușă în urma mea. </p>
               <p rend="justify">Gărzile templului ne-au prins, ne-au bătut, ne-au legat.</p>
               <p rend="justify">Din ziua aceea nu ne-am mai putut plimba liberi prin coridoarele templului ci am fost pedepsiți și legați de niște paturi în sala mare și obscură ce dădea în adyton. Ni se aducea de mâncare, așa legați cum eram. Aveam două plimbări pe zi pentru nevoi, atâta tot. Eram întinși, pe pat, legați, imobilizați, noi și cu gândurile noastre, atâta tot.</p>
               <p rend="justify">Când au ieșit apoi, în liniștea ce cuprinsese sala întreagă, am auzit cum au trântit poarta după ei. </p>
               <p rend="justify">Cât despre noi, eram toți legați, de paturi, de mâini și de picioare.</p>
               <p rend="justify">Am aflat planul său în cele ce-au urmat. Afară se pregătea deja festivalul, mulțimile aveau să curgă spre templu. Zile și nopți au trecut, nici nu mai știu câte, grăbite, indistincte. Dar schimbarea, noi am trăit-o.</p>
               <p rend="justify">— Cred în tine, am auzit-o susurându-mi la ureche.</p>
               <p rend="justify">Am întors capul brusc și înfiorat căci mi se păruse că aud șuieratul unui șarpe. Era Themistokleia, bătrâna preoteasă. Era cea care ne spunea tuturor: „cred în tine”. Păreau toți mulțumiți că cineva crede în ei, în sfârșit. Nu înțelegeam. Să creadă în mine, foarte bine, dar de ce? Ce trebuia să fac? De ce trebuia tocmai ea să creadă în mine? Ar fi trebuit să-i mulțumesc? De ce dispensa aceste declarații în toate părțile ca pe o favoare pe când noi, profeții hiereis, imobilizați acum, părea că le primim cu recunoștința unor căței încurajați și ascultători ? Hotărât lucru, nu pricepeam nimic pe atunci.</p>
               <p rend="justify">Dar ce am văzut depășește puterea imaginației. Am să precizez totul cât mai detaliat cu putință căci atunci când au intrat ele, am rămas mai întâi siderați: erau vreo zece sau vreo douăsprezece fete, cu capul mascat și cu fețele acoperite cu voalurile acelea purpurii sifniene, dar cu corpurile aproape goale, așa cum erau cele pe care le văzusem în spatele templului Didymaion, în crângul sacru al lui Zeus. De altfel îi recunoscusem, nu fața, că nu aveam cum, acoperită fiind, ci pulpa uneia dintre fete, cu bijuteria aceea aurită în formă de șarpe încercuit de trei ori în jurul piciorului. Eram sigur că eram ea. Nu îi vedeam fața dar aș fi recunoscut-o dintr-o mie, nu știu cum să spun, conformația, carnea pulpei sale. Era mascată cu un voal, ca și celelelalte. </p>
               <p rend="justify">Prima dată când s-a întâmplat, a trecut mai întâi preoteasa bătrână printre paturi, apoi am fost duși să ne spălăm.</p>
               <p rend="justify">Era ziua dinaintea consultării.</p>
               <p rend="justify">Când ne-am întors, înainte să ne lege înapoi, am putut vedea că profetesele defilau goale printre noi și se ocupau de noi. Pe noi, pe hiereis, cum am mai spus, de la încercarea de revoltă, ne țineau legați. Începeau prin a-și unge corpurile apoi ne acopereau ochii și cu multă atenție, cu tandrețe aș zice, ne ungeau și pe noi, insistând cu dulceața pe toate părțile corpului. Se jucau cu noi astfel timp de ore întregi, ținuți la cald, cum eram, în obscuritate, cu brațele legate de bănci. Mâinile lor coborau cu dibăcie în părțile cele mai intime cu delicatețe și atenție. Eram toți prizonieri ai templului. </p>
               <p rend="justify">Unii, separați de lumina soarelui de luni întregi, cu barba în dezordine, semănam deja a vagabonzi mai mult decât a orice altceva. Dar eram tineri, toți, atâtea corpuri care nu mai cunoscuseră mângâieri de cine știe câtă vreme și care găseau acum în mâinile acelea atingerea delicată a unei femei și care răspundeau așa cum se și cuvine. Priveam siluetele care treceau printre paturi și ne-am fi dorit, fiecare, poate, ca unele anume să fie în preajmă mai degrabă decât altele, dar nu eram noi în poziția de a alege. Când am deschis ochii și am ridicat capul, Aristokrates vorbea în felul lui, convins de o realitate absolută și absent în același timp pentru noi cei din jurul lui. Vorbea unei fete care se ocupa de el cu aerul său de profetesă, voalată, negricioasă și slabă:</p>
               <p rend="justify">— Ce vrea Phoibos de la mine? întreba. Vreau să respect voința zeului. Vreau să fac numai ceea ce-mi cere. Astfel viața mea va căpăta un sens.</p>
               <p rend="justify">Fata întâi nu i-a răspuns, văzându-și de treaba ei. Apoi, în urma insistențelor băiatului, a privit în jur cu teamă și i-a răspuns în șoaptă :</p>
               <p rend="justify">— Vrea să fii fericit…</p>
               <p rend="justify">— Dar nu înțelegi? Spune-i, s-a întors către mine. Nu înțelege… Trebuie să-mi spună ce trebuie să fac! Vreau să-mi dicteze! Să-mi spună !</p>
               <p rend="justify">— Zeul vrea ce vrei și tu! a șoptit exasperată fata și, din cauza tonului ce creștea sfârșitul cuvintelor s-au auzit tare în sala cu ecou, ca o bubuitură. </p>
               <p rend="justify">Baba, atunci, Themistokleia, a intervenit:</p>
               <p rend="justify">— Ce se petrece aici? Cine vorbește? De ce vorbiți?</p>
               <p rend="justify">Fata a coborât ochii. Themistokleia a privit cele ce se petreceau cu suspiciune. Aristokrates se întorcea de-o parte și de alta pe patul său.</p>
               <p rend="justify">— Simt că înnebunesc, l-am mai auzit de mai multe ori murmurând.</p>
               <p rend="justify">Nici nu era de mirare, simțeam toți că înnebunim căci la lumina torțelor ne ungeau trupurile tinere. Îl auzeam alături pe Aristokrates bolborosind lucruri fără cap și coadă, fragmente de ceva iar Themistokleia nota cu atenție, la capul său. Și alții se apucau atunci să vorbească, să mormăie. Fetele se jucau cu noi cu dibăcie, căci nu numai că păreau capabile să cunoască locurile care generează o dorință incredibilă și să le atingă ocazional, așa, în trecere, ca și cum nimic nu s-ar fi întâmplat, mângâindu-ne restul corpului, în timp ce noi deveneam crispați, încordați, duri ca piatra. Vorbeau între ele uneori. Spunea una :</p>
               <p rend="justify">— E tipul ăsta care provește într-una povești oricui vrea să-l audă. Știe istoria tuturor regilor, toate bătăliile, toate triburile și toate rasele, de-aici până la capătul lumii. Este o lume întreagă, numai el. Îmi place să-l ascult. E un pic trist.</p>
               <p rend="justify">Așa deci. Cred că până aici, din ce descriu, oricui i-ar fi plăcut să fie în locul nostru. Dar am să vă spun acum. Când fetele simțeau că plăcerea se apropie, se îndepărtau și lăsau bietul corp, legat și orbit, să se zbată în durerile frustrării. Ar fi vrut ei, tovarășii mei, să se libereze ei înșiși, dacă ar fi putut. Căci ele puneau toată grija și practicau această îngrijire cu multă grijă căci a elibera esența unui hiereos echivala pentru ele cu o condamnare. Cele mai multe erau sclave și ele sau fete leneșe și fără de căpătâi; de partea cealaltă, un hiereis, noi adică, eram deopotrivă odorul cel mai scump și cel mai ascuns al templului. Astfel, ținuți în tensiune, sfârșeam prin a adormi de epuizare și, cu postul și cu apa de la izvorul adytonului, în ziua ce urma se regăseau fierbinți ca jarul, înroșiți, gata de a produce oracole, ca și cum Apollon însuși se coborâse ca să locuiască printre noi. Themistokleia ne inspecta și ne susura la ureche, unuia sau altuia, după obicei:</p>
               <p rend="justify">— Cred în tine…</p>
               <p rend="justify">Ea purta veșminte care o făceau să semene cu Kybele, vechea zeiță frigiană ce-și are statuia în adyton.</p>
               <p rend="justify">Una peste alta, fetele erau diabolic de îndemânatice pentru a ne excita de așa natură încât să nu ajungem la capătul plăcerii. O singură dată s-a produs o țâșnitură, înainte ca fata să fi apucat să-și retragă mângâierea, cine știe, poate prin doar puterea amintirii atingerii sale. Întâmplarea face ca sămânța mantisului, cu puterea dorinței dată de atâta lipsă, țâșnise și căzuse tocmai pe sfânta figură a statuii reci și gri a uneia dintre kore și Themistokleia, cu răsuflarea tăiată, s-a apucat să șteargă de zor cu mânecile cămășii ei chipul împietrit al statuii. Am întors cu toții capetele să aflăm ce s-a întâmplat și Themistokleia ne privea, rușinată cumva, buhăită și cu suflarea tăiată, cu mâinile lipcioase și mânecile pătate. Iar fata nesocotită a fost scoasă imediat din sală și nu-mi amintesc s-o mai fi văzut vreodată, deși, pentru a fi precis, în obscuritatea sălii e greu de memorat chipurile. </p>
               <p rend="justify">Astfel era concepută oroarea aceasta pentru a ne încălzi, a ne transforma în oracole și a ne împiedica să încercăm plăcerea ce face parte din viața fiecărui om, și să fim astfel transformați în sfinți.</p>
               <p rend="justify">După o perioadă, atunci când începusem să înțelegem toți ce ni se întâmplă și ce vor de la noi, am încercat să nu mai răspundem. </p>
               <p rend="justify">Când înțelegeam că ni se apropie tratamentul, ne apucam pur și simplu să ne gândim la lucruri scârboase. Unii își schimbau idei tâmpite de păstrat în minte. Eu prinsesem un gândac care se strecura pe marginea patului și îl păstrasem prizonier într-o hârtie mototolită și îl țineam în pumn în timpul ungerii. Chiar așa, la un moment, după atâta tandrețe, gândacul îmi părea de-a dreptul simpatic și nu mai îmi provoca scârbă încât îmi venea să îl las liber. În mijlocul extazului meu care avea să devină iad, știam deja, l-am adus în fața ochilor, gândacul, strivit de marginea patului. M-am șters apoi de murdărie pe carnea albă a torționarei mele. I-am lăsat o dâră de murdărie pe piele, ea nu a spus nimic, ca și cum era conștientă de ceea ce făcea. Dar, la un moment dat, oricât ai încerca, epuizezi toate imaginile oribile și rămân numai fetele, frumoase ca lumina zilei, chiar în obscuritate, și trupurile noastre uscate și private de plăcere de atâta vreme. Și mai ales speranța, nerezonabilă, că, poate, cine știe, de data aceasta.</p>
               <p rend="justify">Căci aici e oroarea: noi eram carnea acestui oracol jefuit de Harpagos. Noi, hiereis. Acesta era deci planul lui Pitagoras de a învia oracolul, cu carnea noastră : așa plănuise el încă de la început să devină bogat și să-și construiască școală.</p>
               <p rend="justify">Iată deci cele ce s-a întâmplat, scris cu cuvinte. Căci sunt cuvinte acestea, mi se pare mie. Făceau deci lucrurile acestea în mod conștient. Poate din motivul acesta și există cuvintele, de altfel, din ce în ce mai profunde, mai tranzitorii și mai inutile, măsură a ororii, infinite pe pământ. Căci mi s-a întâmplat să gândesc că dacă nu ar fi durere pe lume poate nu ar exista nici cuvinte. Atâta vreme cât nu există sfârșit al ororii, nu va fi poate nici sfârșit al cuvintelor.</p>
               <p rend="justify">Aceste cuvinte sunt cele care mi-au cauzat atâta ostilitate; aceste arme, mai ascuțite chiar decât scurtele săbii lacedemoniene. La fel de înfricoșătoare ca surorile lor din fier, atâta doar că noi, deținătorii cuvântului, nu ne putem apăra decât cu ele. Ei, purtători de suliți și de scuturi, fac tot răul de care sunt capabili căci astfel înțeleg ei : acționând. Când vor fi înțeles totul, vor fi și distrus totul. Fără să reflecteze că cel ce are braț tare nu e neapărat în măsură să înțeleagă ci, mai degrabă, să-și pună umil brațul în slujba cetății sale așa cum ne punem și noi cuvintele precum cărămizile pentru a le înconjura cu ziduri. Dar în loc să combată dușmanii cetății, le e mai ușor să ne bată pe noi, pe cei slabi, suntem și mai apropiați și mai vii și mai slabi și mai disponibili. Încercuiesc acum zidurile orașului Kyme, orașul acesta aiolian ce iubește străinii, asediază și Samosul din ce-am înțeles, Samosul care este casa noastră luminoasă din Ionia. S-au așezat în tăcere în rânduri în spatele zidurilor și urmează ordinele precum câinii, în rang ordonat de luptă, îngrămădesc pământ la piciorul zidului pentru a construi trambulina ce le va permite poate să-l surmonteze. Și poate în ziua aceea, orașul Kyme mă va vinde pentru a-și salva largile ziduri. </p>
               <p rend="justify">Atât despre acestea.</p>
               <p rend="justify">*</p>
               <p rend="justify">Când se sfârșea ungerea ne lăsau așa. Se nota. Ne eliberau după o vreme. Mă refugiam în colțul meu, ne eliberam de tensiune cum puteam în câte un colț întunecat, pe pereți. Îi auzeam pe ceilalți cum își bolborosesc oracolele. Themistokleia nota cu atenție la capătul vreunuia dintre noi pe când afară, Branchios cel Tânăr, Pitagora și ceilalți compuneau oracolele și le aranjau în hexametri. Hiereis găseau tot felul de prescurtări și cuvinte ce le veneau în minte, dar oamenii observaseră după un timp că aceste cuvinte erau direct legate de cele ale acuplării. Themistokleia ne încuraja de altfel. Trăgeam cu urechea, dincolo de zidul templului, prin intrândurile luminoase, auzeam ce se spune afară. Erau oameni, oameni care își primiseră oracole și le comparau :</p>
               <p rend="justify">— Privește, spunea careva, sunt mereu aceleași. Îți jur. Uite: l-am întrebat iarăși cine mi-a stricat gardul. Mi-ar răspuns că ar fi mai bine și preferabil să i-o trag vecinei. Așa scrie! Negru pe alb! Pe grasa de Euryste, zici ? Nu, nu, pe cealaltă. În fine, așa sper… Oricum, pleacă mereu cam în aceeași direcție oracolele astea, totuși…</p>
               <p rend="justify">Astfel vorbeau vulgarii aceștia, străini cum erau de lucrurile templului. Totuși, proști așa cum se aflau și fără nicio cunoștință despre mistere, despre profunzimile oracolului și în general de orice lucru sacru, îmi pare că erau capabili de a pricepe, în spiritele lor joase  și neclare, destul de precis cele ce se întâmplau. Ca și cum nu i-am fi putut înșela, orice am fi făcut. Erau acolo, erau afară, la lumina zilei, să-și compare oracolele primite pe bilețele. Asta mă făcea să râd. Toți grecii aceștia, Branchidai, Molpoi, Milezieni, locuitori ai Katapolitioi, din Plateis și din alte deme, vizitatori, ei, care se scăldau în lumina soarelui, ei, care se bucurau, râdeau și mâncau după pofta inimii și care se omorau unii pe alții și care trăiau după cuvintele noastre. Erau ei, și Pitagoras era primul dintre ei, care mă robiseră și care voiau să mă transforme într-un infirm arzător în subteranele templului lor.</p>
               <p rend="justify">Doamne, Phoibos, lumina mea, ajută-mă, nu mă lăsa să putrezesc aici. Doamne ce oroare. Ce oroare, stăpâne Sabazios. Gebeleizis, voi,  zei traci ai mamei mele, ajutați-mă vă rog. Pentru dragostea lui Dumnezeu. Vă rog. Asta este umanitatea? E neverosimilă măcelăria asta. Ca să se poată ei mușca precum câinii, acolo sus, acolo unde lucește lumina soarelui, au nevoie de noi, cei învinși, detentori ai adevărului și numai al adevărului. Intonează ode războiului dar războiul este moarte, este chiar moartea noastră, uite-o, concretă, aici, nu abstractă precum în cântecele lor, iar ei, în spatele tejghelelor, ale tranzacțiilor, ale platoșelor de aramă au uitat de ce trăiesc, stau doar mereu la pândă să se lovească unii pe alții și să se fălească cu asta. Iar noi, ciungi și schilodiți, dedesubtul lumii vii, ca morți trăitori, aici în teritoriul umbrelor unde Demeter sau Aides sau Kybele sau Artemis Orthia nu mai sunt decât una și aceeași putere tămăduitoare, cea a totulului sau a nimicului, cea a vieții ardente sau a aproape-morții, corpurile noastre muribunde și calde, nefolosite la nimic decât drept carne vie pentru vulturii celor de afară, consultători ai oracolului, ale căror stropi de conversație pătrundeau uneori până la noi:</p>
               <p rend="justify">— Ce nume să-i dau fiului meu?</p>
               <p rend="justify">— Apollophantes. Următorul.</p>
               <p rend="justify">— Unde să-mi duc marfa…</p>
               <p rend="justify">Și tot așa. Se mai auzeau uneori și ciripituri de tinere fete:</p>
               <p rend="justify">— Spartanii, uite-i. Coboară de pe nave. Au venit !…</p>
               <p rend="justify">— Iată-i!</p>
               <p rend="justify">— Coboară! Ce frumoși sunt!</p>
               <p rend="justify">Pierdute în admirație. Îmi întorceam privirile, de partea mea, ciolanele murdare, abia acoperite cu o pânză, în semiobscuritate. Îmi priveam mâinile.</p>
               <p rend="justify">— Au venit! Au venit să consulte oracolul. O doamne, ce-au să-i bată pe perși!</p>
               <p rend="justify">— Sunt numeroși! </p>
               <p rend="justify">— Au să-i rupă în bătaie!</p>
               <p rend="justify">Și așa, festivalul de-abia începea. Pentru noi, asta însemna că trebuie să începem să producem oracole. Se ardea tămâie, ne găseam în mijlocul sălii unde se depuneau ofrandele: se găsea acolo mirt, vase cu ulei, coarne de taur și bani mari de aur de zece și de douăzeci de stateri și cred că am văzut într-o zi mai mult de un talent și jumătate de argint pur și simplu vărsat pe jos, într-atât nu mai aveau unde să îl pună. Acolo se găsea trezoreria de la Branchidai.</p>
               <p rend="justify">Eu, ca și ceilalți, trebuia să produc oracole. Se aștepta de la mine să spun ceva, ceva deosebit, un oracol, cred că acesta era rolul acelui „cred în tine” pe care mi-l șoptea calculat Themistokleia când trecea pe lângă mine. Nu știam ce să spun. Nu aveam nici cea mai mică idee. Nu fusesem niciodată oracol, habar n-am. După revoltă, după ce-am încercat să scăpăm, m-au obligat să mă așez în patul ăsta și m-au legat ca și pe ceilalți. Mă lasă liber din când în când, mai mă plimb pe coridoarele obscure ale Didymaionului. Sunt câinele lor.</p>
               <p rend="justify">Nu știam cum să fac. Cum scânteia de revoltă trecuse mă lăsau liber uneori. Într-una din zilele acelea mă regăseam liber, mă puteam plimba în voie prin camera adytonului. M-am apropiat de zid. De locul unde era un izvor pe vremuri. Mi-am scufundat mâna în nămolul cald, am luat o mână de mâl, l-am privit în obscuritate cu atenție, să discern ceva. L-am mirost, l-am gustat. Avea un gust mineral, ușor acid. Am mestecat, am înghițit. Mi-era foame. Avea un parfum luminos de o culoare albăstruie […] învățasem răspunsurile până în ziua în care […] chiar în aceeași zi, pe seară, mi-au spus că am început să vorbesc. Nu mai știu ce am spus dar propheții notau cu atenție, trebuie să fi fost ceva deosebit. Themistokleia nota și ea. Nu înțelegeam de ce deveniseră brusc atât de atenție la cuvintele mele, mie mi se păreau normale, nici mai inspirate și nici mai proaste decât de obicei. Nu-mi amintesc de ce am spus. Mai târziu l-am întrebat pe Pitagoras să-mi dea înapoi ce am spus, să văd și eu. Mi-a arătat câteva note ce le făcuse. Îmi părea un șir de aiureli fără cap și coadă, ca o bolborosire de copii sau cum sunt cuvintele fără sens ale unui bețivan. Themistokleia, la un moment dat, și-a trântit supărată tableta cerată de pâmânt.</p>
               <p rend="justify">Nu îmi amintesc ce s-a mai întâmplat. Cred că am stat alungit, nici nu aveam cum altfel, imaginile se amestecă, amintirile mă năpădesc și se tansformă în profeții. De fapt îmi amintesc lucruri dar sunt atât de dezlânate că seamănă cu visele și nu știu dacă s-au petrecut cu adevărat. Îmi părea că mi-au tăiat pielea, că mi-au scos nervii la suprafață, i-au tras ca pe niște fire, fiecare din propheții și din hiereișii templului, care deveniseră cumva ca niște gândaci enormi, cu antene, fiecare de partea lui, dornic de a înregistra cât mai mult din bolboroselile mele, experimentând și atingându-mi capetele nervilor astfel expuși în aerul închis al sălii cu antenele lor ce semănau cu niște ace enorme flexibile de aramă, abăstrui și ușor ruginite. Ochii lor deveneau scrutători, atenția îmi pare că se transforma în cuțite cu lame fine care îmi disecau carnea, brațele și picioarele. În somnul indus de nămolul izvorului din Branchidai îi văd deformați, îmi pare că au devenit niște insecte enorme acoperite de niște caparace negre cu antene și oribile mandibule cu care taie și devorează, gustă puțin, scuipă și apoi notează rezultatele, lent, bucată cu bucată, amestecând carnea cu saliva lor scârboasă, analizându-mi forma plămânilor, a intestinelor, a mușchilor, a creierului, notând mereu, ce mâncam, ce gândeam, ce voiam, fără să mă întrebe vreodată ceva verbal, fără să-mi adreseze vreodată vreun cuvânt.</p>
               <p rend="justify">Iată deci expuse ororile care s-a petrecut aici, în teritoriul acesta al morții. Ce voiam, mai presus de toate, imobilizat cum mă aflam, era să mor odată. Trăsesem linia și nu mai simțeam nicio dorință să trăiesc, îmi părea că orice speranță se îndepărtase. Le-am semnificat atunci dorința mea. Propheții și prophetelesele au luat act, s-au închinat, supuși, respectuoși, căci eram oracol, și obiceiul face ca în ciuda ororilor tratamentului, să fim tratați cu respect. Ticăloșii.</p>
               <p rend="justify">Îl uram așa mult pe Pitagoras acum. Cum am mai spus, fusesem într-adevăr și eu, și recunosc, interesat de lăuntrul și funcționarea oracolului, așa cum sunt poate toți milezienii de pe coastă cât de cât interesați de lucrările zeului; dar uram calculul rece pe care-l folosiseră pentru pentru a mă închide în spatele ușilor, pe mine și pe toți tovarășii mei de suferință, pe hiereis.</p>
               <p rend="justify">Mă doare să-mi aduc aminte. Probabil că am spus ceva, după ce gustasem mâlul acela acid. Trebuie să fi zis eu ceva, nu mai știu ce, Themistokleia și ceilalți notaseră cu grijă, ce să fi fost oare, stăpâne Poseidaon, despărțitor la pământului, Phoibos al incintei sacre și tu, tată Zeus cu figură rece, ce să fi spus eu oare? Ce voiau să audă de la mine, ca și cum ar fi căutat cu orice preț o greșeală, aș fi vrut să le vorbesc, direct, să le spun, dar nămolul acela îmi luase darul vorbirii, nu puteam decât să privesc neputincios, implorând, dar stați liniștiți, greșesc, fac tot felul de greșeli, tot timpul, sunt imperfect, ce să-i faci, stați liniștiți, dar nu, nu, ei voiau să mă analizeze după știința lor, la distanță, oribil, în tăcere, cu acele antene oribile care semănau cu niște ace lungi și flexibile, de aramă oxidată și care-mi pătrundeau trupul. Înregistrau imediat reacția apoi treceau la următorul experiment. </p>
               <p rend="justify">Iată oribilele torturi pe care le-am trăit și, după părerea mea, nu numai eu.</p>
               <p rend="justify">Să nu uit: mi-aduc aminte că am auzit-o la un moment dat pe Themistokleia urlând: nu, nu așa, nu se face nicicum astfel, nu așa prevăzusem, nu asta e scris în documente.</p>
               <p rend="justify">Spusesem ceva, dar, doamne, ce?</p>
               <p rend="justify">*</p>
               <p rend="justify">Mai târziu am pus lucrurile în ordine. Spartanii sosiseră la Didyma așa cum conveniseră cu Aiakes pentru consultările asupra chestiunii asediului Tegeei. Cum am mai spus, acționaseră astfel sperând că Branchidai avea să le dea un răspuns diferit de Pytho unde, de altfel, li se interzisese accesul în urma agresiunii față de Arcadia din vara precedentă. Se pare că răspunsul pe care templul îl făcuse lui Anaxandridas fiul lui Leon de către Branchios cel Tânăr fusese următorul:</p>
               <p rend="justify">„Bucurați-vă, învingători, viclenia v-a câștiga războiul!</p>
               <p rend="justify">În luptă scuturile s-au ciocnit și scântei au țâșnit din bronzurile îngrămădite</p>
               <p rend="justify">Le-ați scos platoșele, le-ați rupt sulițele,</p>
               <p rend="justify">i-ați lăsat goi, însângerați, le-ați smuls inimile, le-ați ridicat spre cer și ați strigat victorie !</p>
               <p rend="justify">ați dansat peste ei în locul însuși unde s-au întâlnit vulturii scăpați de Zeus Kronion</p>
               <p rend="justify">dar în tumultul victoriei n-ați auzit printre hohotele de plâns</p>
               <p rend="justify">limba înțeleaptă pe care Geea a învățat-o fiilor săi îngropați</p>
               <p rend="justify">căci printre dinții lor scrâșninzi țâșni-va limba cea veche a Frigiei.”</p>
               <p rend="justify">Acestea sunt cuvintele ce au fost date la Didyma de către oracol spartanilor, în legătură cu interogația lor asupra luării Tegeei. Am să povestesc într-alt loc modul în care Anaxandridas a făcut pentru a schimba acest oracol în altul, mincinos, fabricat de către Pitagoras și care răspundea precis așteptărilor sparțiatului.</p>
               <p rend="justify">Dar până atunci precizez că pornind de la cuvintele mele s-a  formulat acest oracol. Sunt obligat să o spun, în ciuda obiceiului așezat ce face că trebuie păstrată tăcerea asupra lucrărilor zeului. Dar nu este, după părerea mea, nicio impietate: căci minciunile și relele acțiuni din Didymaion trebuie să fie expuse cu orice preț și aceasta în fața întregului Hellas. Nu am cunoscut eu însumi conținutul propriu-zis al oracolului decât mai târziu și doar în calitate de Pythios al statului Lakedaimon, chiar în arhivele unde păstrează urma tuturor oracolelor ce privesc orașul lor, la Delfi și la toate templele oraculare din Grecia. Cine va voi și va dispune de încrederea regilor Spartei, așa cum am dispus eu, va putea foarte bine să le verifice și după părerea mea nimic din faptele mele nu pot indica impietate, nu mai mult decât imperfecțiunea inerentă care ne urmărește pe noi, muritori, în orice întreprindem.</p>
               <p rend="justify">Căci mai întâi, dacă nu ar fi fost corupție, aș fi putut foarte frumos să-mi urmez viața. Dar oroarea faptelor asupra cărora am fost martor în profunzimile Didymaionului m-au determinat să vorbesc, căci unde este oroare, acolo trebuie să fie și limbaj.</p>
               <p rend="justify">— Nu! a șuierat Themistokleia.</p>
               <p rend="justify">Cu greu își reținea furia. Încerc să consemnez aici, pe cât pot de precis, lucrurile ce s-au petrecut. Nici măcar nu am să pretind că înțeleg tot, dacă este ceva de înțeles în toată treaba aceasta.</p>
               <p rend="justify">— Cine a dat oracolul ăsta?</p>
               <p rend="justify">Urla în întunericul sălii: se înspăimântaseră cu toții și ea m-a arătat cu degetul. Pe vremea aceea, nu știam ce fusese spus, singurul lucru pe care-l știam este că toți hiereis deveniseră ca niște monștri ca și cum ar fi simțit ceva. Mă căutau, mă hărțuiau. Dar cred că înainte ca Themistokleia să fi făcut ceva, oracolul fusese prelevat și dat suplianților, adică spartanilor ce veniseră cu Polikrates din Samos. </p>
               <p rend="justify">Am auzit-o pe una din fetele care ne îngrijeau,  fata pe care o recunoscusem, fata cu bijuteria pe pulpă, cu șarpele cel cu două capete din piele aurită înconjurat de trei ori în jurul pulpei. Ea vorbea cu Themistokleia. Vorbeau aproape în șoaptă, ca și cum ar fi negociat ceva:</p>
               <p rend="justify">— Inelul, spunea Themistokleia. </p>
               <p rend="justify">— Lasă-l să iasă.</p>
               <p rend="justify">— Inelul mai întâi. </p>
               <p rend="justify">A spus și s-a îndepărtat. Trecând pe lângă mine, s-a întors, și cu o privire goală, murdară, de șarpe veninos, pe care am văzut-o în acea semiobscuritate și pe care aș fi văzut-o poate în întunericul cel mai negru al viselor mele. S-a răzgândit apoi, s-a întors spre mine și mi-a spus, ca o răzbunare :</p>
               <p rend="justify">— Nu mai cred în tine !</p>
               <p rend="justify">Deși nici nu mi-a păsat la vremea aceea, se pare că aceasta a fost sentința mea. Căci, dacă notele mele sunt exacte, chiar în acea zi, ziua când oracolul a fost formulat către spartani, m-au tras de mâneci și m-au închis în celulă. Am căzut pe jos. Am fost pentru câteva momente, mulțumit de a mă regăsi singur, în celulă, fără lovituri […]</p>
               <p rend="justify">[…] somnolat câteva momente, mai târziu am auzit zgomotul și am deschis ochii. Dincolo de bârnele porții pătrundea vocea lui Hegades:</p>
               <p rend="justify">— Ce ți-au făcut? De ce te-au coborât aici?</p>
               <p rend="justify">— Nu știu. Am gustat din mâlul din naiskos.</p>
               <p rend="justify">— Themistokleia e furioasă. Blestemă pe toată lumea, urlă și țipă. A dat fetele afară. Zice că nu trebuie să mai pronunți niciodată oracole. </p>
               <p rend="justify">Am vrut să știu:</p>
               <p rend="justify">— A dat-o pe Metis afară?</p>
               <p rend="justify">— Pe cine?</p>
               <p rend="justify">El nu o cunoștea. Eram disperat […]</p>
            </div>
            <div type="div2">
               <head>Scrisoarea a șasea</head>
               <p rend="justify">[…] cuvintele tale care mă ating […] spui că ar trebui să mă văd drept fiul tuturor decât fiul nimănui, cum mă recomand. Este generos din partea ta, dar nu lua semnătura mea ca semn de autodepreciere căci știi tu cum lui Kronion îi place să coboare ce e mare și să-i urce pe cei pitici. Kyrnos, semnându-mă în felul în care mă semnez, este mai degrabă o dorință de a-mi marca […] </p>
               <p rend="justify">[…] țipete, râsete apoi gemete, de sus. Am întins urechea cu încordare așa fel încât îmi părea că aș fi putut auzi chiar sufletul pământului în clipa aceea. Dar ce auzeam era mult mai imediat, era vocea lui Polikrate, o recunoșteam, norocosul Polikrate, nu mă puteam înșela. Cealaltă voce, feminină de astă dată, ca un clopoțel, doamne, era chiar vocea ei. Era vocea lui Metis, clar, râdea. Erau în grădină probabil, trebuie să fi fost în grădină, unde putea fi altundeva, probabil printre boscheții tăiați din jurul templului, printre arbuști, pe iarbă. Probabil că zisese el ceva, simpatic cum se credea atunci când îi mergeau toate de minune. Spusese poate una din glumele lui idioate și ea râdea, se auzea clar de tot, dumnezeule, ea râdea ca o invitație și eu auzeam tot. M-am ridicat pe vârful picioarelor sprijinindu-mă de o treaptă, m-am ridicat cât am putut prin forța brațelor și am putut privi o clipă înainte să cad înapoi. În grădină Polikrate se apleca asupra ei. Îi atinsese ușor sânul, ea tresărise, nu se prefăcuse, chiar tresărise, e teribil, cum e posibil așa ceva, păru că își îndreaptă privirea înspre mine, nu, nu avea cum să mă vadă, de aici de unde eram eu, o privire limpede, totuși.</p>
               <p rend="justify">De aici, de jos, de sub pământ, auzeam fericirea lor, îl auzeam pe Polikrate cum încerca să o seducă. M-am uitat, tâmpit, mi-am privit mâinile, pe rând, stânga, apoi dreapta, am realizat că aveam și eu un corp, exact la fel ca și ei. </p>
               <p rend="justify">Doar că eu sunt îngropat, aici, ca morții. </p>
               <p rend="justify">Am auzit suspinele adresate celuilalt. Uneori aveam impresia că suspinele îmi erau adresate, într-atât o luasem razna, cine știe. Era o prostie, clar. N-avea cum. Așa sunt eu. M-am prăvălit de-a lungul zidului, ghemuindu-mă. Îmi vine să plâng. Așa sunt eu, n-am ce-i face. N-am ce-i face. E teribil.</p>
               <p rend="justify">Am să păstrez tăcerea asupra lacrimilor mele. Nu sunt binecuvântări, cum mai auzi pe câte unul. Suferința n-are nimic dintr-o binecuvântare. Ne este dat să suferim și această suferință trebuie să o ducem la capăt, muți ca peștii și luând exemplu după fiarele pământului, care fac asta tot timpul fără să se plângă și fără să scrie cărți, altele decât gemetele pe care le scot în fața morții. Mi-aduc aminte, pe când eram băiețel, de o vânătoare cu Aiakes și cu Polikrates și cu ceilalți, dincolo de deal, acolo unde începe la Samos pădurea. Localnicii strânseseră vânatul cu o zi înainte, noi l-am gonit imediat ce-am intrat în pădure, stăpânii au coborât de pe cai, noi am alergat cu câinii, ne-am apropiat de căprioară, nu mai putea fugi. Au încercuit-o, avea respirația tăiată, au aruncat, fiecare la rândul lui, fierul rece, sulița, una, apoi următoarea. I-au străpuns corpul cald. Asta era totul. Suferința are un sfârșit, nu este niciun secret și nu este nicio binecuvântare, nu este nicio iluminare, acest sfârșit este moartea, asta e totul, trage-ți sabia aproape, strânge-ți dinții, închide pleoapele și când le vei deschide din nou privește-ți prietenul în fundul sufletului și lasă lumina să-ți intre până în fundul măruntaielor.</p>
               <p rend="justify">— E frumoasă viața, s-a auzit un suspin.</p>
               <p rend="justify">Polikrates spusese asta. Cu inima grea am inspectat colțurile obscure ale închisorii mele. Câteva umbre de șoareci, șobolani poate, mi s-a părut că trec în fugă de-a lungul zidului. Îi auzeam uneori și în timpul somnului. M-am ridicat iar să privesc prin fereastra înaltă. Intra încă lumina după-amiezei târzii, noaptea încă nu se lăsase, albastrul cerului devenea închis și căpăta nuanțe ireale. Cu adevărat viața era frumoasă, avea dreptate fostul meu stăpân. Gândeam asta și atunci și acum cu atât mai mult, când realizez că aceste încercări au fost poate cele mai dificile ale vieții mele. Exista un motiv deci pentru toate acestea, da, și motivul era că viața era frumoasă. N-aș fi putut afirma contrariul fără să pierd singurul sprijin care-mi rămăsese și care era dorința de adevăr. Din nou am realizat cu durere că eu eram aici, închis, în fața zidului acestuia, în obscuritate. Tușeam, mi-era frig și picioarele îmi amorțiseră. Au și fi putut spune, cu bune motive că nu, că viața e oribilă, uitați-vă numai la mine. Și totuși el ar fi avut dreptate. El era afară unde era cald și frumos, se bucurase toată ziua de strălucitoarea lumină ioniană, o ținea pe Metis în brațe. Avea tot ce îi trebuie, avea tot ce eu nu aveam și mai avea, pe deasupra, și dreptate.</p>
               <p rend="justify">Doamne, ai milă. Căci sunt atunci cu totul nesemnificativ de vreme ce sunt cu adevărat noroiul lumii. Sunt tenebrele și greșelile sale. Nu am de partea mea nici oamenii care m-au aruncat aici, nici zeii. Nu mă am decât pe mine, ființa mea. Iată tot ce m-a învățat viața de străin printre grecii aceștia, trebuie să mărturisesc. De mai multe ori am avut impresia că se cutremură pământul în jurul meu, nu știu dacă se zguduia pământul sau dacă nu erau, în fapt, decât hohotele mele de plâns. În jur, călăii mei, ticăloșii ăștia care au aerul că nu fac decât să aplice principiile lumii, că nici pe Olympos înaltul nu domnește mila. Care te fac să crezi că mila nu ține decât de tărâmul celui slab. E adevărat că atunci când o nefericire de lovește și când o invoci arâtând cu degetul nedreptatea ca și cum ar fi greșeala lor, olimpienii întorc și ei capetele, vexați. Au și ei aceeași oroare de mizerie ca și noi, oamenii. Dar mila divină are poate căile sale necunoscute. Însă cruzimea se instalează atunci când oamenii, luându-se drept ceea ce nu sunt, nu mai cred în milă. </p>
               <p rend="justify">E trist? Nu știu. E drept, atâta tot. Vezi tu cum justiția nu e mare lucru atunci când plângi. Poate chiar unul din scribii  acestor olimpieni va încerca să mă facă să plătesc aceste cuvinte pe care tocmai le-am înșirat aici unul după altul. Rămâne totuși o urmă că am existat, deformat și sărăcit, așa cum mă găsesc. Este, mai ales, gândul acesta care mă ține în picioare: de vreme ce ei sunt gata să mă facă să plătesc orice ofensă, chiar perpetrată în forul cel mai intim al ființei mele, contez poate pentru ei, câtuși de puțin.</p>
               <p rend="justify">Notează Kyrnos că vorbesc aici de olimpienii cei adevărați, de zeii uranieni și imortali, cei ce-au combătut Titanii și care există și existau dinaintea lumii, moștenitori ai lui Kronos fiu al lui Ouranos și al Geei, zeiței celei cu multe nume; și nu vorbesc aici de oameni muritori ca mine și ca tine care, deghizați cu măști, cu forța cuțitelor infame și acoperiți de vălul nopții, îți deschid încuietoarea, își deschid căile către zidurile casei tale pe care o plătești totuși cu banii tăi. Zeii de care vorbesc aici sunt chiar nemuritorii ce trăiesc pe muntele Olimp, pe care i-a numărat Hesiod și de care au vorbit poeții, și nicicum muritorii ce se nasc într-o zi și mor într-alta. Mă simt obligat să precizez aceste lucruri căci printre cei sus sau jos plasați sunt unii ce au obiceiul să se ia în mințile lor rătăcite drept zei. Printre oamenii de putere sunt unii ce-și petrec atâta timp pentru a găsi între cărămizile zidului cetății o firidă pentru a-și săpa o breșă, aruncând astfel blestemul asupra unui oraș întreg. Chiar atunci când se găsesc în fața unei bijuterii, a unui odor minunat, se scarpină prostiți la ceafă și-și ascund o împingere distructivă. În fața fericirii celorlalți la fel. Am tras concluzia, să știi, că cei care doresc puterea fără măsură sunt, dragă Kyrnos, în principal cei ce sunt și lipsiți de dragoste. Oameni lipsiți de curajul de a o căuta și care au pierdut chiar speranța de o regăsi vreodată, și care, chiar de-ar avea ocazia, nu ar schimba, după stabilitele lor obiceiuri, siguranța fierului față de necunoscutul ce-l reprezintă ființa iubită. Puterea trebuie să fie o responsabilitate căci, spune-mi, altfel, printre oamenii înconjurați de copii și dragostea prietenilor, cine și-ar mai dori așa o greutate? Numai cei pentru care ea nu este decât o pârghie de dominație. Ia-l, uite, de exemplu, ia-l pe Kyros. Împăratul Persiei, cel ce și-a adus națiunea din fundul Asiei până la Milet și mai încoace. Cei ce l-au cunoscut spun toți că nu a existat vreodată un om mai singur. De-a lungul anilor nu mai putem cunoaște oamenii altfel decât inspectându-le opera. Pentru a cunoaște fundul sufletului lui Kyros, chair dacă el e mort astăzi, nu trebuie să te apuci să studiez întreaga întindere a Persiei, ci este suficient să te apleci asupra urmașului lui, acest Kambyses fiu al lui Kyros, cel care amenință astăzi țara Egiptului iar nouă insulele ioniene. Căci copilul este opera părintelui și doar prin caracterul copilului poți cumpăni calitățile părintelui. Nu e nevoie să insist asupra comportamentului lui Kambyses căci astăzi faptele sale brutale și iraționale sunt binecunoscute, jaful pe care l-a făcut în Egipt este cunoscut de toată lumea. Dar vezi că lucrurile ne-au fost date de către zei cu măsură. Iar unde lipsește măsura se instalează Pytho, monstrul.</p>
               <p rend="justify">— Rămâi cu mine în seara asta. </p>
               <p rend="justify">Îi auzeam cum vorbesc chiar lângă mine, doamne, chiar la doi pași, era Polikrate.</p>
               <p rend="justify">— Îți voi da ce vei dori, a continuat.</p>
               <p rend="justify">— Dă-mi inelul, a spus fata.</p>
               <p rend="justify">Polikrate a tăcut o vreme.</p>
               <p rend="justify">— Inelul îl vrei? </p>
               <p rend="justify">S-a tăcut un timp.</p>
               <p rend="justify">— Știi și tu, știu cu toții că l-am găsit, a spus. Asta caută toți cei de la templu, și Themisktokleia, preoteasa de la Delfi asta căuta, și mă întristez să aflu că asta vrei și tu. Spartanii și ei vor să știe ce e cu inelul și cu cât îl vând. Asta nu se mai poate, a spus el. M-am săturat să mă creadă toți norocoși din cauza inelului. Află că pe drum încoace, înainte de Milet, l-am aruncat în mare!</p>
               <p rend="justify">Îl aruncase în mare! Urmase deci în cele din urmă îndemnul lui Amasis, al faraonului egiptean. Lucrul a fost cunoscut de multă lume în cele ce-au urmat. În drum spre Didyma, de pe vas, aruncase inelul în apă, ca sacrificiu zeilor, pentru a compensa cumva norocul ce-l făcuse să-și extindă atât de mult puterea Samosului în ultima vreme. Și pentru a se asigura cumva, urmând logica egipteanului — care se număra printre cei mai importanți aliați ai Samosului — prin acest sacrificiu forțat, că nu îl pândește un ghinion pe măsura norocului ce-l avusese. </p>
               <p rend="justify">Și eu care eram sclav, închis aici. Pentru oamenii ca mine nu există reprezentant printre zei. Ce le pasă zeilor de sclavi ? Zeii vorbesc prin gura acestor ființe frumoase și complete, așa cum e Metis, bunăoară. Sau prin mâna puternică ai celor ca Aiakes sau ca Polikrate. Dar eu? Eu nu am grația oamenilor. Nu am nici grația zeilor, ființelor acestora divine cărora le place doar bunul și frumosul. Nici oamenii deci nu sunt de partea mea, nici olimpienii, poate nici chiar Sabazios, nici marele zeu trac. Am inima grea căci uite-i, petrec cu toții în grădina templului și mai departe, înspre plajă, râd încă și ciocnetele vesele ale paharelor se aud până departe, hăt, până tocmai dincolo de mări, până pe înălțimile Olimpului. Iar eu care mă găsesc aici, închis și uitat de toți. Singurătatea între oameni este curentă și cred că nu e om care să nu o fi cunoscut într-o zi sau alta, din pricina vreunei trădări oarecare. Dar nu înainte de fi părăsit de zei poți cunoaște cu adevărat ce înseamnă să fii singur. Chiar zeii aceștia care vor să le iubești lumea.</p>
               <p rend="justify">*</p>
               <p rend="justify">Și totuși, într-o zi. Sau într-o noapte, nu mai știu. Chiar ea, Metis, a coborât la mine în celulă și a făcut dragoste cu mine. În ziua aceea când s-a pronunțat oracolul. M-am gândit la cele ce s-au petrecut și după atâta timp, acum, în libertate și la lumina soarelui, trebuie să mărturisesc că este posibil să mi se fi părut. Întunericul și izolarea te fac să amesteci cele ce sunt cu cele plăsmuite. Pentru mine n-are importanță: voi povesti atunci cel puțin cele ce mi s-a părut. Să-mi fie îngăduită această ușurare a lucrului meu și iertarea îmi este datorată pe motivul că în locul acela de izolare, fantasma este singura realitate la care am acces. Că fantasma mea nu a avut corespondență în realitate, este totuna, de vreme ce nici tu nici nimeni nu puteți verifica iar pentru mine a avut certitudinea unicii realități cu putință. Dacă deci cele ce urmează nu sunt încarnate cu totul în real măcar atâta parte de imaginație îmi vei permite, Kyrnos, și mie, într-o istorie care, de altminteri, este atât de reală în toate privințele și se străduiește atât să dea toate detaliile cu putință.</p>
               <p rend="justify">Fata a intrat, voalată și tânără, n-am recunoscut-o la început, am văzut doar că era cam de vârsta mea, o copilă. Am recunoscut-o după pulpa înconjurată de bijuteria aceea aurită, ea a făcut dragoste cu mine, în obscuritatea celulei. Ea era Metis deci. Nu știu cum a reușit să intre, de-abia am văzut-o în întuneric, dar îmi amintesc perfect corpul ei prezent, concret, incredibil de disponibil, privirea sa clară și acvatică.</p>
               <p rend="justify">Am dormit după aceea un somn greu.</p>
               <p rend="justify">Era ca și cum m-ar fi atins una din zeițele acelea tinere și frumoase, concrete și fermecătoare, pe care spiritul uman le adoră și împodobesc cu cele mai incredibile atribute fără să spere cu adevărat să facă vreodată cunoștință cu ele altfel decât prin versurile unui poet. Nu era un sacrilegiu, mă simțeam inițiat într-ale divinității. Dar, dragă Kyrnos, revin la tine: era fără îndoială orgoliul vârstei, al tinereții ce pentru nimica toată se crede stăpână a lumii, uitând că suntem oameni și că cele mai mari aspecte ale ființei noastre sunt chiar cele mai umile. </p>
               <p rend="justify">Când s-a ridicat să plece, mi-a acoperit buzele cu degetul ca și cum m-ar fi sărutat și mi-a șoptit:</p>
               <p rend="justify">— Să taci. În templu e revoltă.</p>
               <p rend="justify">Am auzit cum a urcat treptele, a dispărut apoi, pur și simplu, a dispărut. </p>
               <p rend="justify">Eram iarăși singur, nu mai aveam nicio idee, nu mai eram locuit, eram doar eu, pur și simplu. Pentru câteva clipe m-a locuit un regret: îmi furase zeul.</p>
               <p rend="justify">M-am ridicat și eu din pat, ușa era închisă. De partea cealaltă m-am ridicat cu greu de marginea ferestrei. Soarele amurgea, se vedea destul de frumos afară. Se vedeau auxiliarele templului, trezoreriile cu piatra aurită de razele ultime ale soarelui ca o carne trandafirie. Ionienii aceștia au un anume simț pentru a-și orienta edificiile. </p>
               <p rend="justify">Mi-am dat drumul înapoi. În contrast cu lumina de afară, înăuntru era beznă. Striga cineva tare pe coridoare:</p>
               <p rend="justify">— Cine a dat oracolul?</p>
               <p rend="justify">A urmat rumoare, lovituri, apoi alte țipete și mai puternice. Speram să fie iarăși vreo revoltă, speram să mi se deschidă porțile închisorii. Mi s-a părut că recunosc vocea lui Hegades, vocea lui Aristokrates… </p>
               <p rend="justify">Clar, aveam să putrezesc aici. </p>
               <p rend="justify">— Ești acolo? a strigat cineva de dincolo de poartă.</p>
               <p rend="justify">N-am recunoscut vocea mai întâi. Se auzise din spatele ușii. Am urcat grăbit scările de lemn ce urcau către ușă, încercând să discern cine era și ce voia. Cu urechea lipită de lemn, am simțit o arsură bruscă, lama unei săbii traversase printre scânduri. Nu am fost vreodată lovit de fier, Kyrnos. Nici în casa lui Aiakes, nici altundeva, nici chiar sub zidurile Prienei când am fost și eu la asalt cu samienii. Este o durere oribilă, nu știu de ce ne-a fost lăsată. Cum este durerea aceasta posibilă? Cum e posibil că sacra carne umană să fie străpunsă de fier? Este o durere indescripitibilă, dublată de oroarea aceste reflexiuni: cineva, altcineva decât tine, cu un fier rece și ascuțit, îți spintecă trupul, carnea ta sfântă, care, ea, este vie. Cineva, care deci nu ești tu, deci, cineva care îți este străin și de o străinătate, cum să spun, ultimă, îți străpunge carnea, cu un instrument care a fost conceput și rafinat într-un scop precis, timp de ore și zile întregi de muncă, de muncă grea, tocmai în acest scop exact, care scop este moartea ta. O face înadins, nu simte nicio milă, căci durerea ta nu este și a lui. În acest moment, Kyrnos, devin cu totul rece. Simt că nu iubesc lumea în mod definitiv și mă închid. Îmi vine să blestem oamenii, să-i blestem și pe olimpieni, pe tații zeiilor, pe Ge, pe Uranos cel înstelat; îmi vine să proferez blesteme cum nu s-au pronunțat vreodată, până când limba îmi va cădea, descompusă, ca o jucărie stricată.</p>
               <p rend="justify">M-am lungit la pământ, înțepenit de durere. Am început să zgârii lemnul porții cu unghiile. Ușa s-a deschis deasupra lăsând să intre o lumină […]</p>
               <p rend="justify">[…] iar cel ce s-a arătat a fost Aides, stăpânul sufletelor. Și el are figura nobilă a unui uranian iar prezența sa este ascuțită ca cea a unei lame. Mi-a rupt pântecul, cu sabia sa neagră m-a spintecat și-a scos din mine ceea ce am crezut la început că sunt măruntaie dar era un ghemotoc, ca un nămol roșiatic și flasc, plin de viermi și pe care l-a aruncat pe jos. Șobolani s-au grăbit să o devoreze.</p>
               <p rend="justify">Am ridicat privirea: Aides purta o mască grea care era masca pământie a morții. Dar a întors capul să înconjurat de raze și a lăsat să se vadă în spate o a doua figură. Iar când s-a întors, am văzut că figura pe care o purta în spate nu era Aides. Și figura pe care o purta în spate am recunoscut-o dar nu am s-o numesc aici, și aceasta din motive de pietate. </p>
               <p rend="justify">Căci dacă Hesiod nu ar fi catalogat figurile zeilor nu le-am cunoaște nici în zilele noastre; după însemnele lui s-au pictat figurile olimpienilor și cea a zeului morții de asemena, Aides, bogatul suveran al subteranelor ce face să urce seva în copacii domeniului său abundent. Și mi se pare ciudat că nu se menționează nicăieri faptul că zeul are două fețe. Am gândit: de vreme ce zeul ne-a dotat cu cuvânt, de vreme ce putem spune ce ne locuiește, printre atâtea fiare tăcute, să spunem. Atunci am spus. De ce să tac, ce, e lumea rea? Fie lumea e bună și atunci este făcută pentru noi, ca să putem face ce dorim și să spunem ce vrem. Fie nu este, și atunci trebuie schimbată și îndreptată, căci altfel nici nu merită să trăim în ea. Dar aș înclina să cred că lumea este totuși bine făcută. Și acolo unde lipsește puțină precizie, e poate treaba noastră să punem cioburile cap la cap. Dobitoacele trăiesc în lume fără cuvânt și mi se pare mie că trăiesc destul de bine; numai noi, oameni, trebuie să suportăm cuvintele acestea, ca pe arme ce ucid sau apără. Dar cuvintele au și partea lor bună de vreme ce aparțin lumii. La templu, urma fumegândă a focului pe care ni l-a lăsat Phoibos este făcută și ea din cuvinte. Și chiar lăsând acestea deoparte, să ne facem treaba cum trebuie măcar să putem da ocazia altcuiva să ne arate cu degetul greșeala, așa cum ar face cineva în plină agora, în ziua piaței, prin mulțimea de oameni, indicându-i cu degetul unui demiurg rău spărtura din oala pe care tocmai i-ar fi cumpărat-o. </p>
               <p rend="justify">Cu acestea în minte, am îndrăznit să-i vorbesc:</p>
               <p rend="justify">— De ce ne-ai dat cuvântul, dacă nu îl putem spune ?</p>
               <p rend="justify">— V-am dat cuvinte pentru pietre și pentru ape și pentru pământ. Pe cele mai multe dintre cuvintele voastre, nici măcar nu le puteți arăta cu degetul.</p>
               <p rend="justify">— Ai să ne iei cuvintele ? Ne vei lăsa muți, precum dobitoacele ?</p>
               <p rend="justify">— Eu, nu. Poate veți face voi singuri aceasta.</p>
               <p rend="justify">Acestea sunt cuvintele pe care le-a pronunța Aides, gazda sufletelor. Mă opresc aici căci aud strigătele pristavilor și se descarcă catapultele de partea cealaltă a zidului…</p>
               <p rend="justify">…da, deci, spuneam. Nu pentru a strâmba legile divine, căci cuvântul este și el un instrument al zeului pythian. Dacă tații noștri s-au mulțumit de mai puțin decât adevărul întreg, este treaba noastră să-l restabilim. Cred că darul acesta al cuvântării este divin și a-l duce la sfârșit este singura țintă a vieții noastre, dacă avem vreun astfel de scop. Dar cu nimic mai divin decât acela de a închide sau deschide ochii, de a respira, de a cânta, sau, să mă ierți, de a pârțâi. Căci, privind dobitoacele, observăm că au toate, fiecare în felul ei: capete diforme, ochi excentrați, gâturi alungite, picioare monstruoase sau burți de mărimea unei nave și niciunul dintre ele nu pare a se mândri în mod particular cu extremitățile ființei lor. De ce ne-am mândri atunci noi cu a noastră?</p>
               <p rend="justify">Dar cuvântul este puternic și cuvintele trebuie să și poată vindeca. Să tăcem atunci ar fi gestul unui laș, al unuia dintre trădătorii aceia care, în loc să lupte cu dușmanul, ar lupta împotriva propriei tabere și care, atunci când se lasă seara și se sting lămpile, și-ar scoate spada ucigașă, acoperit de vălul nopții negre, tocmai atunci când tovarășii se așează fără grijă în jurul mesei și-și lasă deoparte platoșele și knemidele și intonează împreună vesele acorduri ale vreunui cântec. Soldații mai ales nu vorbesc prea mult, ai observat? Lacedemonienii chiar își fac un titlu de glorie din asta și nu deschid gura pretextând că preferă acțiunea cuvintelor. Așa țin ei să înțeleagă prin acțiune și nu prin cuvinte, ca și cum toată lumea ar fi făcută pentru a înțelege. Dar pentru noi, dragă Kyrnos, armele noastre sunt cuvintele: și nu orice cuvinte, ci cele adevărate: iar fără aceste cuvinte nu suntem nimic. Căci dacă nu există cuvânt, trebuie să existe măcar justiție; dacă nu există justiție, trebuie totuși să fie ceva, Kyrnos, de vreme ce chiar atunci când dorința de viață dispare, când capul se îngreuiază sub povara gândurilor, când greutatea pune stăpânire pe lume, corpurile continuă totuși să respire și să trăiască, în ciuda a tot. Îmi ridic atunci privirea către mica ferestruică din zid: un colț a cerului albastru care mi-este vizibil aici în fundul închisorii ce mi-a devenit orașul ăsta. Îmi scarpin sarea uscată ce-mi acoperă pielea de la apa sărată în care m-am scăldată azi-dimineață.</p>
               <p rend="justify">Nu știam că Aides are două fețe. Poeții nu povestesc asta, ceea ce pentru mine este dovada că nu l-au văzut niciodată. Totuși eu am văzut cealaltă față a sa și o cunosc foarte bine dar nu am s-o spun, și aceasta din motive de pietate…</p>
               <p rend="justify">…ba am s-o spun.</p>
               <p rend="justify">Am să spun pentru că am cuvinte pentru a spune și cuvintele acestea mi-au fost date. Sau altfel, să redevenim toți fiare necuvântătoare sau să găsim modalități mai cinstite de a exista.</p>
               <p rend="justify">Cel pe care l-am văzut când Aides și-a întors capul a fost tocmai Kleomenes fiul lui Anaxandrids fiul lui Leon fiul lui Eurykratides fiul lui Anaxander fiul lui Eurykrates fiul lui Polydoros fiul lui Alkmenes fiul lui Teleklos fiul lui Arkhelaos fiul lui Hegesilaos fiul lui Doryssos fiul lui Leobotes fiul lui Ekhestratos fiul lui Agis fiul lui Euristhenes fiul lui Aristodemos fiul lui Aristomakhos fiul lui Kleodaios, fiu al acelui Hyllos ce a fost fiul lui Herakles.</p>
               <p rend="justify">Mi-a întins mâna și l-am urmat. Poarta îmi părea mai strâmtă acum la ieșire decât atunci când mă coborâseră prin ea. În întuneric am văzut totuși cadavrul Themistokleiei ce zăcea pe coridor, moartă, cred, în voia șobolanilor. Purta veșmintele din procesiunile frigiene. Statuia lui Kybele care trona aproape de zid fusese și ea dărâmată în timpul rebeliunii și se spărsese în două. Am privit buimac câteva momente: picioarele statuii căzuseră exact peste acest călău al închisorii noastre, la pământ acum, ceea ce îi dădea, în obscuritate, aspectul unui corp recompus, viu deasupra și de piatră moartă dedesubt. </p>
               <p rend="justify">Nu mai avea cine să creadă acum în noi.</p>
               <p rend="justify">Mi-am ridicat privirea cu dezgust și n-am mai rămas nici măcar un moment. Noi, propheții, eram măcar vii. L-am urmat pe Kleomenes și am ieșit la lumină […]</p>
               <p rend="justify">Afară, era zi luminoasă, orbitoare, zi de consultări. </p>
               <p rend="justify">— Trebuie să fie ceva ce se întâmplă în măruntaiele templului, spuneau oamenii. Se aude zgomot, se aud strigăte. Ce se întâmplă?</p>
               <p rend="justify">Am crezut că profeții profitaseră de ziua de festival, de mulțime și de dorința paznicilor de a păstra aparențele, pentru a se revolta și a se pierde în mulțime. Dar ce se întâmplase este că spartanii, veniți pentru consultare, pătrunseseră în templu. Regele Anaxandridas aflase că se pune la cale reînvierea templului și nu era de acord deoarece dorea să folosească și el corupția templului pentru a primi exact răspunsul pe care-l dorea. Kleomenes și o ceată de hopliți fuseseră deci însărcinați să intre în templu și în secret ei ne-au scos.</p>
               <p rend="justify">Anaxandridas tocmai pășise înspre preoteasă și își citea oracolul clătinând din cap, nu, când a apărut Kleomenes și cu mine:</p>
               <p rend="justify">— L-am adus tată, iată-l ! </p>
               <p rend="justify">Anaxandridas m-a luat de mânecă și m-a arătat lui Branchios:</p>
               <p rend="justify">— Așa se dau oracolele la Branchidai ? Cu profeți încinși și înrobiți ?</p>
               <p rend="justify">Arătam ca vai de mine, murdar și slab și de-abia mă țineam pe picioare. Pitagoras a apărut și el. Erau albi la față. N-au îndrăznit să spună nimic, dată fiind și mulțimea prezentă în ziua de consultări.</p>
               <p rend="justify">— Ce vrei tu, Anaxandridas?</p>
               <p rend="justify">Spartanul i-a aruncat oracolul la picioare.</p>
               <p rend="justify">— Ai să-mi dai oracolul pe care îl vreau.</p>
               <p rend="justify">L-am văzut atunci pe Pitagoras aplecându-se, băgând oracolul adevărat al profetesei în buzunar, și redactând pe loc, după dictarea regelui sparțiat, un oracol fals. </p>
               <p rend="justify">Eu m-am depărtat. Eram bucuros că eu și cu tovarășii mei hiereis ieșiserăm cu toții. Unii s-au amestecat cu actorii în cor. Figurile noastre palide, care nu văzuseră lumina soarelui de atâta timp, semănau așa de bine cu culorile măștilor de lut. Kleomenes își pusese masca la loc, grea și pământie, s-a alătura chorului femeilor, împărțit în două. Cântau ceva ciudat :</p>
               <p rend="justify">„Suntem fetele dezabuzate ale pădurii sacre din Didyma. Suntem femeile preoților din Branchidai. Suntem femeile preoților din Branchidai. Îi disprețuim și ei ne disprețuiesc”.</p>
               <p rend="justify">— Să nu sufli vreo vorbă despre ce ai văzut aici, a șuierat Kleomenes din spatele măștii sale.</p>
               <p rend="justify">Și uite că totuși spun lucrurile ce s-au întâmplat. Lucrurile astea trebuie spuse, să audă grecii toți. </p>
               <p rend="justify">Eu cunosc bine multe dintre mistere. Am ajutat la oficiul de divinație în Heraion timp de ani buni — dar ceea ce spuneau fetele astea din chor — nu auzisem niciodată și nici nu înțelegeam.</p>
               <p rend="justify">„Nu există altă dragoste decât cea a lui Phoibos, cântau. Corpul nostru îi aduce căldură, sânii noștrii îi încălzesc piatra rece a statuii zeului. Disprețuim dragostea pentru pământeni, iubiții noștri sunt mocirla, noi înșine suntem mâlul pământului”.</p>
               <p rend="justify">Nu mai auzisem așa ceva și mi se părea de altfel o prostie fără de margini. Cum să încălzești cu căldura corpului tău ceva mort. Erau poate vechi incantații cariene, cine știe, poate din acelea pronunțate de la începuturile instituției templului și al căror înțeles se pierduse poate cu timpul și le repetau fără să mai știe ce înseamnă. Cântau uneori fetele și astfel de versuri la mysterion. Vedeam eu bine pe fața lui Kleomene că era pierdut și el în mijlocul acestor măști grotești, colorate cu culorile stinse ale pământului. Recunoșteam figuri de zei, cu trăsători îngroșate cum fac ei aici în Milezia, după obicei. </p>
               <p rend="justify">Înaintând în mulțime am realizat că în mijlocul corului mascat, cocoțată pe tripod și voalată, așa cum se stă numai la Delfi, trona pythonesa. </p>
               <p rend="justify">Am să consemnez aici repede puținul ce am văzut în acea zi, căci în fapt eram foarte grăbit să mă îndepărtez de templu, dată fiind starea mea.</p>
               <p rend="justify">Ieșisem deci afară exact în ziua în care delegația samienă venise pentru consultări aici la Branchidai. Odată ajuns în mijloc, l-am recunoscut pe Polikrates alături de tată-său Aiakes.</p>
               <p rend="justify">— Astăzi e zi de consultare și pentru spartani. Sparta nu glumește. Anaxandridas are să facă exact ce are să-i spună oracolul să facă și știi că nu se înșeală niciodată. Trebuie și noi să facem la fel.</p>
               <p rend="justify">— Dar tată, nu se înțelege nimic niciodată! a spus Polikrates.</p>
               <p rend="justify">Aiakes l-a îndemnat cu blândețe să se îndrepte către pythonesă. El a pășit înspre tripod și a pronunțat întrebarea simplă :</p>
               <p rend="justify">— Sparta sau Persia?</p>
               <p rend="justify">Eu știam cine era fata de pe tripod, îi vedeam ochii sticloși, aproape mați acum, se ținea înaltă, dreaptă și slabă. Vorbea încet dar distinct, se auzeau cuvinte într-o limbă pe care nu o știam. Am admirat-o câteva momente. Dădea oracolele acelea, înaltă și importantă și cocoțată pe tripod, așa cum se face la Delfi și nu după obiceiul mai modest al divinatorilor de aici de la Branchidai. Cred că m-a văzut și ea, dar și-a întors capul și s-a făcut că nu mă vede. Am înaintat către ea:</p>
               <p rend="justify">— Încetează, i-am spus.</p>
               <p rend="justify">Corul a încetat o clipă să-și recite incantațiile în spatele măștilor. Metis și-a întors privirea goală, monstruoasă, către mine. Parcă nu mai era ea.</p>
               <p rend="justify">— Încetează, am repetat. Nu ești în adevăr!</p>
               <p rend="justify">— Cine ești tu, muritorule, să blasfemezi astfel? </p>
               <p rend="justify">Avea o voce cumplită, parcă era posedată. A continuat :</p>
               <p rend="justify">— Pythonesa este adevărul muritorilor. Eu sunt distribuitor al justiției zeului. Ai venit și tu să cauți dreptate?</p>
               <p rend="justify">— Nu caut dreptate, am răspuns.</p>
               <p rend="justify">A fost tăcere un timp.</p>
               <p rend="justify">— Ce cauți atunci? a sunat din nou vocea sa de fier. Muritorule, în casa zeului pythian nu se găsește decât dreptate.</p>
               <p rend="justify">Avea ochii stinși ca cei decolorați ai statuilor. Mi s-a părut că o pierd, mi s-a făcut frică, am apucat-o atunci de braț, am tras-o jos de pe trepied. Și-a pierdut echilibrul. Înscrisul pe care era înscris oracolul samienilor a căzut pe jos. A căutat să mă lovească și chiar m-a lovit pe obraz.</p>
               <p rend="justify">I-am tras și eu o palmă atunci de au răsunat pereții. Mi-a părut rău imediat, m-am retras cumva înspre oameni cu frică dar m-am bucurat atât de mult în inima mea. Nimeni din tot poporul adunat acolo nu a avut nimic de comentat. Aș fi putut s-o bat să o las însângerată, nimeni nu ar fi avut nimic de spus, așa sunt vulgarii. Fata s-a întors surprinsă, cu mâna la obraz:</p>
               <p rend="justify">— Să-mi dai pace, auzi?</p>
               <p rend="justify">Dar aceste din urmă cuvinte, vii cumva, ca și cum și-ar fi revenit din delirul acela. E clar că îi făcea rău să stea în mijloc acolo, pe trepied, zeificată cumva. Spusese totuși cuvintele acelea cu oarecare răutate, încercând să-și regăsească un echilibru. Își scutura praful de pe tunică. </p>
               <p rend="justify">Cât despre mine, aș fi putut să văd orice, nu mai aveam lacrimi de plâns. </p>
               <p rend="justify">În acest moment au apărut preoții templului: Branchios și Pitagoras. Văzându-i, m-am pierdut imediat printre oameni. Corul și-a reluat lălăiala indistinctă, Pitagoras a ridicat înscrisul căzut pe jos și a spus solemn:</p>
               <p rend="justify">— Ia-ți răspunsul, o Polikrates.</p>
               <p rend="justify">Dar Polikrates se ferea și-i vorbea tatălui său  :</p>
               <p rend="justify">— Nu m-aș duce eu, tată. Nu înțeleg niciodată nimic din ciripiturile alea. Mi-e teamă să nu primesc iarăși ghicitori de neînțeles. De ce nu mă lași mai bine pe mine să hotărăsc ? </p>
               <p rend="justify">Dar Aiakes l-a îndemnat cu înțelepciune să se îndrepteze către profetesă și să-și ridice oracolul, cum se cuvine.</p>
               <p rend="justify">Când profeții i-au înmânat biletul Polikrates s-a apropiat de taică-său. L-au privit împreună. Polikrates spunea descumpănit :</p>
               <p rend="justify">— Nu înțeleg nimic.</p>
               <p rend="justify">Semnele ce fuseseră înscrise erau cu totul necunoscute, ca cele ale unei alte limbi. Polikrates a întors biletul pe partea cealaltă: gol.</p>
               <p rend="justify">— Ce scriere este aceasta? Ce limbă e aceasta? </p>
               <p rend="justify">Fata continua să vorbească încet de pe tripod păsăreasca ei. Polikrate a tras-o de mână și i-a dat biletul înapoi.</p>
               <p rend="justify">— Hei, n-auzi? Ce tot spui acolo?</p>
               <p rend="justify">Fata s-a trezit ca din vis, a zâmbit și a spus, cu bunătate:</p>
               <p rend="justify">— Spun adevărul.</p>
               <p rend="justify">— Nu înțeleg nimic din adevărul tău !</p>
               <p rend="justify">Polikrates era ca de obicei la templu, foarte nervos. S-a întors către taică-său, s-a întors înapoi. I se părea probabil că e el prost și nu înțelege nimic, ceea ce, ca să fiu sincer și dacă mă întrebați pe mine, n-am să infirm.</p>
               <p rend="justify">— Ce limbă este aceasta? a întrebat el din nou.</p>
               <p rend="justify">— E limba prietenilor mei, a spus pythonesa de la înălțimea tripodului.</p>
               <p rend="justify">Poate Polikrates că nu o recunoscuse pe profetesă dar eu o recunoscusem foarte bine și din primul moment și știam foarte bine cine era. Era chiar Metis.</p>
               <p rend="justify">— Dar nu înțeleg nimic, a mărturisit Polikrate.</p>
               <p rend="justify">Fata s-a gândit un timp.</p>
               <p rend="justify">— Ai dreptate, o Polikrates. Dă-mi cuvintele tale și le voi umple de adevăr. Nu voi inventa altele.</p>
               <p rend="justify">Ea a spus și-mi pare că această invitație i-a plăcut lui Polikrates căci a repetat imediat interogația pentru care veniseră samienii :</p>
               <p rend="justify">— Întrebarea este cu cine să ne aliem? Cu Sparta sau cu Persia?</p>
               <p rend="justify">Și iată mai jos consemnat răspunsul pe care i l-a rostit cu voce tare oficiantul, răspuns insuflat de însăși preoteasa din Phokis dar poate inspirat și de noi, hiereis, după cutumele de la Branchidai. Oracol responsabil fără îndoială de evenimentele ce au urmat. Oracolul suna așa:</p>
               <p rend="justify">„Vrei să cunoști, Polikrate, ceea ce nici zeii nu îndrăznesc să spună cu glas tare</p>
               <p rend="justify">Ci în fața fumului căldărilor și boilor tăi sacrificați, azi nu vei pleca fără răspuns</p>
               <p rend="justify">Nu ai teamă de praful ridicat în Ionia, Polikrates,</p>
               <p rend="justify">teme-te în schimb de cuvintele străinului orb,</p>
               <p rend="justify">care a cântat într-o limbă alta decât a sa</p>
               <p rend="justify">victoria unei rase alta decât a sa</p>
               <p rend="justify">căci atunci când războinicii tăi asemeni zeilor se vor fi făcut rari</p>
               <p rend="justify">striviți și străpunși în sulițe, îngrămădiți sub scuturi,</p>
               <p rend="justify">atunci fiii cei tăcuți ai Ilionului le vor umple rândurile.</p>
               <p rend="justify">Teme-te deci de justiția perfectă a lacrimilor vărsate cântându-le călăilor gloria</p>
               <p rend="justify">vor fi acestea în zilele când țestoasa va scoate capul din apă</p>
               <p rend="justify">va respira adânc și va străpunge aerul cu privirea sa clară până la bunul meu templu din Pytho”</p>
               <p rend="justify">Polikrates l-a citit și l-a recitit. Vedeam cum îl cuprinde disperare căci temerea lui devenea realitate căci probabil iarăși nu înțelegea nimic din oracol, tot așa de atfel cum nu înțelegeam nici eu că să fiu cinstit. Citea și se scărpina la ceafă. S-a adresat apoi pythonesei cocoațate pe tripod.</p>
               <p rend="justify">— Uite ce e. Am venit cu delegația samiană să alegem între Persia și Sparta. E simplu.  </p>
               <p rend="justify">S-a făcut tăcere. Polikrates, a reluat:</p>
               <p rend="justify">— E simplu, da? Atunci, vreau ca și răspunsul să fie simplu. </p>
               <p rend="justify">— Nu sunt aici ca să-ți dau răspunsuri simple, a răspuns hotărâtă fata din înălțimea tripodului său.</p>
               <p rend="justify">— Dar de ce ești tu aici atunci ? a întrebat fostul meu stăpân.</p>
               <p rend="justify">— Sunt aici ca să spun adevărul, a oftat ea cu glasul slab.</p>
               <p rend="justify">— Și adevărul tău trebuie să fie neapărat complicat? a scâncit el.</p>
               <p rend="justify">— Ce vrei, Polikrates? De ce ai venit aici?</p>
               <p rend="justify">Samianul se retrăsese însă. Încercam și eu să pătrund spusele oracolului. Vorbea despre un străin. Dar despre care străin? Să fi fost eu acela, oare? Eram străin, eram mereu străin. Dar câți străini erau aici, câți străini aveau legătură cu ce se întâmpla? Câți străini sunt pe lumea asta? Eu tocmai ieșisem din închisoare, ce puteau însemna toate cuvintele acestea, de cine vorbea, de ce limbă, ce războinici, ce trebuia să se întâmple?  </p>
               <p rend="justify">Atunci s-a arătat Aiakes, binevoitor. </p>
               <p rend="justify">— Ce-i cu tine băiete? Ce-ai pățit?</p>
               <p rend="justify">Eram zdrențăros și tăiat și rănit ca vai de mine. I-am povestit pe scurt ce pățisem, cum fusesem transformat în oracol de către Pitagoras, cum m-au tratat, i-am spus ce s-a întâmplat în celulă, cum m-au tăiat, i-am spus totul. I-am mai spus și că voiam să plec de acolo cât de repede posibil.</p>
               <p rend="justify">— Mergi la Samos băiete, pleacă pe nava mea. Coboară la Panormos, ai s-o găsești acolo amarată. Spune-le să te ducă acasă și ai grijă de tine.</p>
               <p rend="justify">Apoi m-a mângâiat pe obraz și mi-a dat câteva pălmuțe binevoitoare:</p>
               <p rend="justify">— Bravo, băiete.</p>
               <p rend="justify">L-am privit cu recunoștință. El nu mă uitase. </p>
               <p rend="justify">— Tu ai dat oracolul acesta? m-a întrebat.</p>
               <p rend="justify">— Nu știu, am răspuns. Nu știu cum fac.</p>
               <p rend="justify">Am răspuns sincer. Eram atât de supărat pe templu că aș fi dat pe față orice aș fi știut la vremea respectivă, fără vreo considerație de pietate. Adevărul e că nu știam cum făceau oficianții, cum combinau ei spusele profeților cu spusele pythonesei și cu propriile lor dorințe și agende politice, căci am văzut cu toții cât de corupt era Didymaionul, templul lui Apollon din Branchidai.</p>
               <p rend="justify">Aiakes mă privea într-un fel insistent. Mi-a părut că-mi fixează tatuajul cu țestoasă de pe cap. Aha! Era clar. Oracolul vorbea deci de tatuajul meu, era clar. Oracolul vorbea despre mine. Am zâmbit, cu gura până la urechi. Mi-era puțin teamă să mărturisesc:</p>
               <p rend="justify">— Am înțeles. Dar tot nu înțeleg ce trebuie să fac, am spus. Nu știu ce îmi cere să fac.</p>
               <p rend="justify">— E clar de tot, a zâmbit și el. </p>
               <p rend="justify">Și mă privea cu simpatie. Îmi privea în continuare fruntea. Era clar, într-adevăr, zic și eu. Nu-mi vine să cred că oracolul vorbea cu adevărat de mine, cel care eram neînsemnatul sclav fugar al lui Pitagoras. Ochii săi erau strălucitori. Asta trebuia să fie. Am râs cu toată gura. Am încercat să-mi rețin râsul care-mi inunda fața și m-am străduit să par serios. Oracolul vorbea de mine și numai de mine, iată, chiar de mine vorbea și Aiakes îmi confirma acestea și toată lumea știa asta. Nu înțelegeam ce anume însemna, dar despre mine era vorba.</p>
               <p rend="justify">— Vorbește despre inelul lui Polikrate, a spus el, ca o constatare sigură. Cel cu țestoasă. E clar de tot. E vorba de inelul pe care l-a aruncat în mare. Niciodată nu va mai ieși la suprafață, este acum pe fundul mării, l-am văzut cu ochii mei aruncat peste bord. E evident.</p>
               <p rend="justify">Inelul lui Polikrate… Idiot ce sunt. Bineînțeles. Cum am putut. Inelul lui Polikrates, cel pe care-l dorea toată lumea, inelul lui Polikrate, smaraldul tăiat în motiv de broască țestoasă care se găsea acum tocmai pe fundul mării, cadoul lui Mnesarkhos. L-am privit strâmb pe Aiakes, deodată. Poate pentru prima dată i-am evitat privirea.</p>
               <p rend="justify">Doar dacă… Doar dacă nu cumva se înșeală cu toții. Doar dacă nu cumva vorbește de fapt despre mine, despre mine, da, despre mine și despre țestoasa mea eginetă de pe cap. Asta trebuie să fie. Teribil. Se înșeală cu toții. Eu sunt singurul care am dreptate.</p>
            </div>
            <div type="div2">
               <head>Scrisoarea a șaptea</head>
               <p rend="justify">De la Didyma se coboară la port, la Panormos. M-am oprit un moment pe margine orbit de soarele ce se spărgea în micile valuri. Am privit smalțul neliniștit al apei scântâietoare câteva clipe. Toate frumusețea aceasta fusese mereu aici, doar eu nu știusem să o văd. Pentru ionienii ce locuiesc la marginea mării nu e mare spectacol. Nu o să le rețină lor atenția câteva scânteieri de apă.</p>
               <p rend="justify">Am spus cine sunt trierarhului. Am pornit către portul din Samos. Am lăsat în dreapta muntele Mykale. Erau multe nave mileziene care păzeau apele. Nu mai erau vasele pașnice comerciale ce navighează cu pânzele umflate, burtoase și rotunde, ci chiar nave de război, umplute de vâslași și de arcași, se distingeau clar ochii desenați cu roșu pe lemnul vopsit și găurile înconjurate de bronz ce pătrund lemnul pentru a lăsa să iasă vâslele. Toată flota samiană ieșise și ea în larg. Am trecut neliniștiți pentre navele echipate de război și am ajuns în siguranță în rada din Samos. În barca sa amarată, un pescar își descurca plasele. Prinseseră ceva pești iar unul dintre pești era deosebit de mare. L-am privit și noi cu uimire și pescarul cu tovarășii lui îl întindeau la lungimea mâinii și-l măsurau mulțumiți, se vede de mărimea capturii […]</p>
               <p rend="justify">[…] căci zeii văzuseră oamenii zbătându-se în obscuritate și îi văzuseră cum își croiesc drum către lumină. Lăsaseră deoparte certurile și umblau cărările pământului, ale insulelor și ale mării pentru a face astfel încât oamenii aceștia să găsească început vieților lor în mijlocul acestor albe șantiere. Căci zeii din Hellas au nume multe și fețe felurite. Astfel, este Hera din Samos și Hera argiva, astfel e Apollon frigianul, delphinianul, Branchidios, tot astfel Zeus Hellenios, olympianul sau Ammon și tot la fel zeul din Buto; și mai sunt apoi toți ceilalți. Sub nume diferite sau nu, când oamenii își urmează natura, zeii înșiși lucrează toți ca unul și în acel moment, pe durata poate a unei clipe, există un moment de strălucire împreună, zei și oameni […]</p>
               <p rend="justify">* </p>
               <p rend="justify">[…] înapoi la Samos, cu ocazia festivalului Herei […] trebuie să spun ce s-a întâmplat în ziua aceea de pomină, zi în care Polikrates s-a făcut stăpân pe Samos.</p>
               <p rend="justify">Aiakes dăduse petrecere pentru a sărbători primirea oracolelor. Mai spera el și să poată negocia o alianță cu spartanii. Urma să confrunte oracolele și să vadă dacă spusele zeului aveau să le îngăduie să lupte împreună, Samos și Sparta. În frumoasa grădină interioară a casei puternicului geomoros samian se auzeau fluiere aioliene iar aedul declama versuri în dialectul țării lui și versurile sale păreau păreau câteodată un plâns, păreau că poartă un dor ascuns și uneori germenii unei revolte. Ascultam din când în când cele ce spuneau și cred că eram singurul, pentru că invitații erau toți foarte preocupați și agitați.</p>
               <p rend="justify">Am să dau pe față cele ce s-au spus aici din două motive: mai întâi pentru că sunt edificatoare pentru ororile ce s-au întâmplat în străfundurile de la Branchidai. Apoi pentru ca să nu las neînsemnate lucruri spuse de oameni mai mari decât mine și care trebuie neapărat să rămână scrise. Am făcut un efort pentru a pune cap la cap spusele lor dar cred că am reușit să le ghicesc jocurile. </p>
               <p rend="justify">Eram atât de obosit de când ieșisem, parcă eram obosit tot timpul. Mă trezeam obosit. Aș fi preferat să rămân într-un colț să ascult pur și simplu muzica aedului sau să-mi las privirea să se piardă în lumina care îmi lipsise atât. S-o las să se coloreze pierzându-se în albastrul mării sau al cerului sau pur și simplu să urmăresc cum se risipește fumul candelelor rânduite pe coloanele grădinii interioarea a lui Aiakes. </p>
               <p rend="justify">Totuși am simțit că cele ce se spuneau acolo erau cauza directă a închisorii mele și mi-am făcut o datorie de onoare de a nota cu atenție, iar dacă cele ce urmează vor ajuta să lovească, câtuși de puțin, măcar pe unul dintre cei ce au contribuit la detenția mea, eforturile mele nu vor fi fost în zadar. Dar eu cred că cele ce voi arăta vor lovi în plin, și nu doar pe unul.</p>
               <p rend="justify">Spartanii sosiseră și ei, pe o barcă a Miletului, peste golf, de la consultare de la Didyma. Anaxandridas era aici, tatăl mântuitorului meu, împreună cu fiii săi mult iubiți, Dorieus, Leonidas și Kleombrotos. Cu ocazia festivalului, samienii scoseseră statuia de fildeș a Herei, o înconjuraseră cu ramuri de lygos, după obicei, și o instalaseră pe o platformă cu scopul de a o duce înspre plajă, la templu, în mare. La bucătărie se îndoia vinul și se pregătea masa. </p>
               <p rend="justify">Mi-a reținut atenția Anakreon, care se plimba fără scop precis dintr-un colț în celălalt al sălii murmurând câte un cântecel sau câte-un vers, suindu-se pe scenă pentru a lua locul aedului uneori  și declamând versuri, beat ca de obicei, mereu însoțit de tovarășele sale.</p>
               <p rend="justify">— Mereu însoțit de femei ușoare, Anakreon!</p>
               <p rend="justify">— A nu, vezi bine… Ele sunt prietenele mele…</p>
               <p rend="justify">— Prietene care se vând pentru bani !</p>
               <p rend="justify">— Așa? Te rog să observi că și eu mă vând tot pentru bani!</p>
               <p rend="justify">— Tu? Anakreon… tu ești un geniu, tu ești un artist !</p>
               <p rend="justify">— Uite ce e, a spus poetul:  de când mi s-a argintat părul și de când mi s-au slăbit dinții, îmi torn sufletul în poezioare și le vând lui Aiakes și proprietarilor din Samos. Pentru bani le vând. Iată cum îmi câștig eu existența, prietene ! Și ele la fel, vezi tu, își vând corpușoarele pentru bani. Atunci, vezi bine că suntem colegi de breaslă !</p>
               <p rend="justify">Îmi căutam cunoștințele vechi din ochi și îl văzusem în trecere și pe Hermosippe, pe halikarnasian, îl văzusem și pe Elatreus fiul lui Kalikrates și pe Aristokritos. Eram destul de pierdut în toată lumea aceasta. Mă simțeam străin, mai străin decât de obicei, străin la mine acasă, dacă poate cineva să înțeleagă așa ceva. În casa lui Aiakes fusesem îngrijit și îmbrăcat. Altă viață aici, în lumea bună a Samosului decât în măruntaiele de la Branchidai.  Din spatele pălăvrăgelii generale mi-au ajuns la ureche, ca și cum mi-ar fi fost adresate mie, acordurile dulci ale phorminxului, însoțite de versuri care spuneau cam așa :</p>
               <p rend="justify">„Căci poți lua Troia de-acum, cetatea cu largi uliți</p>
               <p rend="justify">Zeii nemuritori ce locuiesc în muntele Olimp</p>
               <p rend="justify">S-au pus cu toții de-acord în privința aceasta…”</p>
               <p rend="justify">M-am frecat la ochi. Împrejur, o mulțime fețe necunoscute. Anakreon, vi l-am arătat deja, beat turtă. L-am recunoscut deodată și pe Pitagoras între oameni și am observat și un lucru ciudat și anume că se ținea acum mai tot timpul pe lângă delegația spartanilor. M-au trecut fiori. Își căuta pe cineva cu care să converseze, nu m-a ratat, s-a apropiat de mine și mi-a spus, arătându-mi cu degetul înspre cântăreț și pe muzicant, ca și cum nimic nu s-ar fi întâmplat:</p>
               <p rend="justify">— Știi ce mă gândesc? Am putea nota toate versurile astea. Le-am putea scrie pe toate, într-o carte. Fiecare vers, rând pe rând. Ca pe tranzacții.</p>
               <p rend="justify">— La ce bun? am întrebat.</p>
               <p rend="justify">— Ca să poată fi citite de toată lumea. N-ar mai fi nevoie de cântăreț, vezi tu.</p>
               <p rend="justify">Ce să zic, ideile lui Pitagora. Anakreon, care se nimerise să treacă și el pe acolo, rămăsese uimit, fixat pe cele două picioare, cu obrajii buhăiți și cu privirea pierdută. A încercat să spună ceva dar băuse prea mult. Mi se pare de altfel că, în general, discuțiile pe care le auzeam la dreapta și la stânga nu prea aveau mult sens. Era ca și cum, de la emiterea oracolelor, samienii o luaseră cu toții razna. </p>
               <p rend="justify">Știau toți că se întâmplase ceva, dar ce? Discutau fără încetare, erau deturnați de la ocupațiile lor, unii supărați, alții veseli. Viețile le păreau a avea un sens nou care nu le aparținea, exterior cumva, pe care înainte nu fuseseră capabili să și-l dea. Dar la urma urmelor erau mai veseli așa, ca și cum Demeter, zeița cea cu blonde plete, le-ar fi deschis în mod secret vena sacră a orașului. Nu se știa mare lucru. Se știa că s-au dat niște oracole. Se știa că spartanii aveau să decidă astăzi dacă vor urma invitația lui Aiakes pentru o alianță cu Samos. Dar conținutul oracolelor nu-l cunoștea nimeni și toți speculau asupra a ceea ce ar fi putut să spună acele cuvinte dumnezeiești.</p>
               <p rend="justify">Mai ales, de unde venea oracolul? Dacă nu l-a dat Branchios, atunci cine? Știi tu bine. Bineînțeles. Cine? Habar n-am! Dar n-am să-mi mărturisesc neștiința acum în fața tuturor! Doar n-o fi coborât Apollon sfântul din ceruri, să ia el stiloul și să scrie, știm noi bine cum funcționează toate astea… Crezi? Nu sunt ei capabili să producă un astfel de oracol, nu știi că de ani întregi tot trag la loturi? Ba da, ba da, toată lumea știe asta acum, nu are sens să ne ascundem după deget. Nu, nu, trebuie să fi fost ceva acolo, dar ce? Ne scapă ceva ? Sunt ani buni de când Samos și Lakedaimon tot deliberează. E incredibil. Ai văzut ? Cine ar fi putut intra în templul lui Apollon Didymaion ca să știe precis ?</p>
               <p rend="justify">Doamne! Privește-i, reînviați pe toți, vorbesc și gesticulează animați, convinși că templul și-a regăsit sufletul, le place enigma, își lasă deoparte fără niciun regret viețile fără de scop, amicii și amantele, vor să-și găsească deodată un sens magistral, absolut, total, nimicitor, și vor să ducă toți la îndeplinire voința dumnezeiască. </p>
               <p rend="justify">Mai ales spartanii ăștia care s-ar duce și la capătul pământului dacă ar fi convinși că le vorbește zeul pythian. Din cauza asta nu fac ei niciun pas fără să dea în bobi, fără să consulte auguri și oracole. Nu avansează niciun pas fără să fie siguri că absolut toate auspiciile le sunt favorabile. Din cauza asta abia dacă ies vreodată din provinciile lor, țărănoii ăștia.</p>
               <p rend="justify">Îmi pare că citesc în ochii lor frica. A început și mie să mi se facă frică, deodată, fără să știu de ce, ceea ce m-a indispus. Mi-am spus că e o prostie să-ți fie frică fără să știi de ce. Nu mi-a mai fost frică. Era mai bine așa. Am întrebat ce se întâmplă, am întrebat de ce navele Samosului fuseseră deodată cu toatele scoase în larg :</p>
               <p rend="justify">— A plăcut stăpânului Poseidon să zguduie pământul zilele acestea, mi s-a răspuns. Și Heraionul a arătat semne pe pereții săi. </p>
               <p rend="justify">Aha, iată deci de ce li se făcuse lor frică! Simțisem și eu ceva zguduituri din închisoarea de la Branchidai dar eram prea prins de nefericirea mea pentru a le acorda vreo importanță. Se arătaseră deci crăpături pe zidurile templului. Anaxandridas și spartanii săi mai ales se nelinișteau căci în Laconia cutremurele de pământ sunt deseori ocazii de revoltă pentru Heloți, care se țin docili până în momentul în care simt aceste zguduituri ce vin din străfundurile pământului ce le aduc speranță de eliberare și pe care le interpretează ca semne de sus. Atunci devin hoarde sălbatice. </p>
               <p rend="justify">„Iarăși m-am coborât în casa lui Pythomander,</p>
               <p rend="justify">evadând din brațele dragostei…”, murmura cântărețul.</p>
               <p rend="justify">Ceea ce era sigur este că nu mai aveam deloc încredere în Pitagora, în stăpânul meu adică. Într-un alt colț samienii și spartanii discutau aprins. M-am apropiat și eu să trag cu urechea.</p>
               <p rend="justify">— Heloții de-abia așteaptă ocazia, spunea Aiakes. Puteți să le luați totul. Averea, libertatea. Puteți să le luați femeile. Dar nu o să aveți niciodată încrederea lor. </p>
               <p rend="justify">— Ce? a zis Anaxandridas. Vrei să spui că la Samos tu trăiești și muncești pentru dragostea robilor tăi? Vrei tu să spui că sunteți iubiți de perioikoi?</p>
               <p rend="justify">— Da. Ăă, nu. De fapt, nu știu. Unii poate că da, alții poate că nu. Nu aici e problema. Ceea ce e sigur este că nu așteaptă un cutremur pentru a se ridica. Dar voi, voi o să cădeți sub ura heloților voștri. Nu au să vă ierte niciodată. Asta a spus oracolul.</p>
               <p rend="justify">— Asta crezi tu că a spus oracolul, a răspuns Anaxandridas jignit. </p>
               <p rend="justify">— Arată-ne atunci oracolul pe care l-ai primit și citește-l în fața tuturor, a spus Aiakes, iar noi ți-l vom arăta pe al nostru.</p>
               <p rend="justify">— Chiar asta voi face, a răspuns spartanul.</p>
               <p rend="justify">Între timp Anakreon se suise pe scenă clătinându-se și își cânta poemele murmurându-le încet și încercând să se desfacă de aburii vinului. Ephebii îl cam ignorau căci preferau cântecele mai războinice cu bătăliile de lângă Ilias. Bețivanul tușea atunci, își dregea glasul și reîncepea:</p>
               <p rend="justify">„Privește omul acesta </p>
               <p rend="justify">cum înfruntă singur soldații din Ialyssos, </p>
               <p rend="justify">împovărați sub scuturile lor albastru-închis”</p>
               <p rend="justify">— Sânge și violență, a mormăit Pitagora nemulțumit.</p>
               <p rend="justify">„Pe insulă, Megistes, </p>
               <p rend="justify">pescarii cei rebeli dețin acum controlul…”</p>
               <p rend="justify">Ascultam versurile ca prin vis. Pitagoras m-a trezit deodată căci s-a aplecat deodată spre mine și mi-a spus:</p>
               <p rend="justify">— Sunt simple acorduri numerice, știi? De aceea îți plac atât de mult. Dacă ai știi de ce îți plac, nu te-ai mai da atât în vânt după versurile astea…</p>
               <p rend="justify">— Mie îmi plac, am insistat.</p>
               <p rend="justify">Aș fi vrut să mă lase în pace să pot ascult în jur, dar Pitagoras m-a fixat cu sarcasm :</p>
               <p rend="justify">— Mă bucur să te revăd la lumina zile, băiete.</p>
               <p rend="justify">Știa el foarte bine ce ne făcuse Themistokleia. Probabil că știa și cele ce se întâmplaseră în subsolurile din Didyma.</p>
               <p rend="justify">— Știai, i-am spus. Ai știut toate astea de la început.</p>
               <p rend="justify">A rânjit. Puțin îi păsa lui. S-a depărtat, în sfâșit. Cântecul continua:</p>
               <p rend="justify">„Povestea ta nu-i adevărată,</p>
               <p rend="justify">n-ai navigat pe corăbiile adânci cu bănci bine rânduite,</p>
               <p rend="justify">și n-ai ajuns tu pân-la fortăreața Troiei</p>
               <p rend="justify">— căci fetei lui Zeus i se făcuse milă de el</p>
               <p rend="justify">El, care-aducea dintotdeauna apă regelui…”</p>
               <p rend="justify">Atât de liber mă simțeam acum, plimbându-mă printre invitați și trăgând cu urechea la ce mai spuneau. Îți spun, Kyrnos: eram, cred, singurul om liber din Samos.  Căci mi se părea că de mine vorbise oracolul. Nu avea cum să fie altfel. Purtam pe frunte tatuajul cu țestoasă și oracolul tocmai că pomenea o țestoasă. În plus știam cine dăduse oracolul, iubita de Metis. Presimțeam că destinul lui Polikrate era cumva legat de al meu, oracolul arăta asta în mod clar. Îmi acoperisem capul cu o eșarfă ca să ascund țestoasa, îi făcusem un nod și îmi păstram secretul cu grijă.</p>
               <p rend="justify">Samienii și spartanii comparau oracolele ce le fuseseră date. Interpretau oracolul cu țestoasa și se întrebau dacă va mai urca vreodată la suprafață așa cum prevedea oracolul.</p>
               <p rend="justify">— Nu înțeleg nimic, se plângea Polikrate. Inelul cu țestoasă e acum pe fundul mării. Cum o să mai iasă el la suprafață? Cum o să se uite înspre Pytho? Spre Delfi, adică… N-ar fi trebuit niciodată să arunc inelul… </p>
               <p rend="justify">Pentru că el credea că e vorba de inelul său. Eu inspiram atunci adânc în piept aerul curat al insulei pentru că știam cu siguranță sensul oracolului, eu și numai eu. </p>
               <p rend="justify">Și-atunci deodată s-a văzut intrând pescarul, cu un pește mare în brațe. L-a prezentat lui Polikrate și i l-a oferit în dar. „Am prins peștele acesta, o Polikrate, a spus, și m-am gândit că se cuvine să ți-l dăruiesc ție, printre toți samienii, ca cel mai puternic în nave și în oameni, și să-l aduc la masa ta”.</p>
               <p rend="justify">Polikrate a acceptat peștele, a mulțumit și l-a trimis la bucătărie și l-a invitat și pe pescar să se alăture petrecerii. I-a cerut lui Anakreon să vadă de el, să-l ducă la baie, să-l îmbrace în veșmintele ușoare ale unui ionian, să-i ungă părul și să-l parfumeze cu mir.</p>
               <p rend="justify">„Sunt rob puternicului stăpân Enyalios</p>
               <p rend="justify">dar cunosc eu foarte bine</p>
               <p rend="justify">și darul cel frumos al muzelor…”  îngâna cântărețul.</p>
               <p rend="justify">Alături apăruseră, nu știu de unde, cei doi perși. Purtau barbă și veșmintele lor pestrițe și arcurile de care cavalerii mezilor nu se despart niciodată. Au trecut printre geomori și veșmintele lor au lăsat în urmă un parfum ciudat ca mirosul neliniștitor al unui alt capăt de lume. Ascultau și ei cu atenție cele ce se spuneau. Mă întrebau din când în când, pe mine sau pe vreun altul, ce însemna câte un cuvânt. Se negocia, le-am explicat. Își comparau oracolele. Spartanii cereau kraterul jefuit de corsarii samieni și care se regăsea tronând printre ofrandele de la Heraion cum am mai spus. Polikrate spunea că ar fi vrut el să-l returneze dacă într-adevăr kraterul s-ar mai fi aflat vezi doamne în mâinile lor, dar zice că din câte știe el, niciun krater sparțiat nu a fost vreodată declarat de corsari căci nu și-ar fi permis ei niciodată să agreseze puternica cetate a Spartei. Iată motivul, domnilor, pentru care dorea el acum să îi oblige de acum încolo pe corsari să-și declare jafurile și nu ca până acum, să treacă în bununarele piraților fără ca cetatea să știe. Geomorii au dat din cap fără să prea fie de acord, nu prea le convenea să-și bage consiliul cetății nasul în treburile lor de piraterie, atât de zemoase. Polikrates a adăugat: se poate totuși, cine știe, ca, printre comersanții Samosului, eventual, să fie, poate, vreunul care să știe ceva. Numea el astfel pe acei samieni care neavând nimic de transportat, sub protecția vreunui geomoros, traversau în toată libertatea marea ikariană în căutare de prăzi. Se pare că una din rarele nave spartane ce se îndrepta către Efes fusese interceptată de către Samieni. Căci, arăta el, samienii și aliații lor au mai multe nave, împreună, decât Milezienii și Lesbienii și toți aliații lor, puși împreună! Și sigur mai multe decât Lakedaimon, asta este sigur, cetatea aceea înfricoșată și închisă în pământurile ei, a adăugat. </p>
               <p rend="justify">S-a auzit atunci Anaxandridas care-și lăuda hopliții cu voce tare :</p>
               <p rend="justify">— Ești puternic în nave, Polikrate. Dar nu sunt suficiente trierele pentru un război. Ai nevoie și de soldați !</p>
               <p rend="justify">— Soldații trebuie transportați. Prin insule, nu e decât apă. Și în apă sunt navele noastre.</p>
               <p rend="justify">Anaxandridas cugeta.</p>
               <p rend="justify">— Și apoi, a adăugat Polikrates, avem și noi soldați. Și cetățile noastre știu și ele lupta!</p>
               <p rend="justify">— Cetăți care se bat între ele, a spus persul de pe margine și Anaxandridas l-a arătat cu degetul și a indicat pe ce-l ce-i sprijinea argumentul : ha!</p>
               <p rend="justify">S-a lăsat atunci tăcere. </p>
               <p rend="justify">— Răspunde, Anaxandridas, de ce nu vrei să ne sprijini? a întrebat Polikrates.</p>
               <p rend="justify">— Polikrates… </p>
               <p rend="justify">S-a gândit puțin și s-a lăsat tăcere. Spartanul a reluat:</p>
               <p rend="justify">— Polikrate, tu ești fiul lui Aiakes, da? Negustorul…</p>
               <p rend="justify">— Da.</p>
               <p rend="justify">— Și tatăl tău, Aiakes, al cui fiu este el?</p>
               <p rend="justify">— Ca și pe mine, pe bunicul meu îl chema Polikrates.</p>
               <p rend="justify">— Și pe tată-său?</p>
               <p rend="justify">— Aiakes.</p>
               <p rend="justify">— Și pe tată-său, mai departe?</p>
               <p rend="justify">— Nu mai știu.</p>
               <p rend="justify">— Ei vezi? Cum să-ți spun… vezi tu, Polikrates… eu știu perfect.</p>
               <p rend="justify">Spunea aceasta deoarece spartanii se mândresc și pretind că le coboară rasa până la eroii venerați de sanctuarele din Hellas. Dar dacă pot să-mi dau cu părerea asupra lucrurilor acestora, vorbind fără considerație de ascendența lui Aiakes, Anaxandridas nu făcea decât dovadă de ignoranță, luându-l drept un insular oarecare. Căci, fără să urce poate așa de departe ca linia regelui spartan, totuși, prin strămoșul său Bryson și prin străbunicul Syloson fiu al lui Kalliteles, urca și el la rasa bravilor navigatori ce călătoriseră în corăbiile lui Kolaios, cel care fusese primul ce-a ajuns la Tartessos, în părțile îndepărtate dinspre Hesperos, și care-și întorsese de acolo navele pline cu argint. Mâine chiar Aiakes va pleca și își va inspecta punctele de vânzări de la Naukratis unde însuși faraonul Amasis al Egiptului îl invită din când în când la masa sa. Merg să vâneze împreună crocodili, nume dat șopârlelor acelora ce seamănă destul cu cele ce se ascund sub pietre de soarele nostru arzător de aici din Ionia, dar de mărime mult mai mare, se pare, de mărimea balaurilor omorâți pe vremuri de Hermes Argeiphontes, hoțul de vite, aducătorul de vise, expiatorul nopții și fiu al lui Zeus. Șopârlele aceste se înmulțesc într-atâta încât ies în nopțile calde să atace oamenii; într-atâta încât corbi croncăne cu frică la miezul nopții când scot crocodilii boturile din apă. Faraonul atunci organizează vânători chemând pe cei mai temuți gonaci ai regatului printre care și pe războinicii fără prihană ai Etiopiei. Acestea despre linia lui Aiakes. Dar să nu pierd firul, căci iată-i pe samieni prinși de îndoieli:</p>
               <p rend="justify">— Nu cred că Sparta are să ni se alăture, murmurau geomorii.</p>
               <p rend="justify">Anaxandridas a continuat să se laude de puterea țării sale, mândra cetate Lakedaimon, cum era ea cea mai strălucitoare și mai războinică și mai puternică dintre toate cetățile lumii. Scos din sărite, unul din barbari, care asculta cu atenție, a intervenit, a luat cuvântul și a spus la un moment dat cele ce urmează: </p>
               <p rend="justify">„Te lauzi cu țara ta cea mare, rege al Spartei, ci pe mine, care ți-am cunoscut țara, lasă-mă să-ți spun anume cât este ea de mare. Împrejurul Ekbatanei se găsește un sătuc ce, el singur, face cât întreaga suprafață a Lakedaimonului, cu Helos și cu Gyteion și chiar cu Messenia întreagă, și cu celelalte orășele și cetățui ce-am vizitat în vecinătatea Spartei. Cea mai mică din satrapiile ce ascultă de marele rege este totuși mai mare decât Sparta. Tegea și Argos, vecinile tale, vă desfid din vremea strămoșilor voștri și n-aveți ce să le faceți. Când oracolul vă interzice, ca din întâmplare, jocurile și festivalurile pretindeți că vă rețin de la război. Din ce mi se spune și alte orașe grecești au câștigat tot atâtea premii ca și voi și nu se laudă atât în fața lumii că sunt cele mai tari și cele mai puternice. Am să vă spun fără înconjur: fiecare națiune și fiecare trib și fiecare familie mizerabilă se complace în mizeria sa; iar spațiul limitat al micilor lor colibe le poate părea un paradis căci singura lor grijă este să le arunce alții o privire admirativă. Dar nu-mi spuneți mie și nu-i spuneți Măritului Rege mai ales, al cărui tată a fondat acest imperiu pornind de la nimic și făcând renumele perșilor până la marginea lumii: nu-mi spuneți mie ce este o țară mare. Căci dacă printre Korintheni sau printre Athenienii cu care vă învecinați sau chiar la Sikyon, se mai găsesc din cei ce vor accepta să vă privească cu ochii aceia pierduți în admirație care vă plac atâta, e din cauză că împart cu voi sângele și judecata lor își pierde atunci din rigoare. Căci nu-ți ascuți sabia judecății la fel când lupți cu sângele tău sau când lupți cu străinul. Se știe bine că mila poate țâșni din ochii celui ce își aude propria limbă, pe când din mâna armată de fier a străinului, niciodată. Iată deci, oameni ai Spartei, ce spun investigatorii noștri despre mărirea voastră și, din partea mea, tind să le dau dreptate”.</p>
               <p rend="justify">Am notat aici cuvintele pe care le-a pronunțat Barbarul.</p>
               <p rend="justify">În urma lor, văzând că reprezentanții Persiei îl atacau pe spartan, unii din geomori înclinau să dea acum dreptate lui Polikrate. Iată, spuneau ei, că perșii îi privesc cu dispreț pe spartani, ceea ce nu va ajuta unirii lor.</p>
               <p rend="justify">— Barbarul are dreptate, înclina altcineva. Nu sunt poate perșii așa liberi cum pretindem noi că suntem, dar sunt puternici, asta știm cu toții, sunt temuți și, mai ales, sunt toți uniți în jurul lui Kambysses. Sunt respectați și sunt cei mai puternici din lume. Și sunt deasupra popoarelor pe care le-au supus. Perșii sunt astfel liberi, poate chiar mai liberi decât noi!</p>
               <p rend="justify">Gelonos cu cei cincisprezece hopliți naxieni apăruse și el. S-a apropiat de Polikrate și l-a întrebat încet:</p>
               <p rend="justify">— E momentul, patroane. Cum rămâne, deci? Ce s-a decis? Persia sau Sparta?</p>
               <p rend="justify">Polikrates îl privea pe taică-său care își frământa mâinile. „Nu știu… Nu știu…”.</p>
               <p rend="justify">S-a lăsat tăcere și s-a auzit iarăși fluierul frigian:</p>
               <p rend="justify">„De-atâtea ori pe apa sărată a mării limpezi </p>
               <p rend="justify">am implorat dulcea întoarcere…”</p>
               <p rend="justify">— Anaxandridas, alătură-te nouă.</p>
               <p rend="justify">— Nu am forțe suficiente, o Aiakes. Trebuie să-i învăț minte pe vecinii noștri din Tegea.</p>
               <p rend="justify">— Anaxandridas, oracolul îți interzice Tegea. Cu bună știință, căci oracolul indică un apel către unitatea Greciei. Nu îți rămâne deci decât să te alături luptei din Ionia împotriva străinilor.</p>
               <p rend="justify">Spartanul nu părea deloc convins. A reluat Aiakes:</p>
               <p rend="justify">— Anaxandridas, ești tu mai presus de autoritatea oracolului? </p>
               <p rend="justify">— Pentru că vreți cu tot dinadinsul, a spus spartanul, voi da citire oracolulului primit de Sparta și veți vedea cu toții că zeul vostru chiar, cel de la Branchidai, ne dă voie să luăm Tegea. Având libertate în Peloponez, samieni, nu vom avea nici forțe și nici interes să ne băgăm într-un conflict care e departe de casele noastre. Iată-l deci pe Pitagoras, înțeleptul învietor al oracolului din Branchidai !</p>
               <p rend="justify">Pitagoras s-a apropiat atunci. Regele spartan îl trata cu mare deferență de când primise falsul oracol de la el. Anaxandridas spus:</p>
               <p rend="justify">— Polikrates, am consultat oracolul căci legea helenică așa ne cere. Iată răspunsul ce-am primit. Citește, Pitagora.</p>
               <p rend="justify">A spus și ochii i-au lucit de orgoliu. La un gest al său, Pitagoras a adus înscrisul și l-a citit. Samienii erau toți consternați și cu bun motiv: pentru că cele ce s-au citit au fost un fals oracol, redactat de către Pitagoras la comandă și nu nicidecum un răspuns al zeului. Răspunsul suna astfel :</p>
               <p rend="justify">„Dreaptă și egală este câmpia unde se ridică Tegea, orașul arcadian</p>
               <p rend="justify">Două vânturi puternice bat acolo</p>
               <p rend="justify">Lovitură după lovitură se-aude și rău urmează răului</p>
               <p rend="justify">acolo unde pământul furnicător l-a primit pe Atrid</p>
               <p rend="justify">adu-l tu în oraș la tine și fă-te astfel stăpân Tegeei”</p>
               <p rend="justify">Să-l fi văzut pe Anaxandridas jubilând !</p>
               <p rend="justify">— Avem aici mână liberă în Peloponez! Cuvântul zeului de la Branchidai !</p>
               <p rend="justify">O rumoare a trecut, ca o briză, peste grupul de geomori.</p>
               <p rend="justify">— Sparta, spuneau în șoaptă între ei, nu este deci cu noi. Va trebui să ne alăturăm perșilor, nu avem de ales. Să-i lăsăm atunci pe Polikrate și pe Aiakes să caute unitatea grecilor singuri. Noi ne vom pleca perșilor ca și Miletul, ca și celelalte orașe de pe coastă ! </p>
               <p rend="justify">Oracolul primit de spartani pomenea deci pe Oreste, fiul Atridelui Agamemnon, eroul danaan al cărui mormânt se găsește undeva în Ahaia. Oracolul semnifica deci faptul că osemintele se găsesc precis între zidurile orașului Tegea. Regele spartan a îndoit hârtia cu grijă și i-a dat-o lui Pitagoras.</p>
               <p rend="justify">— Se vede, a spus spartanul, că Branchidai a înviat. Și, chiar după cuvântul zeului, adevărat e că viclenia ne-a câștigat războiul… Tegea ne este permisă acum. Ceva îmi spunea că așa va fi, he he.</p>
               <p rend="justify">A râs ca pentru el, încet, apoi cu o figură victorioasă :</p>
               <p rend="justify">— Este chiar oracolul pe care Branchidai îl dă regelui Spartei.</p>
               <p rend="justify">— Nu e drept, s-a împotrivit Polikrates. </p>
               <p rend="justify">Spartanul a grăit :</p>
               <p rend="justify">— Cuvintele ce-au fost spus la templul lui Apollon au fost drepte. Când consiliul Amphiktyonilor din Delfi ne-a închis porțile, nu am coborât brațele și nu ne-am îndreptat faptele după logica puterii pe care am fi putut totuși să o adoptăm. Am călătorit pe spatele mării celei negre și am venit umili, ca supleanți, cu ramuri pașnice de măslin, cu grele sacrificii de tauri, aici în Milezia, la templul vostru din Branchidai, sperând că poate ei ne vor primi. Și acum am primit răspunsul pe care am venit să-l căutăm. Și acest răspuns l-ați auzit. Și voi urma justiția perfectă ce mi-a fost dat de însăși gura Pythonesei celei neprihănite.</p>
               <p rend="justify">Acestea au fost spusele lui Anaxandridas. </p>
               <p rend="justify">Polikrate s-a întors către mine:</p>
               <p rend="justify">— Ce înseamnă răspunsul lor, spune-mi.</p>
               <p rend="justify">— Înseamnă, după el, că li se dă voie să ia Tegea.</p>
               <p rend="justify">— Și eu ce să fac?</p>
               <p rend="justify">Era exasperare în vocea sa. Am coborât capul. În fața ezitării mele, m-a scuturat: </p>
               <p rend="justify">— Ce înseamnă, spune-mi!</p>
               <p rend="justify">Mi-era teamă. Polikrate își citea și își recitea oracolul și era pe cale să își piardă firea.</p>
               <p rend="justify">— Nu înțeleg nimic, a continuat. Nu se poate să fie atât de complicat. Toată lumea e la curent, mi se pare mie că și zeul ar trebui să fie; ar trebuit totuși să aibă și el o mică idee despre cele ce se întâmplă. </p>
               <p rend="justify">A reluat bucata de hârtie din mâna lui Anaxandrids care, uimit, n-a protestat. A citit-o și pe aceea dintr-un cap în celălalt. Avea mâinile pline de oracole, avea și celelalte hârtii, și oracole mai vechi și alte răspunsuri. Stătea pierdut în mijloc, răsfoind la oracole și aruncându-le pe jos:</p>
               <p rend="justify">— Și eu ce fac? Las ciubotele soldaților lui Kambyses să-mi tropăie punțile penteconterelor? Privește. Privește oracolele astea. Privește ce scrie aici : „în locul însuși unde Ankaios s-a însurat cu fata lui Meandros”. Ce înseamnă toate astea? Tu înțelegi ceva? Crezi tu că Ankaios chiar s-a însurat cu fata râului Meandros?</p>
               <p rend="justify">Polikrate răsfoia înnebunit bilețelele, unele se desprindeau și cădeau în zig-zaguri nehotărâte la pământ. Pitagoras se grăbea în urma lui să se aplece și să le culeagă:</p>
               <p rend="justify">— Cum poate fi așa ceva adevărat? spunea Polikrates. Privește. Cum poate fi adevărat că Anakaios s-a însurat cu fata râului Maiandros? Ai văzut tu vreodată cum arată fata unui râu, tată? Ai văzut vreodată o nimfă, măcar?</p>
               <p rend="justify">Aiakes tăcea puțin încurcat. „Este încă tânăr” mi-a părut că spune celorlalți geomori cu părul argintat.</p>
               <p rend="justify">— Cine știe, o să mă faceți poate să creadă că în fiecare scorbură se ascunde câte un zeu, cum spune poetul.</p>
               <p rend="justify">— Care poet? </p>
               <p rend="justify">— Nu știu. Îți spun însă un lucru hotărât: nu se înțelege nimic. Lăsați-mă în pace cu oracolele voastre ! Zeii nu există!</p>
               <p rend="justify">A spus, cuprins de un fel de disperare. Aiakes a încercat să-l liniștească :</p>
               <p rend="justify">— Liniștește-te fiule. Dacă nu există, cum se face că avem cuvinte pentru a-i numi?</p>
               <p rend="justify">— Sunt doar cuvinte!</p>
               <p rend="justify">— Asta înseamnă că zeii nu există încă, a spus Aiakes cu înțelepciune.</p>
               <p rend="justify">— Urăsc nenorocitul ăsta de oracol.</p>
               <p rend="justify">— O să mergem să consultăm un altul. O să mergem la Klaros. O să mergem la Delfi.</p>
               <p rend="justify">— Urăsc toate oracolele.</p>
               <p rend="justify">— Omul are nevoie de călăuzire, a spus Aiakes. Să mergem la templu, pentru scăldarea zeiței în mare. Trebuie să ne călăuzim după ceva.</p>
               <p rend="justify">— Da tată, trebuie să ne călăuzim după ceva, a reluat Polikrates cuvântul tatălui său, hotărât deodată, și și-a strâns tare un cuțit ce-l avea la îndemână. Tată, te implor, lasă-mă pe mine să hotărăsc. Nu mai pot între atâția ghicitori și interpreți de semne. Mnesarkhos, uite-l, complotează cu ceilalți, este acum de partea spartanilor care ne abandonează, este cu perșii și de partea Miletului!… Mnesarkhos vrea să pierdem toată flota pe care am câștigat-o ca să-și facă el negoțul liniștit pe coasta Ioniei!…</p>
               <p rend="justify">— Să ne liniștim, a răspuns Aiakes clătinând din cap și privind și el neliniștit înspre grupul de geomori din jurul lui Mnesarkhos care se depărtaseră și își spuneau ceva. Să mergem la templu, să mergem la festival…</p>
               <p rend="justify">Li s-a cerut să-și lase armele deoparte. Am mai spus că în timpul festivalului Toneia, după obicei, samienii nu poartă arme. Polikrates a fost și el obligat să-și lase armele deoparte.</p>
               <p rend="justify">Polikrate mergea înainte absent și privea în gol și mi-a părut că nu ascultă, cuprins deodată de o hotărâre neștiută. Cât despre mine, eram trist căci țestoasa, dacă era a lui, înseamnă că nu era a mea […] </p>
               <p rend="justify">*</p>
               <p rend="justify">Odată ajunși pe plajă, în fața Heraionului, negocierile înclinau în momentul acesta înspre ceea ce ne temusem încă de la început, și anume Sparta s-ar fi retras cu falsul oracol drept cuvânt adevărat al zeului, iar Samos se vedea astfel lăsat pradă presiunii perșilor. Mai mult, geomorii din jurul lui Mnesarkhos, cel carea avea afaceri pe continent, doreau să vadă Samosul supus în rând cu celelalte orașe ioniene de pe coastă iar pe Aiakes alungat din funcția panioniană de aisymnetes.</p>
               <p rend="justify">L-am văzut odată pe Kleomenes că mă caută prin mulțime, m-a apucat de mână și m-a tras după el să mă arate lui tată-său.</p>
               <p rend="justify">— Tată, a spus, iată-l pe băiatul acesta. E sclav. El a fost prins în măruntaiele din Branchidai și poate să mărturisească despre cele s-au întâmplat acolo. Oracolul pe care l-ai primit nu este cuvântul zeului, el este fabricat de uzurpatorii de la Branchidai: oracolul pe care l-ai primit, tată, a fost fals!</p>
               <p rend="justify">Mi se părea că tată-său se făcea că nu înțelege; părăsise compania geomorilor samieni și se așezase jos, obosit, alături de Leonidas, celălalt fiu al lui. Se apucaseră să joace absorbiți, aplecați asupra tablei, jocul de oscioare.</p>
               <p rend="justify">— Tată, l-am găsit, a insistat Kleomenes. Uite-l, întreabă-l, are să te convingă.</p>
               <p rend="justify">Și mă arăta cu degetul și-l trăgea pe taică-său de tunică.</p>
               <p rend="justify">— Lasă-mă, s-a smuls Anaxandridas absent, îndepărtându-i mâna de pe umăr.</p>
               <p rend="justify">Nici nu ridicase capul din joc.</p>
               <p rend="justify">— L-am găsit, tată. Eu l-am găsit! Zău că l-am găsit! Are să-ți spună totul! De-asta am venit aici, nu? Ca să aflăm oracolul zeului ? L-am găsit pe cel ce a produs acest oracol. Eu l-am găsit, privește!</p>
               <p rend="justify">Și Anaxandridas, tras de umăr catadicsi în cele din urmă să ridice capul și făcu „aha”. </p>
               <p rend="justify">Anaxandridas privi neliniștit împrejur să se asigure că nu a auzit nimeni.</p>
               <p rend="justify">— Eu zic să taci din gură, adăugă el. </p>
               <p rend="justify">Apoi coborî capul și reveni la jocul său. Îi arăta ceva cu degetul lui Leonidas. Kleomenes înnebunit de invidie se interpuse între ei lovind și răsturnând din neatenție tabla de joc cu poala tunicii.</p>
               <p rend="justify">— Eu l-am găsit, a spus. Eu!</p>
               <p rend="justify">— Lasă-ne în pace! a urlat tată-său. Tu nu vezi că jucăm?</p>
               <p rend="justify">Atunci s-a întâmplat. </p>
               <p rend="justify">Anaxandridas s-a ridicat de la masa de joc și a explodat de mânie. Venerabilul Aiakes s-a apropiat și el neliniștit și a cerut să știe ce se întâmpă.</p>
               <p rend="justify">— Au înnebunit, a spus careva. S-au luat la bătaie! Spartanii! Se bat între ei! Fiul cu tatăl !</p>
               <p rend="justify">Și într-adevăr Anaxandridas fiul lui Leon și rege al Spartei și Kleomenes, fiul său întâi născut, se încleștaseră  într-o luptă de o ură fără asemănare. Puternici erau amândoi, dar fiecare în felul său: tatăl, solid și bine alcătuit, fiul, un adolescent subțiratic dar nervos.  Își dădeau pumni, se tăvăleau în praf, dar mai ales Anaxandridas lovea iar Kleomenes nu părea că vrea să-i dea drumul din încleștare; acesta sfârși prin a-l întoarce cu fața spre el și, cum își pierduse poate firea din cauza furiei, tot încerca să-l strângă de gât. Tăvălindu-se se apropiaseră de lăncile depuse deoparte de hopliții dezarmați și când Anaxandridas a simțit toată fierăria aceea la îndemână a prins cu forță una din sulițe și s-a sprijinit în ea; ceea ce a dat timp fiului său se ridice clătinându-se pe picioare și să strige:</p>
               <p rend="justify">— Eu sunt rege al Spartei ! Eu, nu Leonidas! Eu!</p>
               <p rend="justify">Iar ceea ce a făcut Anaxandridas în cele ce urmează ne-a aruncat pe toți în siderație. A înfipt, am văzut asta cu ochii mei, cu forță, lancea chiar în mijlocul pieptului fiului său. Îl privea apoi, satisfăcut, gâfâind prostit. </p>
               <p rend="justify">— Au înnebunit, spuneau. Ce se petrece? Opriți-i!</p>
               <p rend="justify">— Sparțiatul… L-a omorât pe Kleomenes! Și-a omorât propriul fiu!</p>
               <p rend="justify">Îmi pare mie că Anaxandridas abia începea să-și dea seama ce făcuse. Cât despre Kleomenes, spre supriza mea și probabil a tuturor, rămăsese viu în picioare: apucase capătul suliței ce-i ieșea din pept cu ambele mâini și privea, mai uimit chiar decât noi, fierul care îl pătrunsese. Nu văzusem niciodată vreun hoplit să poată rămâne în picioare după ce a fost pătruns în luptă de fierul rece al unei lănci. Asistasem și eu mai mult decât se cuvine la carnagiile războiului, la ruperea rândurilor ba chiar am fost de față când au reușit să prindă pe câțiva dintre potrivnici, să-i pună la pământ și să-i lovească cu cozile sulițelor până își pierd cunoștința. De-abia după cele ce s-au întâmplat, un anume Amphiaraos, doctor și el, mercenar din Lokris și experimentat într-ale războiului, mi-a declarat că mai văzuse și el ceva similar la un asediu, sub zidurile din Lemnos. Damokedes, doctorul melian, să nu uit, mi-a confirmat și el această faptă extraordinară.</p>
               <p rend="justify">Dar mă iau cu vorba căci uite-l pe Kleomenes, pe frumosul și pe tristul băiat spartan, rămăs în picioare și clătinându-se împuns de sulița ce-l pătrunsese. Dacă cineva nu ar fi văzut bătaia, ar fi putut crede că e o scenă de actori și ar fi izbucnit, cine știe, chiar în râs. Căci băiatul acesta neiubit, cu mâinile strânse în față pe sulița ce-i străpunsese corpul, fără să se prăbușească, avea aerul că se întreabă cum poate scăpa de ea. Ne privea prostit și cu ochii măriți și rotunjiți. De-abia după un moment a citit oroarea pe fețele noastre și a părut că se înspăimântă și el. Dându-și seama că tatăl său îi făcuse asta, a încercat să-și ia deodată un aer cât mai normal, a prins mai puternic coada suliței cu cele două mâini cu un rictus, dar nu putea, căci fierul greu atârna și îl dezechilibra într-o parte:</p>
               <p rend="justify">— Nu vă faceți probleme… nu e… n-are nicio importanță…</p>
               <p rend="justify">Și trăgea de suliță, cum ar veni, să o scoată, ca și când nimic deosebit nu s-ar fi întâmplat, dar începuse să se vadă dâre de sânge, îl durea teribil la orice mișcare și nu avea cum să scape. Nu-i venea să-și creadă ochilor și nici nouă.</p>
               <p rend="justify">— N-are nimic… încerca să ne asigure.</p>
               <p rend="justify">Și rămăsese singur, în picioare, așa, singur în mijlocul tuturor, cu sulița înfiptă care-i pătrunsese pieptul. </p>
               <p rend="justify">Era cumva stingherit. A încercat să se așeze într-un colț ca să dea un aer de normalitate scenei, ca și cum s-ar fi înțepat la deget, dar era pătruns, se vedea, era ridicol, nu avea cum, nu putea nici sta în picioare. Nu-l ajuta nimeni. A încercat iarăși să se așeze, fierul a lovit pământul, s-a ridicat la loc, prostit. Cred că de-abia în momentul acela am văzut cu toții că îi venea să plângă. Îl privea intermitent pe tată-său cum își șterge sudoarea de pe frunte și nu părea că realizeză încă ce a făcut. A privit în jur, fără sprijin și fără apărare.  Taică-său și el tâmpit privea în gol. Scitul Gelonos s-a desprins atunci dintre naxieni și s-a apropiat. L-am urmat și eu. Sângele nu curgea tare din piept iar Kleomenes deschisese ochii mari și a început să râdă deodată ca un nebun, împingându-ne să-și facă drum spre tată-său ca să-i spună cu furie :</p>
               <p rend="justify">— Nu poți să mă omori!</p>
               <p rend="justify">Iar către noi se strâmba în continuare ca și cum ar fi vrut să ne asigure că n-are nimic, că e normal, că o să-i treacă. Era un pic ridicol. A mai făcut câțiva pași, așa, cu sulița aceea atârnândă ce-l pătrunsese din față în spate prin mijlocul pieptului și a urlat cât a putut :</p>
               <p rend="justify">— Nu puteți să mă omorâți !</p>
               <p rend="justify">Și a început să plângă. O durere bruscă l-a izbit deodată, ca un fulger. Sughița de plâns.</p>
               <p rend="justify">Dar Moirele l-au protejat atunci, fără îndoială, căci, în ciuda faptului că sulița îl pătrunsese pe de-a întregul, niciunul din organele lui vitale nu fusese și, Gelonos, care era deprins cu războiul, a desfăcut cu meșteșug vârful scuțit al suliței și mânerul de la capăt, am putut apoi să extragem sulița care-i ieșise prin spate, chiar alături de coloană. Kleomenes și-a pierdut cunoștința de durere. Am putut să-i dăm îngrijiri. </p>
               <p rend="justify">Unii au spus că acesta a fost momentul care a declanșat nebunia lui Kleomenes de mai târziu. Căci se știe ce viață grea a avut băiatul acesta și cum s-a terminat. Ceea ce e sigur e că a păstrat de atunci un fel de râs stricat pe care l-a păstrat pentru tot restul vieții ca și cicatricile ce i-au rămas pe piept și pe spate. Roșul sângelui inunda încetișor pielea și când și-a revenit Kleomenes își privea prostit pieptul.</p>
               <p rend="justify">— Nu pune mâna, a spus.</p>
               <p rend="justify">— Te doare? am întrebat. </p>
               <p rend="justify">— Nu pune mâna.</p>
               <p rend="justify">Am așteptat câteva minute.</p>
               <p rend="justify">— E singurul lucru adevărat pe care-l am, a spus, lăsând capul pe spate și închizând ochii. </p>
               <p rend="justify">Îl priveam și nu-m venea să cred ce soartă avusese acest nefericit prinț al Spartei.</p>
               <p rend="justify">— Durerea mea. E tot ce am, a spus.</p>
               <p rend="justify">Am vrut să-i aplic un pansament dar a urlat din nou:</p>
               <p rend="justify">— Nu mă atinge! </p>
               <p rend="justify">Durerea era atât de puternică încât m-a strâns de mână și m-a privit în ochi:</p>
               <p rend="justify">— Spune-mi, poți să mă vindeci?</p>
               <p rend="justify">— Rana o să se vindece singură, am zis.</p>
               <p rend="justify">— Și apoi?</p>
               <p rend="justify">— Apoi, nu știu.</p>
               <p rend="justify">Îi luceau ochii. Am încercat să-l liniștesc, să-l pansez, să-l șterg de sângele amestecat cu praf și îi povesteam distrăgându-i atenția:</p>
               <p rend="justify">— Ramuri de măslini, vezi? Au început să pună ramuri de măslini în jurul capitelurilor.</p>
               <p rend="justify">El sta cu ochii pierduți, lăsându-se în seama mea.</p>
               <p rend="justify">— Da, a spus.</p>
               <p rend="justify">— Și candele. Pentru Toneia. </p>
               <p rend="justify">— Da.</p>
               <p rend="justify">Am tăcut. Oricât încercam să-i distrag lui atenția, nici eu nu mai văzusem vreodată așa spectacol de atroce. Gelonos era obișnuit, el era mercenar și văzuse multe, l-a văzut că nu e mort și m-a lăsat să-l îngrijesc. Îi observasem eu pe spartani: nu se apreciază unii pe alții, cred, își fac rău, se lovesc. Chiar în cele mai intime colțuri ale caselor lor, mereu violență, într-un fel sau în altul, bărbații ca și femeile. Chiar când nu se uită nimeni; îmi pare că își fac din asta un titlu de glorie. Cei care nu se arată războinici sunt considerați mieroși, moi și incapabili. Îmi părea și că în raporturile cu spartanii, trebuia să-i lovești cumva pentru a le obține atenția. Dacă nu le tragi una, nici nu te bagă în seamă. Este fără îndoială o rasă aparte națiunea aceasta a laconienilor.</p>
               <p rend="justify">Cât despre Anaxandridas părea pe cale să-și piardă mințile căci era convins că-l omorâse pe fiu-său cel dintâi, și asta în fața întregii adunări de samieni. Și la drept vorbind fusese doar la un pas. Știa foarte bine că era un gest care, odată întors la Sparta, eforii nu aveau să i-l ierte. Își smulgea părul din cap și la un moment dat, când a înțeles că Kleomenes de fapt nu era mort, s-a apropiat de mine, cu recunoștință, i-am văzut ochii în lacrimi, eu, care mă ocupam de fiu-său, m-a prins de mână și mi-a mulțumit.</p>
               <p rend="justify">Menționez acestea căci, pentru că l-am scăpat pe fiu-său întâi-născut, moștenitor al liniei lui Agis și al oficiului regal din Lakedaimon, Anaxandridas mi-a dăruit cele ce urmează: zece talanți de argint, o sută cincizeci de capre și tot atâția miei, cu berbec; casă cu grajd și teren de o sută de plethrai în țara Elis, un krater plin cu ulei și dreptul de cetate la Sparta și de a șede la masă printre homoioi, și, mai presus de toate, libertatea. Aceste sunt lucrurile notorii ce s-au întâmplat în acea formidabilă zi de Artemision iar cei ce vor dori să verifice n-au decât să întrebe pe numeroșii martori ce au fost de față în ziua aceea de grație. Înțelegând de la ceilalți că eram sclav, deși se apropiase foarte tare de mine, m-a depărtat deodată brusc și cu un gest de dezgust și a cerut imediat să vorbească cu stăpânu-meu. A întrebat pe samieni al cui eram, căci, zicea, un vindecător al unui rege al Spartei merită să fie pus la loc de cinste și să mănânce așezat la masa lor. </p>
               <p rend="justify">— Bărbați ai Samosului, a spus, răspundeți-mi la întrebare pe care am să v-o pun : spuneți-mi al cui este sclavul acesta pe care, iată-l ! Vreau să se știe că orice preț ar avea, eu îl voi cumpăra la preț dublu căci cel ce îngrijește și vindecă pe un rege al Spartei merită să fie om liber și să șadă la masa noastră.</p>
               <p rend="justify">Așa a spus Anaxandridas, regele Lacedemonului.</p>
               <p rend="justify">Iar când l-au adus pe Pitagora de față, arătându-l ca fiind stăpânul meu, Anaxandridas i-a dăruit și lui cinci talanți de argint, cincisprezece vaci și un krater cu ulei și lot de pământ de cincizeci de plethrai în țara Thyreatis, în Kynouria pe coasta Peloponezului. Pitagora nu mai putea de bucurie căci se vedea așa binevăzut deodată și fără motiv. Regele a mai dat cincisprezece talanți de argint lui Aiakes. În total a cheltuit treizeci de talanți de argint, o sută cincizeci de miei, o sută cincizeci de capre, cincisprezece vaci de lapte, un berbec, două kratere de ulei și o sută cincizeci de plethrai de pământ cu casele lor respective. Aceste cheltuieli a fost efectuate de către Anaxandridas în speranța că gestul său imprudent va fi uitat și iertat, căci îl străpunsese pe propriul său fiu în mijlocul pieptului cu sulița de fier, în fața adunării samienilor.</p>
               <p rend="justify">Eu eram teribil de bucuros de libertatea care mi se prezenta deodată ca un dar neașteptat, ca cel mai frumos dar pe care nici nu îndrăznisem să-l sper vreodată, eram ca orbit de atâta lumină. Nu reușeam să urmăresc chiar tot ce se spunea. Înțelesesem că în mod ciudat devenisem deodată spartan. M-am așezat lângă Kleomenes, eram deci cumva salvatorul salvatorului meu. Și ca prin vis am auzit iarăși versul aedului, cred, ultimul vers ce mi-a reținut atenția căci nu știu cum se făcea că parcă mi se potriveau toate, înainte de evenimentele uimitoare  ce s-au produs în continuare și pe care am să le înșir în cele ce urmează. Spunea versul :</p>
               <p rend="justify">„S-ascundem darurile amare pe care ni le-a făcut stăpânul Poseidaon”</p>
               <p rend="justify">Da. Cumplită poveste deci pentru acest Kleomenes, fiu întâi-născut al regelui Spartei, despre care unii spun că-și pierduse mințile la un moment dat căci pentru un timp hoinărea pe străzile Spartei luându-se de oameni și batjocorindu-i. Fusese deci ordonat de legea țării sale să urmeze în linia Agiazilor, regi ai Spartei. Kleomenes, fiul nedorit, din mama impusă de Efori și nu Dorieus, cel de-al doilea născut, și nici viteazul Leonidas și nici măcar îndemânaticul lor frate Kleombrotos, măcar că aceștia trei din urmă erau toți plini de valoare și nașterea lor urmase foarte curând după nașterea lui Kleomenes. </p>
               <p rend="justify">Acestea deci, despre eliberarea mea de către acest prinț al oamenilor, de către Anaxandridas fiu al lui Leon și rege al Spartei.</p>
               <p rend="justify">Între timp geomorii samieni se constituiseră într-un grup aparte și nu ni se mai alăturau. Aruncau priviri rele din când în când către grupul lui Aiakes și mi se părea că, în urma a celor întâmplate, intenționau să predea Samosul perșilor, să-l alăture Miletului și celorlalte orașe ioniene înrobite, iar pe Aiakes și pe Polikrates și pe partida lor independentistă să-i marginalizeze.</p>
               <p rend="justify">Iar în timp ce Polikrates se regăsea astfel pradă celei mai mari deznădejdi, s-a întâmplat că în bucătărie se tăiase peștele cel mare adus în dar și, spre surpriza tuturor, au găsit înăuntru tocmai inelul cel verde al lui Polikrates, chiar inelul acela pe care el îl aruncase în străfundurile mării. Țestoasa scosese deci până la urmă capul la suprafața apei, întocmai așa cum prevăzuse oracolul. Puseseră inelul pe o farfurioară și i-l aduseseră. Polikrates l-a privit nedumerit și când a realizat ce este, l-a luat fără să spună o vorbă, l-a strâns tare în pumn, și ceva părea că-l întărește într-o hotărâre până atunci necunoscută, strângea în pumn chiar inelul pe care-l îl credea pierdut căci îl aruncase în mare când pornise pe drum spre Didyma, pe barcă, pentru a face voia faraonului Amasis, aliatul său ce-l considera prea norocos.  Inelul acela verde, cu smaraldul strălucitor încrustat cu figura unei țestoase, transparent și încastrat cu aur, podoaba sa cea mai prețioasă, cadoul lui Mnesarkhos, odorul pe care Amasis îi ceruse să-l arunce în mare pentru a evita gelozia dumnezeilor celor invidioși pe fericirea omului, tocmai inelul acela a venit singur înapoi la el. L-a luat în mână, l-a privit cu bucuria unui copil ce-și revede odorul pe care-l credea pierdut. L-a ascuns cu grijă.</p>
               <p rend="justify">Ca și cum nu ar fi fost suficient, și alte lucruri s-au mai petrecut în aceaa zi de pomină în care s-a făcut Polikrate tiran al ostrovului Samos. </p>
               <p rend="justify">Afară se scosese statuia de fildeș al Herei în procesiune și o purtau către malul mării. Samienii depuseseră toți armele la grămadă. Doi servitori, îmi amintesc, cu brațe goale și groase, cu ochi verzi și mari, strângeau cuțitele pe un platou și geomorii trebuiră cu toții să-și depună și ei armele. S-au simțit mai întâi câteva tremurături ale pământului abia perceptibile. Samienii și spartanii se regăseau dezarmați în fața valurilor, iar în spate se găsea Polikrate cu frații săi și cu cei cincisprezece hopliți ai lui Lygdamis. Rămăseseră toți în picioare alături de grămada mare de arme. L-am auzit pe Geolonos că-i spune încet lui Polikrate :</p>
               <p rend="justify">— Cum a rămas, patroane: Persia sau Sparta?</p>
               <p rend="justify">Gelonos cerea instrucțiuni.  N-a terminat el bine să formuleze întrebarea că această zi memorabilă a culminat: pământul s-a pornit să se zguduie teribil, câteva tremurături la început, apoi deodată zdruncinături puternice. Ne-am speriat cu toții și nimeni n-a avut când să vadă că templul s-a înclinat puțin. Cum se regăsise inelul în peștele prins în străfundurile oceanului, au crezut toți că e un semn. Pe peretele templului, în zigzag printre pietrele suprapuse, se deschisese o crăpătură. Frontonul templului se înclinase și mai tare. Vântul începu să bată cu putere, focul dansa încă în vasele sacrificiale ce înconjurau altarul. Oamenii se strânseseră în fața templului, în depărtare se zărea marea cu navele samiene toate ancorate în larg, insula Ikaria deoparte, coasta asiatică de cealaltă. Naxienii rămăseseră în momentul acesta singurii care-și păstraseră armele.</p>
               <p rend="justify">— Persia sau Sparta, patroane ?</p>
               <p rend="justify">Vocea hotărâtă a lui Gelonos. Atunci, deodată, s-a năruit și Heraionul cel nou. Alb, neterminat încă, se înclinase încetișor înspre mlaștină, sfărâmând schelele care-l înconjurau, apoi am văzut cum s-au prăbușit zidurile, pământul însuși devenise cumva lichid sub templu, apoi au căzut la pământ, una câte una, coloanele, cele noi, toate.</p>
               <p rend="justify">Și atunci s-a hotărât Polikrates. Ochii îi erau tulburi. </p>
               <p rend="justify">— Nici Persia nici Sparta ! a spus el hotărât.</p>
               <p rend="justify">S-a desprins atunci de linia de burghezi care urmau procesiunea și, urmat de frații săi Syloson și Pantagnotos, s-a îndreptat înspre grămada de arme, de unde a luat o suliță într-o mână și o sabie în cealaltă. Hopliții naxieni înarmați, făcuseră zid de oameni în jurul lui și împingeau mulțimea înfricoșată către mare. Statuia Herei rămăsese abandonată, plutind nehotărâtă și împinsă din când în când către mal de câte un val. Polikrates s-a repezit în mulțime urlând, înspre adunarea unde se îngrămădiseră spartanii și cu geomorii ce țineau partea Miletului, secerând în stânga și în dreapta printre geomorii rebeli. Naxienii și ceilalți din grupul lui Aiakes, toți înarmați, l-au urmat. Mulți morți au rămas și cei care au putut au fugit. Zguduiturile încetaseră, unii dintre geomori s-au îngrămădit cu ramuri de lygos printre dărâmături între zidurile prăbușite ale sanctuarului, căutând scăpare. Alții au luat-o la fugă înspre oraș pe drumul sacru. </p>
               <p rend="justify">După părerea mea, combinația acestor nenorociri, cutremurul, flota samiană refugiată departe de țărm, în larg, prezența spartanilor, a naxienilor și a geomorilor la festival au făcut că samienii nu au înțeles ce se întâmplă și cine este agresorul. În învălmășeală, ei nu l-au suspectat pe Polikrates însuși ca fiind șeful acestei revolte. Unii și-au imaginat că spartanii vor să pună mâna pe cetate. </p>
               <p rend="justify">Mulți s-au dezechilibrat atunci și au căzut pe plajă. Hopliții secerau printre geomorii samieni, am călcat și eu pe trupuri. L-am văzut pe Mnesarkhos zăcând pe nisip și spălat de valuri, însângerat și tăiat la gât și fără însuflețire. Alți geomori îi împărtășiseră și ei soarta, căzuți, tăiați și spintecați pe plajă. Polikrates, urmat de naxieni se clătina beat de sânge printre trupurile neînsuflețite cu fierul în mână. Spartanii o luaseră la fugă înspre bărcile amarate în port, dar el prinsese pe unul dintre lacedemonieni și îi înfipse cu sete sabia în cap și fierul străpunse osul frunții și ieșise pe la ceafă pe sub marginea căștii, așa cum ar fi traversat un bostan. Își retrase apoi sabia și se auzi cum spartanul cade în apă, cu ochii învăluiți de apele morții, și se auzi hârșâitul fierului ce râcâia marginea metalică a coifului.</p>
               <p rend="justify">De-acuma samienii alergau cu toții speriați înspre oraș crezând poate că spartanii provocaseră o revoltă. Văzând acestea, Polikrates i-a lăsat pe spartani și, împreună cu frații săi și cu naxienii, a luat-o și el înspre Samos iar cele ce urmează vă spun din ce am auzit ulterior căci nu le-am mai văzut eu cu ochii mei. Se pare că au pus mâna pe Akropolis și de-acolo Polikrates a pus stăpânire pe cetate și s-a făcut tiran peste Samos. Mai pe urmă, i-a exilat pe geomorii ce ținuseră partea lui Mnesarkhos. A dărâmat apoi gimnaziile pentru ca acei aristoi să nu mai aibă unde să se poată întâlni.</p>
               <p rend="justify">Astfel s-a făcut Polikrates fiul lui Aiakes tiran peste întregul Samos.</p>
               <p rend="justify">Cât despre mine, n-am mai rămas să văd ce se întâmplă. L-am tras după mine pe plaja moale pe Kleomenes care era ca vai de el și de-abia se mai ținea pe picioare.</p>
               <p rend="justify">Pe plajă, în fața ruinelor Heraionului și departe de oraș, am împins navele la apă.  Ne-am îmbarcat cu toții în bărcile sparțiate, am ridicat pânza cât am putut de repede și am coborât vâslele.</p>
               <p rend="justify">Nu s-a auzit o vreme decât lipăitul grăbit al vâslelor printre câțiva stropi rari de ploaie. Curând am trecut cu teamă printre cele două rânduri de vase ancorate în larg, și care părea că se înfruntau: erau deoparte vasele samienilor și de alta cele ale Miletului și ale Lesbosului reunite. De ani buni Miletul nu-și mai trimitea vasele fără escortă și acum, deodată, navele sale cu inele strălucitoare de bronz, nave de război, toate echipate și gata de luptă, acesta sigur nu avea cum să fie semn bun. </p>
               <p rend="justify">Navele se poziționaseră ca pentru conflict, se vedea limpede : samienii se puseseră în formație diekplous, cu cele două teribile coloane de trireme deja pregătite să execute operațiunea de pătrundere în cazul în care flota reunită a milezienilor și a lesbienilor ar fi dat vreun semn de agresiune. Două piloane de nave, iar noi treceam vâslind printre ei. I-am și recunoscut : phokaienii țineau partea dreaptă sub comanda lui Theron iar samienii, sub ordinele lui Kheramyes țineau partea stângă. Dar cele două linii de nave de război rămâneau imobile căci nu se dăduse niciun semnal de război, nervii erau doar întinși la maximum și nu se știa ce se întâmpla precis, cutremurul făcuse că navele fuseseră scoase în larg,  probabil le era frică și lor, zguduiturile pământului insuflau groaza până în inimile oamenilor și nimeni nu avea chef să înceapă vărsarea de sânge atunci când zeul însuși, stăpânul Poseidaon, scutură pâmântul, părând a vrea să schimbe cursul vremurilor.</p>
               <p rend="justify">Cât despre mine, fusesem acum făcut om liber de Sparta, tocmai de către Sparta, și dacă Sparta îmi dăduse libertatea, spre Sparta aveam să mă îndrept.</p>
               <p rend="justify">Am luat-o deci spre larg și, între aceste două largi forțe navale desfășurate ce se înfruntau, nici milezienii și nici samienii nu ne-au împiedicat să trecem. Valuri s-au succedat, inegale. Pentecontera pe care mă aflam s-a aplecat periculos într-o parte, un val înalt a măturat puntea. Am căutat repede un reper de care să mă agăț, valul măturase puntea și-mi amintesc că l-am văzut atunci cu mirare pe Pitagora care se îmbarcase și el alături de spartani. Hotărât lucru că nu puteam scăpa de el. Pitagora, înghețat de apa rece, își târa după el pe punte zdrențele ude ale tunicii. Valuri puternice datorate cutremurului au făcut să salte cele două rânduri de nave ca acele largi țesături pe care le scutură femeile lydiene în vânt pentru a proteja recoltele de grindină. Iar noi, fragili și mici deodată pe marea ce părea atât mare, urcam și coboram valurile ce ne depășeau ca să se spargă mai departe pe plajă. Spartanii vâsleau placid. După un timp vântul s-a liniștit, ploaia a stat. L-am ajutat pe Kleomenes să se întindă pe bancul umed din centru. Sângele nu mai curgea căci rana era legată dar băiatul își pierduse forțele. Mi-a strâns mâna.</p>
               <p rend="justify">— Povestește-mi ceva, mi-a spus.</p>
               <p rend="justify">M-am gândit și am spus:</p>
               <p rend="justify">— Când eram mic, de sărbătoarea lui Sabazios, băteau tobele de piele și treceau cântătorii de urări.</p>
               <p rend="justify">Și mă strângea tare de mână, ce-o fi fost în inima lui. Eu turuiam înainte:</p>
               <p rend="justify">— Era pentru a ne face urări dar eu nu știam, și mi-era o frică teribilă de măștile lor urâte și mă ascundeam sub pat. </p>
               <p rend="justify">— Știu. Taci. Doar… ține-mi mâna pe frunte.</p>
               <p rend="justify">A închis ochii. În urmă, departe, se mai zărea coasta și ce mai rămăsese din Heraion. Se prăbușise, el, marele templu alb pe care grecii veneau să-l vadă de peste tot și pe care-l imitau peste tot din Lydia în Caria. Câteva jumătăți din albele coloane rămăseseră în picioare.</p>
            </div>
            <div type="div2">
               <head>Scrisoarea a opta</head>
               <p rend="justify">[…] printre înspăimântătoarele flote de război ale Lesbosului, ale Miletului și ale Samosului care se înfruntau în tăcere. Hula lovește uneori cu putere bordul penteconterului și ne scaldă puntea, udându-ne pe toți. </p>
               <p rend="justify">Am fost fericiți să regăsim coasta laconiană printre pescari, bărci și pescărușii croncănitori și neliniștiți. M-am gândit la Arion din Methymna, cântătorul din harpă pe care tâlharii l-au aruncat peste bordul navei sale cu bănci bine legate, cu care își transporta comoara din Italia la Korinth. Spun că a fost salvat de un delfin și adus în siguranță într-un port pașnic, poate unul ca acesta. În port, femei alegeau pești ce se zbăteau și îi ridicau sus de tot cu cele două mâini să le vadă solzii sclipind în soare, râdeau cu zgomot iar pescarii întorși în port, auzindu-le râzând așa își pierdeau crisparea sărată a depărtării. </p>
               <p rend="justify">Sparțiații au coborât cu platoșele și cu căștile lor, înfigând sulițele în nisip pe post de bastoane și târându-și după ei scuturile pe nisipul ud și lăsând în urmă cărări în nisip. Una din femei a scos un țipăt scurt când a văzut grupul de hopliți că se apropie. După un timp s-au apropiat […]</p>
               <p rend="justify">[…] astfel am ajuns la Sparta, orașul meu de adopție, țara unde am fost numit întâia oară vindecător și unde mi s-au atribuit minuni. Aici oamenii arătau către țestoasa desenată pe capul meu ca înspre un semn de vază. Eram destul de mândru căci Anaxadridas mă prezenta peste tot și mi se părea că lumea se învârte în jurul meu și că, mai presus de toate, acestea toate fuseseră proorocite de oracol.</p>
               <p rend="justify">Alții mai pe urmă au arătat minunile ce mi s-au atribuit pentru a mă califica drept șarlatan. Și am să vă povestesc eu în ce a constat una din minunile pe care le-am făcut dar gura lumii e slobodă și orice le iese din obișnuințe li se pare o minune. Căci dacă ar fi mai atenți la ei înșiși, viața chiar li s-ar părea o minune, cu tot ceea ce se întâmplă, cu fiecare respirație, în fiecare zi și în fiecare minut. Eram și eu destul de reticent față de miracole căci de se întâmplă vreodată să vindeci pe vreun bolnav care nu ți-a cerut-o se ridică vajnic pe cele două picioare care îi erau până atunci amorțite și te umple cu scuipat și cu insulte. Trăiam din mila publică, îți spune, din ce voi mai trăi de-acum înainte, o, vindecătorule ?</p>
               <p rend="justify">Așa m-am obișnuit eu să întorc și eu capul, exact ca ceilalți. Cei ce nu vor să se vindece, dragă Phalanthos, își merită soarta, și cu exces.</p>
               <p rend="justify">În tot cazul, reputația mea a crescut. Mai precis n-aș putea să spun, ce și cum. Sunt sigur că a fost cumva legat de Anaxandridas și de salvarea fiului său. Cât despre știința mea de doctor, tot ce pot spune este că oamenii suferă în toate felurile posibile, și dintre cele mai infernale, dar că toate aceste dureri nu sunt decât manifestări ale unui singur rău de origine, așa cum arată de altfel și Demokedes medianul, în tratatul său, celor ce l-au citit.</p>
               <p rend="justify">Așa că și cel mai bun dintre noi moare într-o zi. Dar e suficient să privești moartea unui om pentru a-i cunoaște viața pe care a trăit-o. Vulgarii mor în cele mai incredibile combinații de putreziciuni ale corpurilor și ale sufletelor. Numai cei mai buni dintre noi, aristoi, mor obosiți și înconjurați de prieteni și de familie. Căci aristoi, trebuie știut, există la fel de bine printre greci ca și printre barbari. Nu suntem toți egali, asta e adevărat. Sunt deseori cei ce se găsesc în primele linii, cum a fost de pildă Herakles fiul Alkmenei, sau cum a fost Kyros Barbarul în Persia sau Kleisthenes și Theseus din Atena sau aici, în Lakedaimon, pe vremuri, Theopompos, fiul lui Nikander.</p>
               <p rend="justify">Acești sunt deci aristoi în Hellas și nimeni altcineva. Spițele lor durează până în zilele noastre și unii se mândresc cu ascedența lor sau își potrivesc genealogiile ca să coboare din ei; dar să nu ne înșelăm: chiar printre aceștia se întâmplă să fie dintre cei mai vulgari.</p>
               <p rend="justify">Cât despre mine, eram cât se poate de nerăbdător să-mi cunosc noua țară: Sparta, țara libertății mele. Mă aflam deodată om liber și nu mă așteptasem în niciun fel la aceasta, realizez că toată viața mea înainte îmi fusese ocupată de a găsii remedii și paleative de tot felul ale condiției mele fundamentale de sclav, scurtături care de obicei nu făceau decât să mă înrobească și mai tare. Anaxandridas mă prezenta tuturor ca pe un mare vindecători și făcător de minuni și am profitat de aceasta pentru a cere acces la templele și la arhivele Spartei. Mă interesa deci să-mi cunosc orașul cel nou în detaliu și mai ales legea Spartei, căci în legea lor specială îmi părea mie că-și pun ei cele mai mari nădejdi. Am întrebat deci în jur. Au vrut să știe cine sunt și ce fac :</p>
               <p rend="justify">— Ești ghicitor? au râs. Foarte bine. Căci dacă legea noastră te interesează, ea nu e scrisă nicăieri: va trebui să o ghicești.</p>
               <p rend="justify">Eu nu mă consideram ghicitor însă am învățat din peregrinările mele atâta lucru că nu trebuie să-ți bați capul prea tare cu etichetele pe care ți le lipesc pe frunte o rasă sau alta. Mi-au explicat :</p>
               <p rend="justify">— În Sparta, vezi tu, legea este perfectă. Ea nu este nici scrisă și nici predată ci trebuie ghicită — căci să nu uităm, Sparta e cea mai tare dintre orașele din Hellas !</p>
               <p rend="justify">Făceau dovada, într-adevăr, cel puțin a unui excelent limbaj ! </p>
               <p rend="justify">M-am apucat deci să observ și să studiez legea și obiceiurile Spartei. Eram foarte curios să învăț în ce consistă fascinația față de lege a acestei excelente țări.</p>
               <p rend="justify">În incinta templului Athenei Axiopoinos, am vizitat într-o zi Ephorionul unde își are sediul instutiția legii la Sparta. În fața clădirii câțiva rebeli mesenieni săpau de zor într-o vâlcea, înroșită de frumosul mac ce creștea în partea aceea a anului peste tot pe câmpii Peloponezului. Chiar alături, în spatele templului Artemisei Orthia se afla pe atunci o fântână care se găsește și azi cred, chiar în intersecție, cu figura sculptată a unui leu cu coadă de rață. Din acest izvor curgea o apă tulbure într-una din acele mari amphorai pe care au lăsat-o emisarii sciți veniți pe vremuri să caute alianța Spartei. În ea aveau obiceiul să verse vinul pe care-l beau neîndoit cu apă dar spartanii o foloseau ca fântână publică.</p>
               <p rend="justify">M-am oprit într-o zi din întâmplare pentru a discuta cu unul dintre mesenienii captivi ce săpa un șanț. Acesta mi-a povestit că s-a întâmplat să găsească în șanțul în care săpau bănuți de argint și chiar figuri de satiri de aur, conținând fiecare la bază câte un vers al legii și care sunt colecționate și depuse, spunea el în firidă, în templu. M-am gândit că acesta ar putea fi un punct de intrare pentru mine pentru studiul legii cetății.</p>
               <p rend="justify">Aleximakhos era unul dintre Ephori. El îmi fusese recomandat de către rege și îi mărturisisem căutările mele legate de legea Spartei. Chiar el m-a condus într-o zi la templu. Am intrat și mi-a arătat  nișa unde se găsesc un număr dintre aceste prețioase figurine. Dar! — de nu s-ar fi întâmplat cele ce-am să povestesc! Până să ajung la statuete, trecând pe acolo am remarcat pe o masă laterală o ofrandă ce tocmai fusese făcută zeiței. Erau niște prăjituri, apetisante cum nu mai văzusem prin alte părți, și bune, cu exces. Erau împodobite cu un fruct ce are pulpa de culoare galben-portocalie și despre care hieromnemonul mi-a confirmat că are coaja verde sau roșie, cam la fel ca merele noastre; și ele sunt bune la gust dincolo de măsură; bula portocalie este înfășurată într-un strat care seamănă cu biscuiții cu unt pe care îi fac femeile noastre la Samos, dar cumva mai subțiri; și se așează pe un fund crocant care se topește în gură. Cum mi-era foame, l-am lăsat și pe hieromnemon și pe ephor și-am început să car în gură prăjitură după prăjitură sub privirile lor binevoitoare și cred că înainte să-și dea seama, înghițisem deja poate jumătate din ce se afla pe masă, într-atât erau de bune. Și nu prea îmi venea să mă opresc; iar preotul a început să se neliniștească văzându-mă cum car în gură una după alta toate ofrandele și a încercat cu discreție și cu bunătate să-mi atragă atenția asupra uneia din vechile statui de aur ale lui Minos pe care se găsea înscrisă legea pe care venisem să o caut. Dar prăjiturile acelea erau atât de bune! M-am oprit câteva clipe din mestecat, ca să respir doar, și preotul, crezând că am terminat de mâncat, a profitat imediat pentru a-mi indica nișa secretă dar, imediat cum mi-am revenit, mi-am și văzut de treabă și am continuat să le înghit pe următoarele. El, bunul preot, m-a așteptat cu răbdare și, văzând că nu prea sunt pe punctul de a mă opri, resemnat, s-a sprijinit și el de zid și a luat și el o prăjiturică și a gustat și a mestecat în tăcere cu gura sa știrbă, clătinând din cap din când în când în singurătate, și părând că-și spune: „destul de bune, într-adevăr”.</p>
               <p rend="justify">Când m-am oprit, într-un sfârșit, aveam răsuflarea tăiată și abia am găsit puteri să întreb ce aveau prăjiturile acelea de erau așa de bune. Oficiantul, pe nume Therseas, era unul dintre acei arkadieni ce fuseseră luați prizonier și care arase pământurile tegeate atunci când s-a dat cunoscuta bătălie. El m-a informat că aduc acest fruct delicios tocmai de prin părțile lacului Tritonis, din țara lotofagilor, singurul loc de pe pământ, spunea el, unde crește acest fruct. Atâta despre fructul acesta, că am vorbit destul despre el. Doar atât să mai adaug dacă mi se dă voie, că are particularitatea că crește numai la libyenii de dincolo de lac și, din câte se pare, niciodată de dincoace; cauza ar fi umiditatea mlaștinilor din locurile acelea; și nici în alte părți ale lumii, din câte știu ei, nu crește, cel puțin din câte reiese din raporturile călătorilor pe care le-am recensat până aici. În afară de aceste prăjituri, ce să mai spun? Și în Ephorion, și în templul Artemisei Orthia, se găsesc ce se găsește în toate templurile, figuri aurite și încă alte statui prăfuite dăruite de Amasis egipteanul și de nu mai știu cine, că bune au fost prăjiturile acelea, doamne, și de asemenea mi se pre că mai au o vază de bronz ce datează din vremea lui Kroissos sau de nu știu când și care este aurită pe margine cu aur ce a fost luată, zic ei, din picioarele statuii lui Apollon de Amyklai, pe scurt, și grămezi de alte lucruri minunate și diverse; le mâncasem aproape pe toate, mi-era și rușine acum; și mi-amintesc că vaza de bronz păstra încă inscripția în vechile caractere kylikiene sau cine știe ce mâzgălituri; și am mai văzut acolo și alte lucruri căci așa sunt templele astea, pline de obiecte, ce să-i faci, statuete și minunății și așa a fost mereu și așa o să și rămână, și nu o să facem noi acum mare brânză dar, în tot cazul, clar este că mi se păruseră prăjiturile acelea așa de bune iar eu, în momentul acela nu mai știam decât un singur lucru foarte clar și anume că mă durea burta foarte tare. Și, cum era foarte frig înăuntrul templului, căci camera aceea fiind întunecată și mică, de-abia se poate intra, doar aplecându-te și împiedicându-ți șoldurile destul de penibil în pereții portiței strâmte, m-am străduit cât de repede pot să ies afară cu mâna la burtă.</p>
               <p rend="justify">Când am reușit să ies am mulțumit repede hieromnemonului. Eram răcit de tot și îmi curgea și nasul. M-am refugiat în grabă în spatele templului și am regăsit acolo vaza aceea sculptată în piatră și care era și plină de mormoloci. Preotul și ephorul se consultau în fața templului, nu știu ce-și spuneau, eu eram singur și mi-am ridicat atunci polelele tunicii și m-am ciucit pe marginea fântânii cu apă tulbure și, glorie olimpienilor! m-am eliberat de presiunea insuportabilă pe care mi-o cauzaseră acele binecuvântate prăjituri.</p>
               <p rend="justify">După ce i-am regăsit în fața templului, slujitorii anamnemoi ai templului voiau să continuăm vizita și mi-au indicat fântâna din spatele templului, tocmai aceea pe care o vizitasem :</p>
               <p rend="justify">— Iată! Acolo este izvorul de apă ce alimentează Sparta.</p>
               <p rend="justify">Eu, ce să mai spun, am tăcut.</p>
               <p rend="justify">Mi-au arătat apoi o altă tabletă pe care se găsea inscripția următoare și pe care am avut timp acum să o studiez pe îndelete și am notat ce se găsea înscris pe ea : </p>
               <p rend="justify">„După ce s-a stabilit cultul lui Zeus Syllanios și al Athenei Syllania, după ce s-au stabilit triburile și s-au obit obii, după ce s-a stabilit Adunarea Bătrânilor Gerousia de treizeci de membri inclusiv regii, de-a lungul anotimpurilor sunt chemați să țină Apellai între Babyka și Knakion. Gerousia trebuie să introducă propozițiile și să se țină deoparte. Demosul trebuie să poată da verdictul decisiv. Dar dacă demosul vorbește necinstit, atunci Gerousia și regii se vor interpune”.</p>
               <p rend="justify">Aceasta, mi-au spus, era toată constituția Spartei. Câteva rânduri. Era uimitoare scurtimea ei căci aici chiar și pașii pe care îi făceau la război, și pe care avusesem să îi studiez în timpul antrenamentelor la gimnaziu, chiar și pașii aceia, zic, îmi păreau codificați.</p>
               <p rend="justify">— Asta e tot? am întrebat dezamăgit.</p>
               <p rend="justify">— Restul nu s-a scris. </p>
               <p rend="justify">— Și cum se poate studia atunci legea Spartei, dacă nu s-a scris?</p>
               <p rend="justify">— Restul trebuie ghicit și trebuie să arăți că știi și că aplici legea.</p>
               <p rend="justify">Să arăt că știu și aplic legea, deci. Să arăt. Trebuie să mărturisesc că pe moment nu am văzut nimic rău în aceasta. Dar simțeam în aer ceva nespus teribil, simțeam ceva ca un pericol. Toată lumea când spunea ceva, parcă reținea o amenințare sau un secret teribil, sau un pericol iminent. M-am gândit atunci la heloți și la experiența pe care o avusesem la Gytheion, la oamenii aceia atât de mulți cu mâinile ciuntite.</p>
               <p rend="justify">S-a lăsat seara și a trecut și noaptea, cu stele căzătoare, cum s-a spus de poeți. Ca să ilustrez sub ce zodie bună mă aflam, să mai spun și că în ziua ce-a urmat Anaxandridas m-a chemat la el și în fața tuturor mi-a spus:</p>
               <p rend="justify">— De când ai trecut tu pe la templu, apa Spartei s-a limpezit… Ești cu adevărat un vindecător al orașelor! Nu știu ce-ai făcut, nu știu cum ai procedat, în tot cazul, felicitări ! Oameni și femei din Sparta, iată-l pe vindecătorul care la Samos a salvat viața fiului meu Kleomenes! Tot el, aici la Sparta, ne-a redat apa limpede.</p>
               <p rend="justify">Am tăcut atunci cum nu s-a mai tăcut vreodată. Mi-am încleștat fălcile de mă dureau mușchii obrazului. Când am putut, când mi s-a părut mie că a trecut pericolul, m-am interesat  în jur:</p>
               <p rend="justify">— Ce s-a întâmplat?</p>
               <p rend="justify">— A, nimic, m-a lămurit unul dintre Ephori. Puțea fântâna, ceva de speriat. I-au trimis pe curățători și au găsit-o plină de murdărie. Au găsit tot felul de mizerii pe fund și viermăraie. Le-au scos. Acum apa e bună și limpede. Apa Spartei. Nu există alta mai bună!</p>
               <p rend="justify">Cred și eu. </p>
               <p rend="justify">Când am revenit către Anaxandridas, acesta m-a prezentat:</p>
               <p rend="justify">— Ne-a curățat apa așa cum Epimenides cretanul, pe vremuri, a scăpat orașul Spartei de ciuma cea neagră. </p>
               <p rend="justify">Și mi-au dat să beau un pahar cu apă, în fața tuturor.</p>
               <p rend="justify">— Nu, mulțumesc, am zis.</p>
               <p rend="justify">Anaxandridas a insistat.</p>
               <p rend="justify">— Nu mi-e sete, am spus.</p>
               <p rend="justify">Anaxandridas m-a lovit atunci ușor cu cotul și mi-a șoptit:</p>
               <p rend="justify">— Nu fi naiv, asta e politică. Bea când îți zic !</p>
               <p rend="justify">Am luat paharul atunci, am mirosit cu precauție, am gustat apoi: n-avea niciun gust special. Atunci am plăscăit din buze și am mai și pus de la mine, am exclamat satisfăcut, „ha!” în fața tuturor. </p>
               <p rend="justify">Așa s-au întâmplat acestea, mie nu mi s-a părut mare lucru și totuși ce mă bucur că au trecut.</p>
               <p rend="justify">Pe unul dintre oamenii de război ai lui Anxandridas, pe enomotarkul Dionyssios l-am întrebat într-o zi:</p>
               <p rend="justify">— Nu prea am văzut pe la voi artiști, nu prea am văzut poeți.</p>
               <p rend="justify">— Nu mai sunt poeți pe-aici. Au plecat toți.</p>
               <p rend="justify">Când i-am exprimat uimirea mea, mi-a explicat:</p>
               <p rend="justify">— De ce? Tot ceea ce-și spuneau, noi ne apucam să punem în aplicare, în detrimentul lor și cu bună știință. Pe pielea lor sufereau fiecare aproximare, fiecare greșeală. Nu așteptam să ne impregnăm de spiritul poemelor ca de o ploaie caldă de vară. Am pus imediat spusele lor în practică precum ca un fel de instrucțiuni de război, dar acest război se îndrepta în cele din urmă împotriva poeților noștri. Nu știu ce s-a mai petrecut dar ieșea mereu rău. Ceea ce în cântec părea drept, la noi ieșea durere și orori. I-am mutilat, și-au pierdut încrederea în noi, și noi ne-am pierdut încrederea în ei. Au plecat aiurea, peste tot, au plecat la Orkhomenos, au plecat în Argos, la Atena sau pe drumurile Italiei. S-au risipt în munții Traciei și prin insule. N-a mai rămas niciunul.</p>
               <p rend="justify">— Dar cine vă obligă să puneți în aplicare orice spun? De ce nu găsesc poeții trecere în ochii voștri?</p>
               <p rend="justify">— Dacă poți spune orice, atunci poți face orice !</p>
               <p rend="justify">— Cum așa?</p>
               <p rend="justify">— Eh… Poeții aceștia își cântă durerile lăsându-și tristețea ca un blestem pentru umanitate! Mai sunt aezi precum Arion care au cântat cântece frumoase și au fost omorâți de către trădători și tâlhari, ceea ce a transformat iarăși cântecul său în blestem! Dacă e vorba de scris blesteme, putem și noi să o facem, dar noi o facem cu vârful sabiei și în carnea altora!</p>
               <p rend="justify">Ciudat sistem! Mi-a zburat gândul atunci la Phrynikhos, la poetul acela care a fost condamnat de atenieni să plătească o amendă pentru că le-a prezentat o piesă în care le amintea nefericirile lor și a cărui poveste aș detalia-o aici dacă printre anchetatorii ăștia mai noi nu sunt unii care țin să-l facă trăitor mult târziu decât ar conveni poveștii mele.</p>
               <p rend="justify">— Realizezi că e rău ce faceți? am întrebat.</p>
               <p rend="justify">— Bineînțeles.</p>
               <p rend="justify">— Știți!</p>
               <p rend="justify">— Știm.</p>
               <p rend="justify">— Și de ce faceți atunci?</p>
               <p rend="justify">— Facem ce-au scris poeții. Cei care scriau binele au plecat acum prin alte părți. Au rămas câțiva, vai de capul lor, cei care scriu răul. Atât le-a mai rămas. Să vezi ce orori prin scrierile lor!</p>
               <p rend="justify">— Nu mă miră, după cum îi tratați. Dar de ce aplicați la literă tot ceea ce citiți? Nu vă puteți să gândiți cu capul vostru?</p>
               <p rend="justify">— Ei scriu, noi facem. Dacă sunt slabi la treaba lor, suntem și noi slabi la a noastră. </p>
               <p rend="justify">— Și dacă cineva ar scrie ditirambi frumoși? N-ați mai putea să faceți răul atunci, nu-i așa? Ar trebui să faceți numai binele.</p>
               <p rend="justify">A tăcut câteva clipe.</p>
               <p rend="justify">— Ei, nu înțelegi… a spus apoi. Orice ai scrie, orice ai face, nu poți să scrii numai că lumina strălucește și că păsărelele cântă. Scrii tu și ceva mai deosebit. Și atunci, lovitura ! Ce să-ți spun! Au fost aici niște războaie uitate, nu le știi tu. N-au cum să scrie frumos poeții noștri, după ce vieți le-am făcut.</p>
               <p rend="justify">Am rămas chiar uimit.</p>
               <p rend="justify">— Dar acum că dispunem de oracole, a adăugat, o să le aplicăm pe acestea, ele vin din gura zelului și nu ne putem înșela. Astfel vom avea justiția totală. </p>
               <p rend="justify">M-a lăsat cu gura căscată. Ceea ce auzeam mă uimea peste măsură. </p>
               <p rend="justify">*</p>
               <p rend="justify">Studiul legii se suprapunea pregătirilor pentru război. Spartanii pregăteau un război împotriva cetății Tegeei. Trimiseseră deja pe agathoergoi, care sunt un fel de spioni, să caute osemintele lui Oreste, fiu al lui Agamemnon, după instrucțiunile oracolului, iar aceștia se întorseseră cu raportul. Îl găsiseră din întâmplare în curtea unui fierar din cetatea Tegeei. Acum voiau să le aducă la Sparta dar trebuia ca armatele sparțiate să le asigure ieșirea din Tegea. Acele oseminte aveau să asigure supremația Spartei asupra Peloponezului întreg, după spusele oracolului și așa gândea și Anaxandridas și arăta ca temei înscrisul oferit de oracol.</p>
               <p rend="justify">— Avem acum toate oracolele. O să le folosim cum știm noi. O să avem în sfârșit justiția perfectă. Statul perfect cu justiția perfectă în excelenta cetate a Spartei! O să câștigăm toate războaiele posibile, nu vom mai pierde niciodată!</p>
               <p rend="justify">Anaxandridas era atât de fericit.</p>
               <p rend="justify">— De-acum știm tot ! Metis a crezut că mă poate păcăli, dar am avut oracolul ei. Știu tot acum. Pitagoras: păstrează-le. Vezi că nu avem voie să greșim!</p>
               <p rend="justify">Le-a înmânat lui Pitagoras care nu prea reușea să se obișnuiască cu ideea că eu eram de-acum om liber și mă evita. Fusese însărcinat de Anaxandridas să rânduiască trupele pentru bătălie în acord optim cu predicțiile oracolului pentru ca, urmând direcțiunile zeului, să câștigăm bătălia fără greș.</p>
               <p rend="justify">Apoi s-a întors către mine și mi-a spus :</p>
               <p rend="justify">— Ascultă bine cuvintele pe care ți le voi spune. Într-o zi poate o să ajungem la Delfi. Dar drumul până acolo trece prin țări multe : prin Arkadia, prin Argolis și prin Akhaia. Delfi este abia dincolo de mare. Putem să-l consultăm din când în când și păstrăm cu grijă răspunsurile. Dar în ziua în care Lacedemonul se va putea duce la Delfi nestingherită ca la sine acasă, pentru a pune în genunchi în fața sa pe zeul pythian, ca să răspundă imediat cum se prezintă vreo nevoie, atunci viața va fi dulce și frumoasă. Până atunci însă, fierul și războiul e viața noastră și Pytho e încă departe. Dar când Tegea va fi căzut, o să putem, cine știe, vedea de acolo în zilele senine crestele Muntelui Parnassos, și vom putea măcar visa că într-o zi Pytho va fi al nostru. Ne vom putea oferi sacrificiile pythonesei și aceasta se va face de pe pământurile noastre, nu vom mai fi străini în lume, vom fi și noi în centru, în locul zeului pe care-l vom fi îngenuncheat. Puternica națiune a Spartei va fi atunci în centrul lumii. Dar până atunci, va trebui să ne mulțimim să fim paznici ai amhictyoniei din Delfi.</p>
               <p rend="justify">— Nu ar fi mai simplu să luați drumul mării? am întrebat cu naivitate.</p>
               <p rend="justify">Naivitatea m-a salvat pe mine mereu. Însă când am vrut să-l interoghez mai serios, Anaxandridas a refuzat. Atunci abia am realizat că scopul lor, fără niciun recurs, era pur și simplu de a pune mâna, de a stăpâni și controla Delfi, în modul cel mai total cu putință. Centrul lumii, în jurul căruia Grecia crescuse așa cum crește o ființă vie, Anaxandridas voia să-l jefuiască, să-l aibă în stăpânire și să-l controleze, exact așa cum făcuse persul la Branchidai în Milezia. </p>
               <p rend="justify">Dionyssios, care era unul dintre căpitani, enomotarkhes, mi-a reproșat că nu l-am susținut îndeajuns pe rege în discursul său căci clătinam din cap a îndoială:</p>
               <p rend="justify">— Nu înțeleg toată nebunia asta, i-am mărturisit.</p>
               <p rend="justify">— Asta din cauză că voi la Samos sunteți niște molâi și nu mergeți la război!</p>
               <p rend="justify">— Se luptă și prin părțile acelea.</p>
               <p rend="justify">— Nimeni nu este așa de tare la război ca excelentisima cetate a Spartei care posedă în cel mai înalt grad în lume arta războiului.</p>
               <p rend="justify">— Acolo se războiesc cu dușmanii din afara țării. Nu-și omoară proprii oameni, asta e tot. Căci nu heloții cei sărăciți și lipsiți de toate sunt greu de supus ci dușmanii, ascunși și ei sub scuturile și sub coifurile lor de fier, la fel ca și voi! Vă omorâți heloții iar cu adevărații voștri dușmani vă mulțumiți să faceți concursuri de pași. Mi se pare o lașitate asta !</p>
               <p rend="justify">— Ce vrei? Sunt doar niște heloți… Nu le mai plânge tu de milă.</p>
               <p rend="justify">— De ce tratați astfel niște străini?</p>
               <p rend="justify">— Nu sunt străini. Sunt din același sânge ca și noi. În sfârșit, aproape același sânge, vreau să spun, dar împuțit.</p>
               <p rend="justify">Am privit atunci banda de heloți ciungi.</p>
               <p rend="justify">— Privește-i! Nu sunt ăștia capabili să lupte!</p>
               <p rend="justify">— Puturoși. Au luptat ei cât au luptat în cetatea lor, dar le-am luat cetatea. Nu mai luptă acum. Acum ne servesc pe noi.</p>
               <p rend="justify">—Ce cetate este aceea?</p>
               <p rend="justify">— Cetatea lor, Messenia. Cetate de robi. A fost mare măcel pe vremuri. Mare. Din cauza asta am convenit că o să facem altfel cu tegeații. Am adoptat un sistem de luptă foarte codificat. Vrem, mai ales, să nu reproducem măcelurile din războaiele messeniene. Atunci am schimbat regulile războiului: atunci când un rând  face un pas greșit, pierde și trebuie să se dea înapoi. Am repertoriat toate greșelile posibile, fiecare pas greșit, fiecare suflu, fiecare privire nepotrivită, fiecare strănut. Fiecare trebuie să le cunoască și, mai ales, să le arate. Iată legea perfectă a Spartei. În fine, aproape perfectă pentru că acum, după oracolele astea, cunoaștem chiar tot ce trebuie cunoscut și acum o să-i învingem. Dar sunt patru ani de când ne batem și nu reușim să-i împingem pe tegeați măcar cu un pas în spate. Dar acum vom avea în sfârșit justiția perfectă. A trebuit să codificăm absolut totul, locația, rânduirile, mișcările coatelor, ale picioarelor și ale gleznelor. Dar a meritat, nimic nu mai este lăsat acum întâmplării. Pristavul strigă „greșeală !” Când se adună cinci greșeli succesive se ridică un trofeu, și gata, plecăm cu toții acasă modificând puțin frontiera. Uneori nici măcar nu e nevoie, căci se va schimba în sens invers mâine. Ne plictisim un pic, totuși. Atunci, ne-am amuzat pentru o perioadă să luăm textele poeților și să încarnăm personajele făcându-i pe ei să poarte măștile grotești ale personajelor pe care le-au inventat, în mijlocul celor două armate în timp ce toată lumea le aruncă pietre și îi lovesc cu picioarele și cu pumnii. Era un pic mai amuzant. Dar, mutilați, însângerați, poeții ne-au plecat în alte părți.</p>
               <p rend="justify">Trebuie să mărturisesc atunci uimirea de a afla în ce consista cu adevărat această faimoasă artă sparțiată a războiului. Enomotarkhul Dionyssios își freca acum mâinile.</p>
               <p rend="justify">— Dar acum, cu oracolul ăsta, mergem la sigur, o să-i batem. Știm deja cum vor reacționa. Am pus totul de partea nostră: am țestoasa, iat-o, am troienii aici, stai, ce îmi mai trebuie, am armăsarul, osemintele lui Orestes urmează să vină. Am totul !</p>
               <p rend="justify">Era de asemenea în rândurile sparțaților un anume Aristoklides, un om din Aigina care își imprimase pe coif o țestoasă. Auzise și el oracolul și îl interpretase în sensul că țestoasa trebuie neapărat să fie orașul Aiginei care are ca egidă o broască țestoasă ca cea tatuată pe capul meu. Își umflase pieptul cu aer și de sub coiful înalt coada roșie plutea în vânt. Am tras și eu aer în piept cu putere. Numai eu, între toți acești oameni, știam că, în adevăr, țestoasa aceea mă simboliza pe mine ! Eram mândru.</p>
               <p rend="justify">Între timp se fluierase plecarea. Plecasem la marș, rânduri după rânduri. Mi se dăduse și mie armură și arme, ca și celorlalți. Teroarea luptei se instala auzind zăngănitul jambierelor și simțind greutatea scuturilor. În urmă, heraldul șuiera în aulis chiar la urechea mea de-mi țiuiau urechile !</p>
               <p rend="justify">— De ce șuieri așa tare, am urlat înspăimântat.</p>
               <p rend="justify">— Ca să nu auzim moartea venind, a urlat el la rândul lui.</p>
               <p rend="justify">Frumos spus, și mi-am imaginat imediat o luptă ca în războiul Ilionului. Dar am văzut eu cu ochii mei din ce e făcut războiul lor. În Lakedaimon, atunci când se declară război, pristavul ajunge gâfâind : „Au venit !”. Se fac atunci sacrificii și se aruncă astragalii. Se întreabă zeul : „trebuie să plec la război sau nu?” sau „să mă aliez cu cutare sau nu”? și tot așa. Odată ce și-au găsit răspunsul se pregătesc de luptă, se încalță, își trag căștile pe ochi, scot sulițele și pleacă rânduiți la luptă. Pe drum, dacă întâlnesc încă un sanctuar sau vreun izvor sau vreun templu sacru, țin consiliu iarăși, de data aceasta cu zeii locului. Și iarăși libații și sacrificii, arde grăsimea și fumul se înalță la cer. „Pe unde s-o luăm, pe aici și sau pe dincolo?”. Și iarăși la drum. De-abia a trecut după-amiaza că iar cad pe niște bocheți ai zânelor și iarăși îi apucă cheful de pălăvrăgeli divine.</p>
               <p rend="justify">Astfel ne apropiam noi, încet, încet, de cetatea Tegeei. Mesagerii aduseseră știrea că osemintele lui Teisamenos, fiul lui Orestes, fuseseră deja aduse din Akhaia. Agathoergii aflaseră acestea depunând seara ca ofrandă un bănuț de fier în foișorul templului lui Hermes Agoraios din Pharai. După obiceiul acestui templu, au ieșit astupându-și urechile iar primul cuvânt pe care l-au auzit după ce-au ieșit în piața publică le-a indicat amplasamentul precis al osemintelor. Acum treaba noastră, rostul oastei spartane era să proteje pe chiar acești agathoergi care erau deci pe punctul de a scoate în secret din orașul Tegeei coșciugul cu ciolanele cele vechi ale lui Orestes. Credeau cu tărie că posesia acelor relicve, conform cu spusele oracolului, avea să le permită dominația totală asupra Peloponezului. Manevra care se intenționa era ca armata sparțiată să se apropie cât mai mult, tiptil și în tăcere, de-a lungul umbrelor arborilor de pe colnic, de așa natură încât tegeații să nu afle că există ajutor armat pe drum. Socoteau să-i înfrunte într-o luptă deschisă abia în momentul când, după ce și-ar fi dat seama de furt, s-ar fi pornit în urmărirea hoților în afara zidurilor Tegeii.</p>
               <p rend="justify">Eu, din partea mea, eram sigur de succes. Mă simțeam cumva ales, simțeam că toată lumea se mișcă în jurul meu ca și cum aș fi fost centrul lumii, căci fusesem desemnat de oracol. Pitagora era și el acolo, cu înscrisurile în mână, înjurând în dreapta și în stânga rândul de hopliți grei și încercând să-i așeze după un plan subtil al cărui formulă secretă o descoperise el probabil, urmând o interpretare matematică a oracolelor. Am zâmbit căci nu știa un singur lucru bietul de el: toate eforturile lui erau de tot râsul căci sub eșarfa care-mi acoperea mie capul se găsea tocmai desenul țestoasei pe care-l prezisese oracolul!</p>
               <p rend="justify">Am să detaliez în cele ce urmează felul uimitor de luptă despre care prea puțini au pomenit și iată că pomenesc eu acum. Spartanii se împopoțonaseră ca de obicei cu tot felul de platoșe și de închizături de bronz, cu creste de toate culorile ce le atârnau lungi la spate până la pământ, cu scuturi pe care avuseseră ei grijă să le lustruiască timp de ore, purtând emblema patriei lor și cu marginile de aramă strălucind în soare. Printre ei, în rând, așteptam și eu, înspăimântat, începutul luptei. Odată convoiul agathoergilor primit, s-au auzit și primele strigăte de uimire ale spartanilor care inspectau conținutul coșciugului. La scurt timp s-au văzut deschizându-se porțile largi ale Tegeei iar ostașii tegeați au ieșit dintre ziduri și ne-au văzut deodată bine rânduiți. Am observat deruta în rândurile lor din cauza surprizei. Curând s-au văzut toți strânși sub fluierele căpitanilor în rând de bătălie, s-au apropiat și s-au așezat în fața noastră, ca câteva suliți de distanță. Câteva strigăte scurte ale căpitanilor noștri și rândurile Spartei s-au așezat și ele imediat în formație.</p>
               <p rend="justify">Tegeații învățaseră și ei de bine de rău arta războiului, din atâtea zeci de ani de hărțuieli din partea Spartei. Fuseseră nevoiți să învețe să lupte și au învățat chiar de la dușmanii lor, de la spartani. Eram terorizat în fața strigătelor sălbatice și furioase ce veneau din față și așteptam cu teamă rumoarea luptei, loviturile de scuturi, împunsăturile de sulițe, așteptam moartea însăși ; se simțea mirosul de sudoare ce se scurgea la pământ în dâre pe pulpele păroase și pe sandalele scorojite și legate laolaltă cu aramă; printre atâtea mirosuri, odată cu frica, se degajau deodată sublim curajul de a fi alături de celălalt în orice condiții, dorința comună de victorie și un fel de convingere de fond de a nu da înapoi indiferent ce s-ar întâmpla. Cunoscusem deja teroarea războiului la Priene, cunoscusem sulițele lungi ce pătrundeau cu sălbăticie printre scuturi căutând orb carnea moale și descoperită, nu era prima dată când participam la luptă.</p>
               <p rend="justify">Dar spre surpriza mea, aici nu s-a întâmplat nimic din toate acestea. S-au aranjat doar și s-au răsaranjat în față câtva timp. Au tropăit într-o direcție, apoi în cealaltă. Ai noștri au răspuns la fel. S-au format rânduri și s-au deformat și s-au pus la loc în formație. Avansau câte un pas, avansam și noi, dădeau înapoi alt pas, ca într-un fel de dans greoi și ritmat de zgomotul bronzului și al fierului platoșelor în frecare. Parcă eram într-o arenă și executam un dans greoi și bizar, împlătoșați și îngreunați de arme. La un moment dat, plictisit și imaginându-mă mai viteaz decât sunt, mi-am aruncat eu sulița cu putere înspre rândul advers. „Greșeală!” mi s-a părut că aud din rândurile celorlallți. Șșșșș!, am auzit dinspre ai mei. Am privit la ceilalți aiurit. Mă lămurisem în momentul acela că se puseseră toți de acord asupra a ceva care mie îmi scăpa. E clar că nu erau aici să se omoare. Mai ales enomotarkhul, care tot ritma schimbările de rânduri prin fluierături scurte, măsura pașii, striga din când în când greșeală!, — el părea pe deplin lămurit. Câteva fluierături mai târziu rândurile s-au rupt, scuturile au fost lăsat cu un suspin de ușurare, în tăcere, am făcut cu toții cale întoarsă. Ăsta fusese tot războiul. Câștigasem, se pare. Spartanii au montat un trofeu în urma noastră, nu o stelă de marmură cum se mai văd încă pe alocuri pe drumurile Peloponezului, lăsate de vitejii de pe vremuri; acesta era un fel de caricatură, făcut din lemn și cu rotile ca să poată să fie mutat de colo-colo cu ușurință, cu câteva litere vopsite și cu loc lăsat gol pentru a fi completat la locul faptei de ephorul eponim; făcute deci de așa natură încât să poată fi refolosite și data viitoare, la următorul război cum ar veni. Căpitanii au notat ceva pe o hârtiuță, și-au strâns mâinile și s-au despărțit. Ăsta fusese tot războiul.</p>
               <p rend="justify">N-am asistat deci la nimic războinic, doar o nervozitate extremă, o atenție la cele mai mici gesturi, și din când în când s-au auzit niște strigăte înăbușite. Dar, mai ales, fiecare tabără voia neapărat să urmărească tot ce ceea ce făcea celălalt și în general tot ce se putea urmări și supraveghea. Rezulta că orice inițiativă în final ducea la o greșeală, trebuie să urmezi mișcarea generală cât mai fidel. Dacă din întâmplare unul dintre combatanți ar fi avut ideea să facă vreo mișcare de război dintre acelea care sunt permise pe oriunde altundeva prin Hellas, așa încât să iasă din aceastră extremă nervozitate comună a dansului de pași, ar fi atras asupră-și imediat atenția combinată a celor două oști, și cea inamică și cea prietenă, căci simplul fapt de a te comporta normal, în acel fel de război ce n-am mai văzut nicăieri altundeva, — era anormal.</p>
               <p rend="justify">Așa s-a luptat deci în ziua aceea la Sparta.</p>
               <p rend="justify">Singurul rezultat al acestui fel de război a fost o ură și o frustrare enormă care se acumulaseră și pe care combatanții o ascundeau din ce în ce mai greu. Aceasta constituia, deci, arta exemplară a războiului spartan.</p>
               <p rend="justify">Deodată a început să plouă, și cu putere.</p>
               <p rend="justify">S-au neliniștit. Nu mai putea executa pașii prevăzuți. Deși se hotărâse câștigătorul după cine știe ce criterii care îmi scăpau, am realizat că tegeații nu se risipeau ci  se apropiau acum, corp la corp. În ploaie, hopliții spartani, grei, de-abia reușeau să-și păstreze aliniamentul și alunecau în nămol și încercau cu disperare să urmeze dansul greoi pe care erau obligați să-l execute. S-a auzit atunci din rândurile tegeate:</p>
               <p rend="justify">— Iar au schimbat pasul. E și mai greu acum. De ce tot facem pași în noroiul ăsta?</p>
               <p rend="justify">— Nu știu. Ca să facem ca ei, cred.</p>
               <p rend="justify">— E o tâmpenie, nu?</p>
               <p rend="justify">— Plouă. Alunecă în noroi, nici nu se mai pot mișca. Am putea acum să-i rupem în bătaie.</p>
               <p rend="justify">— Am putea.</p>
               <p rend="justify">Și în momentul acelea au atacat tegeații. Rândurile din față ne-au fost trântite în noroi. Când am văzut avalanșa de luptători tegeați dărâmându-ne rândurile și îndreptându-se spre noi cu sulițele aplecate de atac, atunci am știut că e sfârșitul. Dionyssios înțepenise de mirare și îi dădea instrucțiuni purtătorului său de arme:</p>
               <p rend="justify">— Fie ce-o fi. Ăștia au înnebunit. Chiar vor război. Să faci cum îți spun. Dacă mă ucid, să ne îngropi pe toți în aceleași loc; să nu mă lași să mă sfâșie câinii și șobolanii și corbii. Ne vei pune o piatră la capete ca într-o groapă comună. Nu vreau să fiu lăsat pe câmp, singur, fără să fiu îngropat. Vreau să știu că n-am să fiu lăsat singur să putrezesc pe câmpuri, c-au să mă îngroape și c-au să scrie pe o piatră aci zace Dionyssios lacedemonianul care nu i-a părăsit pe ai lui și care nu și-a abandonat niciodată scutul…</p>
               <p rend="justify">Atâta loialitate și spirit de clan. Neașteptata pătrundere tegeată a ajuns până la noi și ne-a destabilizat și pe noi, pe mine și pe cei din rândul meu. Alunecam în noroi iar unii în loc să vadă evidența și anume că războiul pornise cu adevărat, se întrebau încă dacă executam acel dans de pași corect. Sulițele au pătruns printre scuturi și și-au găsit drum spre carnea moale. Loviturile au pătruns prin rândul desfăcut de scuturi, hopliții au fost culcați la pământ, ne-au acoperit cu scuturile și ne-au trântit la pământ și dușmanii au călcat pe noi, fierul săbiilor ne-a secerat și ne-a acoperit vălul morții. </p>
               <p rend="justify">Norocul nostru în ziua aceea a fost că printre ostași erau și heloți, înarmați nu cu scuturi grele ca hopliții noștrii, ci cu praștii și bețe și te miri ce. Dar dacă nu ar fi fost acei aruncători de pietre, nu cred că aș fi rămas în viață astăzi ca să povestesc, nici eu și nici ceilalți, poate nici chiar regele Anaxandridas. Căci în timp ce rândurile spartane intrau în derută și se desfăceau, din spate, tot felul de pietre, mici și mari, săgeți și proiectile s-au abătut asupra rândurilor de tegeați care ne rupeau nouă rândurile. Încă un val de proiectile. Și încă unul. Lașii ăștia de heloți, îi auzeam pe tegeați iar noi, spartani liberi, nu mai repetam după ei ceea ce nu mai departe de ieri am fi spus cu toții în cor. Proiectile. Auzi, să câștigi un război cu pietre și bețe. Ce curaj din partea lor, să să înfrunte astfel soliditatea faimoasei falăngi. Și iarăși un val de pietroaie asupra lor.</p>
               <p rend="justify">Asta i-a oprit pe tegeați și ne-a permis să ne repunem în rând și să-i respingem. Căci în ziua aceea, luptătorii ușori heloți au împiedicat măcelul să secere întreaga oaste lacedemoniană. </p>
               <p rend="justify">Tegeații se retrăgeau înspre cetate, spartanii își inspectau morții și răniții iar Pitagora își smulgea părul, își consulta fițuicile și plângea:</p>
               <p rend="justify">— Prevăzusem totul! Am făcut o primă retragere strategică. Ne-am întors, după plan. Ne-am făcut că ne retragem înspre crâng. Succesiunea de pași a fost fără greș! Nu-i așa Anaxandridas? Iarăși ne-am întors. Au mușcat la fiecare etapă! Am luat oracolele toate, unul câte unul, le-am analizat și le-am tradus în fapte așa cum au fost recomandate de către ghicitori. Am comandat chiar o copie a inelului atât de norocos al lui Polikrate! Toate amuletele, obiectele, figurinele care corespondeau de bine de rău ziselor oracolului. Prevăzusem totul! Cunoșteam oracolul!</p>
               <p rend="justify">Se ducea și se întorcea printre luptătorii căzuți, cu sandalele lipăind prin noroi, își mușca pumnii. S-a tăcut un timp. Pitagora a privit cerul cu mânie, norii cenușii de după ploaie se urmărea mânați de vânt unul pe altul.</p>
               <p rend="justify">— Nu se poate prevedea chiar totul, l-am auzit spunând în cele din urmă, ridicând exasperat din umeri.</p>
               <p rend="justify">În noroiul luptei se făcuseră în urma ploii bălți de apă; se vedea acum o mică țestoasă de pământ care se străduia să-și scoată capul afară din apa pe care o formase ploaia. Își scosese cele două nări minuscule ale boticului la suprafața apei și privea uimită în aerul proaspăt lăsat de ploaie. Plutea tăcere deodată în aer și plutea pace. Eram toți înnoroiți până la brâu, murdari și însângerați iar bronzul armelor noastre era acoperit de nămol.</p>
               <p rend="justify">Eram singurul cred care observase broscuța și mă simțeam deodată atât de idiot. Mi-am scos bandajul ce-mi acoperea tatuajul la lumina soarelui, priveam împrejur și eram fericit că nimeni nu știe ce fusese în capul meu, toate scenariile ciudate pe care mi le făcusem, cum mă crezusem eu în centrul lumii.</p>
               <p rend="justify">Exact în momentul acela, în strălucirea soarelui de după ploaie, s-a arătat și stăpânul Enyalios, stăpân al războiului. Și gleznele îi era strălucitoare iar brațele îi erau puternice și coiful aurit. A pronunțat cuvintele ce urmează, în fața grămezii de cadavre și de răniți:</p>
               <p rend="justify">„Căutați justiția totală ? Iată-vă justiția totală. Căutați mai aproape. Priviți-vă prietenii, ciungii, răniții, rănile și nefericirile. Priviți-vă durerile ce lăsați moștenire copiilor. Iată-vă justiția ! Mai vreți justiție ? Și mai perfectă ? Nu veți putea atinge vreodată dreptatea totală din Pytho, de pe crestele Parnassosului.  Căutați mai aproape!”</p>
               <p rend="justify">Sunt cuvintele pe care le-a spus stăpânul Enyalios pe câmpul de bătălie, în fața adunării înfrânte a prea-mândrilor sparțiați.</p>
               <p rend="justify">Iar Ananxandridas târa disperat prin noroi coșciugul cu oseminte pe care-l furaseră agathoergii dinăuntrul Tegeii. L-a deschis. Înăuntru, nicio mască de aur, nicio sabie strălucitoare, nici bronz și nici podoabă. Numai, adunate într-un colț al coșciugului, o grămăjoară de oase și de praf.</p>
               <p rend="justify">— Toate astea pentru asta…</p>
               <p rend="justify">A prins cu pumnul o mână de pulbere și lăsat-o să se risipească în vânticelul umed.</p>
               <p rend="justify">— Dădătorii mei de dreptate, toți morți. Toți cei ce se mândreau cu distribuția justiției în Sparta, morți pe câmpul de bătaie. Toate astea pentru asta!</p>
               <p rend="justify">Câteva picături de apă pătrunsese și înăuntrul coșciugului iar praful din cenușa seculară se transformase pe alocuri în nămol:</p>
               <p rend="justify">— Morți, morți de-a binelea!</p>
               <p rend="justify">Auzeam rumoarea victorioasă a cetei de zdrențăroși înarmați cu praștii care sfârșiseră prin a deruta pe tegeați. Platoșele noastre frumoase, greaua noastră infanterie, învinsă și salvată de grămada aia de heloți ciungi și mizerabili.</p>
               <p rend="justify">Și a mai urmat ceva. În ultimele momente ale bătăliei, într-un șanț unde zăceau cadavre de spartani puși la pământ în câmpia tegeată, se găsea un om rănit. Tegeații nu se retrăseseră încă în partea aceea și unul dintre tegeați se amuza să-l batjocorească înainte să-l omoare, căutând să-l pătrundă cu fierul sabiei :</p>
               <p rend="justify">— Ha, ha. Ai pierdut, spartanule!</p>
               <p rend="justify">— Poate, admitea omul. Dar am trăit bine.</p>
               <p rend="justify">Acesta, la pământ și înoroit, îl ținea și el la distanță cu lemnul rupt al cozii unei suliți și cu ce rămăsese din lemnul unui scut. Am observat că îi lipseau degete la o mână.</p>
               <p rend="justify">— Ai pierdut!</p>
               <p rend="justify">Și iarăși se repezea cu fierul.</p>
               <p rend="justify">— Tu pierzi în fiecare zi, l-a blocat cel căzut.</p>
               <p rend="justify">E clar că tegeatului îi plăcea mult cele ce spunea pentru că continua:</p>
               <p rend="justify">— Vezi, spartane, ești aproape mort. Și cât ai consultat la oracole!Vezi? Eu nu sunt credincios ca tine. Nu sunt curajos, mă aranjez cu ceea ce vine, nu prea-mi pasă nici de Pytho cea sfântă și nici de oracole. Dar uite că am viața întreagă. Viața ta, tu care te străduiai s-o păstrezi prin atâta sfințenie și ascultare de porunci divine, viața ta vezi că tocmai ți-ai pierdut-o!</p>
               <p rend="justify">L-am auzit atunci răspunzând pe cel căzut:</p>
               <p rend="justify">— Am trăit în viața mea mai mult decât vei trăi tu vreodată într-a ta.</p>
               <p rend="justify">— Ești mort, spartane.</p>
               <p rend="justify">— Nu sunt spartan, a spus cel căzut.</p>
               <p rend="justify">Tegeatul s-a oprit o clipă. Cel care căzuse, am aflat după aceea, erau Euphorion, un helot enomotarh al trupei de auxiliari heloți. Culcat pe fundul vâlcelei, batjocorit de dușman. L-am chemat imediat pe Dionyssios.</p>
               <p rend="justify">— Trebuie răzbunat asta, i-am spus, onoarea o cere.</p>
               <p rend="justify">— Ce?</p>
               <p rend="justify">— Onoarea spartană. Mai bine mort decât fără onoare, nu așa?</p>
               <p rend="justify">— Păi da.</p>
               <p rend="justify">— Dacă ți-ai pierde libertatea te-ai sinucide?</p>
               <p rend="justify">— Da.</p>
               <p rend="justify">A spus și m-a privit cu atenție, încercând să măsoare în ochii mei dacă dăduse răspunsul cel bun.</p>
               <p rend="justify">— Și dacă te-ar fi luat prizonier, te-ai omorî în închisoare decât să suferi rușinea?</p>
               <p rend="justify">— Da.</p>
               <p rend="justify">— Și dacă ți-ar smulge brațele și picioarele te-ai sinucide?</p>
               <p rend="justify">— Bineînțeles. Onoarea mai întâi de toate.</p>
               <p rend="justify">L-am prins atunci de după umeri, și l-am condus alături la buza râpei unde fusesem martorul hărțuielii și unde tegeatul încă dădea târcoale luptătorului căzut încercând să găsească o bună poziție de unde să-l străpungă. Când ne văzu, o luă la fugă. I-am arătat atunci șefului meu pe helotul culcat la pământ :</p>
               <p rend="justify">— Iată onoarea ta !</p>
               <p rend="justify">Am privit în ce hal arătau mâinile lui și brațul său cel ciung.</p>
               <p rend="justify">— De ce le tăiați mâinile?</p>
               <p rend="justify">Omul a fost cuprins de indignare. </p>
               <p rend="justify">— Dacă vrei să știi, nici nu le tăiem noi mâinile, a spus. Rar se întâmplă. Sunt pedepse pentru răzvrătiți. De cele mai multe și le taie ei unii altora. Copiază tot ce facem noi.</p>
               <p rend="justify">Am privit mai departe trupa de heloți. Era un contingent de oameni destul de voinici, rău îmbrăcați și fără distincțiile de bronz și înspăimântătoarele coifuri strălucitoare pe care le poartă războinicii spartani. Mulți din ei, așa cum remarcasem deja pe vremuri la Gytheion, aveau mâinile ciungite.</p>
               <p rend="justify">— Iată heloții Spartei, ei v-au câștigat războiul! Ei sunt onoarea voastră !</p>
               <p rend="justify">Anaxandridas regele s-a apropiat, a inspectat omul căzut la pământ și a spus:</p>
               <p rend="justify">— El ne-a salvat retragerea?</p>
               <p rend="justify">— Da. </p>
               <p rend="justify">— Helotul ăsta?</p>
               <p rend="justify">— Da. El și trupele lui ușoare de heloți înarmați cu prăștii.</p>
               <p rend="justify">— Dacă ar fi fost și el homoios, am fi putut măcar să-l promovăm. Ce păcat! Dar e vina lui! Dacă nu vrea să învețe pașii? Zi mă, de ce nu vrei să înveți pașii?</p>
               <p rend="justify">Și-l împungea și el și îi dădea cu piciorul. Helotul nu răspundea. Așteptam cu toții să răspundă. Dar era clar că nu voia să ne vorbească. E de înțeles. Acum că înțelesesem și eu destul de în detaliu în ce consta legea lor și că nu mai eram orbit de mândria și de strălucirea echipamentelor afișate, realizez că mi s-a părut că n-am văzut niciodată o societate întreagă atât de pierdută și de fără repere. Copiii diferiți, cei ce nu se încadrau în norme, erau aruncați încă de la naștere în râpa albită de oase, săpată în peretele muntelui Taygetos. Heloții, cum am mai arătat, erau ciungiți. Mi se părea că mândra Spartă ce-mi dăruise libertatea era cea mai nedreaptă dintre toate societățile posibile.</p>
               <p rend="justify">Și acum, mai era și helotul ăsta obraznic, și erou și mut, căci nu voia să vorbească. Trebuie spus că spartanii întrețin falsa credință că trebuie duși oamenii la capătul durerii și bătuți fără cruțare până când fie mor, fie devin ascultători. Văzând că nu vorbește, s-au apropiat de el, l-au lovit cu piciorul o dată, căzut cum era, de două ori, apoi l-au bătut mai tare decât îl lovise dușmanul tegeat, l-au bătut din nou ca să-l facă să vorbească. În sfârșit, helotul a părut că mormăie ceva.</p>
               <p rend="justify">— Vezi bine că poate să vorbească ! au strigat victorioși cei care-l hărțuiau, și care erau ai noștri, adică cei din tabăra spartană, de data aceasta.</p>
               <p rend="justify">— Am putut mereu să vorbesc, a spus.</p>
               <p rend="justify">— Vorbește atunci, să te auzim.</p>
               <p rend="justify">— Nu vreau.</p>
               <p rend="justify">A tăcut, l-au lovit din nou. Într-un sfârșit, doborât de durere, a spus, cu ochii plini de ură :</p>
               <p rend="justify">— Nu vă iubesc.</p>
               <p rend="justify">S-a reîntors apoi în mutismul său. Căci aici, la Sparta, te duc la capătul puterilor tale, prin toată violența de care sunt în stare, prin tortură, aici e teritoriul morții. Aici om la om nu ține, aici nu există solidaritate altfel dacât cea prin intermediul națiunii și al instituțiilor, al mesei comune, și n-am reușit niciodată să înțeleg exact în ce consta națiunea asta a lor în ce era ea demnă de un asemenea interes și de un asemenea devotament criminal. De ce mai degrabă națiunea aceasta care mie mi se părea atât de pierdută, decât orice alt trib din vreun colț al lumii. Aici, pe teritoriul unde se ciungesc oamenii, unde se torturează, aici unde  îi transformă în invalizi, unde li se taie mâinile, picioarele, unde li se scot ochii. Aici, teritoriul unde distrugerea este filozofie națională. Căci acesta este arta spartană a războiului.</p>
               <p rend="justify">Anaxandridas s-a consultat cu polemarhul și au hotărât că aveau să-i acorde mila statului spartan:</p>
               <p rend="justify">— Nu vreau mila voastră, inepți, a urlat helotul.</p>
               <p rend="justify">L-au lovit iarăși, pentru că vorbise urât în prezența augustă a regelui Spartei. </p>
               <p rend="justify">— Vreau demnitatea mea, atrocități umane, orori cu fețe, gunoaie!</p>
               <p rend="justify">— Ține-te bine, rezistă! Rezistă! îi spuneau, și-i cărau la lovituri. </p>
               <p rend="justify">Îl loveau și pentru că au o credință în locurile acelea, eu așa cred, credință moștenită printre mizeriile pe care orice colț de lume le păstrează din vechime, cum că un om ce este protejat de voința divină, poate trece indemn prin orice suferințe și torturi fără să moară. Atunci, în mintea lor, testează voința divină prin violență aplicată la maximum în ideea că dumnezeul celui lovit îl va scăpa din orice încercare, dacă este cu adevărat nevinovat. </p>
               <p rend="justify">— Dacă ajungi la sfârșit, îi spuneau, și-l loveau. Dacă ajungi până la sfârșit…</p>
               <p rend="justify">Și-i cărau la pumni și la picioare.</p>
               <p rend="justify">— Ce? Ce e la sfârșit, am întrebat eu.</p>
               <p rend="justify">— Gloria!</p>
               <p rend="justify">Și-i mai cărau câteva picioare. Dar Sparta n-are nimic glorios. Sparta, ca să spunem lucrurilor pe nume, este unul din colțișoarele acelea din Grecia care ar fi un pic uitat fără violența extremă a locuitorilor ei, pentru că spartanii rareori îndrăznesc ceva nou. Nu există bani la Sparta, au doar un fel de bețigașe de fier ce țin loc de bani și care nu sunt recunoscute în niciun fel de către negustorii greci.</p>
               <p rend="justify">— Vor să dansez cu ei, plângea helotul hohotind. Eu crăp de foame și de frig. Vor să le execut pașii. Când cad, nu este măcar unul dintre ei care să mă ajute să mă ridic în picioare. A da, eu sunt un produs al acestui oraș perfect unde își aleg copiii fără defect. Gâfâiam și aveam răsuflarea scurtă la naștere, așa mi-a spus maica mea. Ai mei nu m-au aruncat, totuși. În Mesenia nu aruncăm copiii. Mi-au tăiat degetele, mi-au smuls mâna. Cea mai perfectă din cetățile din Hellas !</p>
               <p rend="justify">— De ce nu vrei tu să execuți pașii noștri?</p>
               <p rend="justify">— Cu pașii ăia mă călcați voi în picioare! a urlat helotul.</p>
               <p rend="justify">Am profitat atunci de ocazie pentru a mă introduce și eu înaintea magnificului rege al Spartei, să-l învăț pe cel căzut cu răbdare doctrina perfectă pe care înțeleptul Pitagoras, fostul meu stăpân, mi-o predase pe când eram sclav: starea sa, a helotului, era în fapt, pur și simplu vina sa. Ești sclav, i-am explicat eu calm și cu răbdară, pentru că ai ales să fii sclav. Ai fi putut foarte bine refuza această condiție joasă când te-au capturat, sau, în cel mai rău caz, dacă nicio altă alternativă nu s-ar fi prezentat, ai fi putut mereu alege altă soluție sau în cele din urmă, moartea! Nu ai făcut-o! În cele din urmă, deci, și pe cale de consecință, tu nu vrei decât să mori. Aceasta este concluzia! Îmi pare rău, dar este deci drept ca tu să fii sclav și să suporți consecințele alegerii tale. Trebuie să-ți accepți soarta.</p>
               <p rend="justify">Bine formulat! Mi s-a părut că regele Anaxandridas mă aprobă și am fost bucuros. Îi explicasem toate acestea cu multă prudență și calm dar estropiatul s-a supărat și fără să aprecieze subtila doctrină m-a acoperit de insulte lăsând astfel să se vadă natura sa rustră:</p>
               <p rend="justify">— Vreau să mor, așa ai hotărât, mizerabile? Asta e? N-am știut eu să mor cum trebuie, asta îmi spui, bulangiule? Dar stăpânul meu, cel care mi-a tăiat mâinile, pe el cine la testat, spune-mi, ca să se știe dacă el vrea să moară sau să trăiască ?</p>
               <p rend="justify">Mi se pare că în afară de aspectul injurios și rudimentar al argumentului său, cuvintele lui indicau în egală măsură și o simplitate de spirit și o insuficientă cunoaștere a condiției sale. Vorbea astfel în fața atâtor aristoi ai Spartei, descinși chiar din linia lui Herakles fiul lui Zeus, impecabilul strămoș ce a parcurs atâtea colțuri de lume și care a combătut atâția monștri. </p>
               <p rend="justify">Ananaxandridas se învârtea încoace și încolo nervos.</p>
               <p rend="justify">— Nu putem admite că ne-a salvat acest helot cu mizerabilii lui colegi și cu praștiile lor cu tot. Tu nu ne vorbești limba, tu nu ne cunoști pașii. Vei muri, helotule, i s-a spus.</p>
               <p rend="justify">— Bine, a acceptat acesta.</p>
               <p rend="justify">Mi-am adus aminte atunci de un ghicitor pe care-l întâlnisem la Sparta și care era funcționar al statului pe lângă consiliul Bătrânilor. Nu participa la syssitia, la masa împreună. L-am întrebat de ce. Atunci ghicitorul mi-a răspuns:</p>
               <p rend="justify">— Îmi reproșează că nu văd.</p>
               <p rend="justify">— Dar tocmai pentru că nu vezi ești ghicitor.</p>
               <p rend="justify">— La Sparta trebuie să fii perfect. Dacă ești străin, pentru a fi luat în considerare, la Sparta trebuie să fii un adevărat zeu. Și îți vor construi un mic sanctuar, cum îl vezi tu aici, dedicat zeilor, nimfelor, tuturor eroilor numai ție nu. Va fi înscris cu toate detaliile tale, cu toate datele vieții tale, cu toți oamenii care îți seamănă, numai cu tine nu. Te vor face zeu. Dar vezi tu că toți eroii aceștia ai căror nume figurează pe sanctuare, sunt din păcate morți cu toții. Căci valea râului Eurotas este împărțită între homoioi, iar tremurătorii se ocupă de Mesenia și de Thyreatis. Pur și simplu nu mai e loc la mesele lor. </p>
               <p rend="justify">Anaxandridas însă era neliniștit, se tot foia, se gândea și se răzgândea și a spus:</p>
               <p rend="justify">— Ce vrei tu, în definitiv, helotule? Ca răsplată a vitejiei tale, statul Spartei îți va acorda tot ceea ce vrei. Spune numai ce vrei.</p>
               <p rend="justify">— Nu aveți voi lucrul de care am eu nevoie.</p>
               <p rend="justify">— De ce anume ai tu nevoie?</p>
               <p rend="justify">— Îmi vreau mâinile pe care le aveam înainte. Îmi vreau viața pierdută.</p>
               <p rend="justify">Anaxandridas a tăcut atunci și helotul s-a ridicat în picioare bătut cum era și a spus cu voce slabă cuvintele care urmează :</p>
               <p rend="justify">— Anaxandridas, faptele tale te onorează. Dar onoare ai din belșug deja. Păstrează-o, așa cum voi spartanii trăiți și muriți pentru onoare. Vă povestiți cuvinte mari și sfârșiți prin a le crede. Vă luați drept cea mai mare putere din lume dar să știi că puterea îți este mică în comparație cu a celorlalte rase. Tu Anaxandridas ești mai mic decât îndrăznești să crezi. Dată fiind onoarea cu care te înveșmânți, dată fiind justiția perfectă pe care o cauți ca instrument pentru a-ți câștiga războaiele, ar trebui să fii deja stăpânul lumii. Căci la ce bun onoarea dacă nu pentru a-ți impune stăpânirea ? Totuși vă petreceți viețile bâțâindu-vă în falși pași de lupte în ceea ce seamănă mai mult cu un dans rustru dintr-un ținut de țărani îndobitociți de obișnuințe decât vreun oraș zidit de greci. Crezi tu că cele nouă sătuce ale țării tale vor înspăimânta pe cineva? Privește Persia care a supus lumea întreagă. Deci te rog, scutește-mă cu justiția ta. Dacă justiția totală este ceea ce cauți, înseamnă că nu vrei decât să ai lumea întreagă la picioare. Dacă dreptatea ta este perfectă, de ce nu vin oamenii să o caute mai mult, de ce îi înrobiți ? Sunteți voi cu adevărat drepți sau vă place să vă spuneți povești despre cât sunteți de drepți? Sunteți gata să muriți pentru a vă păstra privilegiile. Dar mulți oameni sunt și ei gata de asta, și nu neapărat dintre cei mai drepți. Să știi că ar trebui să pui un alt cuvânt peste treaba asta căci justiția pentru tine este numele pe care-l dai ordinii tale.</p>
               <p rend="justify">— Dar ce vrei? Trebuie să păstrăm pașii. Trebuie să păstrăm ordinea!</p>
               <p rend="justify">— Ordinea ta mă exclude.</p>
               <p rend="justify">— Trebuie ordine!</p>
               <p rend="justify">— Nu ordinea asta.</p>
               <p rend="justify">Anaxandridas s-a consultat cu câțiva dintre Bătrâni asupra soartei acestui helot. L-au informat care este situația sa și au ajuns la concluzia că mânia lui era dată de faptul că rămăsese holtei și că nu-și găsea femeie. </p>
               <p rend="justify">Anaxandridas a spus:</p>
               <p rend="justify">— De ce nu te duci la casa ta? De ce nu-ți găsești o femeie? Sunt multe meseniene de teapa ta.</p>
               <p rend="justify">— Le-ați făcut pe femile mesenienele sclave ale voastre. Mă disprețuiesc și m-au învățat să disprețuiesc Mesenia încă și mai mult decât voi.</p>
               <p rend="justify">— Ia o laconiană atunci.</p>
               <p rend="justify">— Nici măcar nu mă privesc.</p>
               <p rend="justify">— Bineînțeles. Ești un tremurător.</p>
               <p rend="justify">Tremurători numesc spartanii pe cei ce ezită să meargă la război, ce ce-și lasă scuturile și cei ce întorc spatele lăsând rândurile goale și expuse dușmanului.</p>
               <p rend="justify">— Nu sunt tremurător. Mi-am construit casă la piciorul muntelui Ithome. Poseidaon stăpânul a zguduit pământul și mi-a dărâmat-o la pământ. Am construit atunci o alta. Am luptat în războaiele voastre. Voi mă abuzați și mă aruncați deoparte. Am luptat și mai lupt încă, priviți unde m-ați găsit, în șanț în războiul vostru cu Tegea. Nu am fost niciodată un tremurător.</p>
               <p rend="justify">Dionyssios a lăsat brațele exasperat și a spus:</p>
               <p rend="justify">— Este din cauză că… Nu știu. Ești ciudat. Nu semeni cu nimic. Nu corespunzi cu nimic!</p>
               <p rend="justify">Dionissyios a spus:</p>
               <p rend="justify">— Să-l lăsăm să moară. Cine o știe, pe câmpul ăsta cu atâția morți ?</p>
               <p rend="justify">Atunci a intervenit Kleomenes :</p>
               <p rend="justify">— Nu, tată, nu!</p>
               <p rend="justify">Căpitanul a insistat:</p>
               <p rend="justify">— Nimeni n-o să știe de ce-a murit. Câți au murit dintr-ai noștri aici pe câmp, în fața zidurilor Tegeei? Nici Tegea nu vor știi, nici Lakedaimon. Eu zic să-l omorâm noi dacă nu l-au omorât tegeații. La ce bun să-l lăsăm în picioare?</p>
               <p rend="justify">— Are să rămână în picioare, s-a opus Kleomenes pentru că-ți zic eu să-l lași în picioare.</p>
               <p rend="justify">— Nu vei îndrăzni să fii astfel un trădător al națiunii, i-a spus lui Kleomenes tată-său.</p>
               <p rend="justify">— Nu voi fi. Dacă voi plecați și-l lăsați aici, am să plec și eu. Dar am să spun cu voce tare în fața Spartei întregi ce fel de oameni sunteți, curve doritoare de glorie și incapabili să crăpați pentru altceva decât pentru gloria pe care le-o acordă alte curve din Sparta.</p>
               <p rend="justify">Anaxandridas a cugetat:</p>
               <p rend="justify">— Helotule, am să-ți scap viața, dar trebuie să juri credință față de Sparta.</p>
               <p rend="justify">— Ce credință?</p>
               <p rend="justify">— Am să-ți acord dreptate dar trebuie să-ți declari dragostea față de Sparta.</p>
               <p rend="justify">— Ai tu nevoie de dragostea mea?</p>
               <p rend="justify">— Nu, sigur că nu. E doar… este numai pentru ca să știm că ne vei fi loial în viitor.</p>
               <p rend="justify">— Am depus deja jurământ de loialitate.</p>
               <p rend="justify">— Nu, trebuie mai mult. Trebuie… cum să zic… trebuie jurământ de dragoste.</p>
               <p rend="justify">— Vrei să-ți semnez un jurământ de dragoste?</p>
               <p rend="justify">Anaxandridas a privit în jur disperat. Ce-au să facă cu omul acela? Ne iubește sau nu?</p>
               <p rend="justify">— Pare în regulă. Se comportă corect. Face ce-i cerem, a venit la război, ne-a și câștigat războiul, fără trupele lor tegeații ne-ar fi omorât pe toți chiar aici pe câmpul de bătaie.</p>
               <p rend="justify">— Da, dar vreau să zic. Profund, în inima lui, chiar ne iubește, cu adevărat?</p>
               <p rend="justify">— Dar ce-ți trebuie să știi?</p>
               <p rend="justify">Anxandridas își pierduse sângele rece.</p>
               <p rend="justify">— Nu că trebuie să știu. Vreau doar… ce ne facem dacă nu ne iubește? Ce ne facem dacă-i acordăm justiție și el de fapt nu ne iubește deloc? Nici măcar puțintel?</p>
               <p rend="justify">— Tu-l iubești pe el? a întrebat atunci Kleomenes.</p>
               <p rend="justify">Anaxandridas a privit neputincios la helot, i-a privit tunica zdrențuită și murdară.</p>
               <p rend="justify">— Eu? Să iubesc eu așa ceva?</p>
               <p rend="justify">S-a prăbușit apoi, a izbucnit în lacrimi.</p>
               <p rend="justify">— Nu știu… nu mai știu. Am nevoie de cineva care… Privește, tot ce fac, cât mă muncesc, cât mă dăruiesc națiunii ăsteia și de ce? Ca să am un helot zdrențăros care strigă în public că nu-i pasă?</p>
               <p rend="justify">Kleomenes a vrut să mai spună ceva dar Anaxandridas a explodat iarăși de furie :</p>
               <p rend="justify">— Cară-te de aici! Nu mai vreau să te văd!</p>
               <p rend="justify">A urlat și l-a lovit iarăși. Kleomenes s-a retras scâncind ca un cățel. Ananxandridas, puternicul rege al Spartei, plângea și el ca un copil, cu lacrimi amare. Spartanii făcuseră zid în jurul lui și nu se mai vedea nimic.</p>
               <p rend="justify">După un timp, în prospețimea aerului, după bătaie și după ploaie, uscându-și lacrimile, Anaxandridas s-a apropiat de helot și i-a spus:</p>
               <p rend="justify">— O să ai tot ceea ce vrei.</p>
               <p rend="justify">M-am gândit că i-a spus aceasta pentru că așa de bine e făcută lumea asta încât trebuie să dai mură în gură tot ce trebuie făcut, dar ce știu eu.</p>
            </div>
            <div type="div2">
               <head>Scrisoarea a zecea</head>
               <p rend="justify">[…] știau că sunt priviți, erau conștienți de asta și se bucurau. S-ar fi zis că cea mai mare necinste pentru un om din Lakedaimon să facă să cadă dezonoarea asupra tribului sau a națiunii sale. S-ar fi zis că fac totul pentru ca ceilalți să fie plini de admirație înspre dânșii, înspre Sparta. Dar chiar în acele moment simțeam mai degrabă, fără să pot încă formula chestiunea în mod direct, că era ceva nenatural în a trăi pentru a pune atâta efort numai pentru a-ți asigura privirea favorabilă a celuilalt […]</p>
               <p rend="justify">Întorși la Sparta Anaxandridas a spus:</p>
               <p rend="justify">— Ea ne-a înșelat. Este vina ei. A lui Metis, pythonesa. Știu eu cine era ea. Era parte din spectacolul de la Didyma, de la falsul spectacol. La Branchidai nu se dau oracolele de pe trepied, în mijloc, cu o femeie, ca la Delfi, erau două coruri cu un trepied în mijloc și cu o femeie pe care cred că o cunosc foarte bine. Ea a dat oracolul acesta care ne-a făcut să pierdem în fața Tegeaților. Trebuie să piară. Veți merge deci la Delfi, veți pune mâna pe această femeie. Vreau să știu cine este în cine e cine în toată tărășenia asta. Totul e vina ei. </p>
               <p rend="justify">S-a întors către noi:</p>
               <p rend="justify">— Helotule, care e numele tău?</p>
               <p rend="justify">— Euphorion.</p>
               <p rend="justify">— Îl vei întovărăși pe fiul meu în misiunea aceasta. Și tu la fel, m-a desemnat.</p>
               <p rend="justify">Ne-a ales pentru că, după toate relele ce i se întâmplaseră, cred că se uita altfel acum la fiul său întâi-născut, la Kleomene. Și ne-a ales pe noi nu pentru că am fi contat pentru ceva între toți acei notabili și aristoi spartani, ci pentru că văzuse el că ne înțelegem bine cu fiu-său și se gândise că poate-i va prinde bine.</p>
               <p rend="justify">Am plecat la drum. Am trecut mai întâi prin Thyreatis, pe la casa lui Pitagora. Aveam săbii în mână, aveam hopliți înarmați cu noi din suta lui Euphorion. Dacă aș fi pus mâna pe Pitagoras nu ar fi scăpat cu viață din mâna mea. Din păcate plecase deja de la casa lui. Avusese mereu fler Pitagora. Făcuse bine că-și părăsise casa laconiană, prea mult nu putea el sta într-un loc oricum, căci acesta era felul lui; făcuse bine să plece; dacă l-aș fi găsit, n-ar mai fi apucat el să-și fondeze școală în Italia.</p>
               <p rend="justify">Eram toți acolo, Kleomenes și cu Euphorion, la fel ca Amphiaraos polemarhul și suta lui de hopliți spartani care ne întovărășeau din ordinul lui Anaxandridas. Am luat calea Arcadiei celei bogate în turme și am coborât din Peloponez înspre Sikyon, de unde am traversat marea îmbarcându-ne spre Kyrra, orașul phokean de la poalele muntelui Parnassos.</p>
               <p rend="justify">Mă gândeam des la Metis. Așa sunt eu făcut, nu știu de ce.</p>
               <p rend="justify">— Își bate joc de tine, să știi, mi-a spus Kleomenes atunci când coasta se apropia.</p>
               <p rend="justify">Nu puteam să cred așa ceva.</p>
               <p rend="justify">Odată debarcați în țara Phokis am urcat coasta abruptă a stâncosului Pytho. Templul, tot în reconstrucție și înconjurat de schelării, ca mai peste tot în țara noastră. Oficiantul ne-a primit cu vorbele ce urmează:</p>
               <p rend="justify">— Străini, iată-vă în centrul lumii. Zeus cel ce adună norii nu știa unde se găsește centrul lumii pentru a-i construi casă fiului său, Phoibos cel luminos, dăruit de divina Leto pe insula binecuvântată și răcorită de valuri, Delos. A lăsat deci doi vulturi să zboare liberi de la cele două margini opuse ale lumii și i-a lăsat să zboare până ce s-au întâlnit; iar ei s-au întâlnit exact aici, la Delfi. Stăpânul lumii cunoștea marginile lumii, vedeți voi, dar nu și centrul său; a trebuit deci să măsoare și nu a avut de unde să știe până când acvilele s-au întâlnit. Și s-a dovedit atunci că centrul lumii este aici, la Pytho. Aici, chiar alături de peștera unde Apollon l-a învins pe timpuri pe balaurul Pytho, pe paznicul locului… </p>
               <p rend="justify">Nu era oficiant de fapt. Ne-am dat seama până la urmă. E mereu așa prin locurile astea. Era un cerșetor care pretindea că e ghicitor sau știu eu ce. Trebuie spus că în locurile astea ale țării Phokis, șarlatanii abundă. Pe cărările ce duc spre înălțimile muntelui Parnassos, în jurul Delfi, străzile put de mincinoși și de ghicitori de doi bani. Cărările ce duc la templu sunt pline de șerpi și de paraziți. Simțind că moșneagul ne bate la cap cu toate detaliile astea într-un scop foarte clar, Euphorion i-a lăsat câțiva bănuți. Am avut astfel pace câteva clipe să admirăm vederea și ne-am oprit să ne tragem suflul. Am privit orizontul înspre mare, atâta deschidere albastră, nu mai e aici pământul închis ce te strivește din toate părțile și pe care trebuie să-l stropești cu trei rânduri de sudoare muncind îndobitocitor pământul cel uscat.</p>
               <p rend="justify">Iernile nu vine multă lume la Delfi. Nu știu ce-avea în cap Anaxandridas trimițându-ne. Ce spera el să mai obțină în plus față de oracolele primite?</p>
               <p rend="justify">Ne odihnisem deja de câteva momente când am observat că ceilalți spartani dispăruseră. Ca și cum îmi citise gândurile, Kleomenes a vrut să spună ceva și apoi ne-a făcut doar semn să-l urmăm. Ne-am grăbit să intrăm în templul lui Apollon. </p>
               <p rend="justify">Soldații spartani, fără știrea noastră, puseseră mâna pe pythonesă, pe Metis. Unul dintre ei, gâfâind, o trăgea de păr:</p>
               <p rend="justify">— Așa, curvă. Ai să ne spui acum exact ce și cum. Cine e armăsarul? Cine e maimuța? Cine e țestoasa? Cine e cine în toate astea?</p>
               <p rend="justify">— Nu știu, se zbătea fata, plânsă.</p>
               <p rend="justify">— Nu ne minți, curvă. Nu ne minți. Ai spus-o chiar tu. Tu spui adevărul, se știe. În subsolurile de la Branchidai, tu le-ai fabricat, oracolele astea. Trebuie să știi. Cine e țestoasa?</p>
               <p rend="justify">— Nu știu. </p>
               <p rend="justify">— Cine e armăsarul? </p>
               <p rend="justify">— Lăsați-mă! </p>
               <p rend="justify">— Ai mințit atunci! E fals ceea ce ai spus și tu ești aici pentru a spune adevărul!</p>
               <p rend="justify">Când ne-am apropiat, ei ne-a văzut, s-au speriat și s-au retras. Soldatul spartan s-a scuzat cumva:</p>
               <p rend="justify">— Iat-o pe curva care a dat falsele oracole lui Anaxandridas.</p>
               <p rend="justify">Ne-a întins atunci cuvintele pe care pythonesa le dăduse și cuvintele ei erau următoarele:</p>
               <p rend="justify">Faceți rău să veniți să mă consultați iarăși, oameni din Lakedaimon,</p>
               <p rend="justify">nu mi-ați sacrificat voi deja boi în Milezia?</p>
               <p rend="justify">nu veți bea de două ori același pahar</p>
               <p rend="justify">umpleți-vă mai degrabă burdufurile la izvorul Kastaliei</p>
               <p rend="justify">și goliți-l apoi pe ulițele cele largi ale Spartei</p>
               <p rend="justify">apa amară din Pytho pe care Ge o face să țâșnească</p>
               <p rend="justify">din chasme și care vindecă răul prin rău.</p>
               <p rend="justify">Iată deci cuvintele pronunțate de pythonesă și care le provocaseră furia. Kleomenes a spus:</p>
               <p rend="justify">— Statul spartan mă trimite pentru a te întreba ce este justiția perfectă.</p>
               <p rend="justify">Dar, fie că-și pierduse mințile, fie că era pur și simplu distrată, fata a făcut câțiva pași, încercând să pară veselă.</p>
               <p rend="justify">— Dansează cu mine, vrei?</p>
               <p rend="justify">Atitudinea spartanilor fusese brutală și biata fată delira. Noi eram acolo cu o misiune precisă, depusesem ofrandele, sacrificiile fuseseră și ele făcute după ritul prescris. M-am simțit obligat să precizez:</p>
               <p rend="justify">— Anaxandridas regele spartan ne trimite să-ți spunem că s-a săturat de răspunsuri vagi ce nu-l ajută niciodată la război. Vrea să aibă un răspuns clar de la zeu, o dată în viață măcar, și pentru aceasta s-a gândit să procedeze altfel: cere să știe ce întrebare poate el să pună zeului pentru ca răspunsul să fie clar și fără ambiguitate.</p>
               <p rend="justify">Dar, fie că anotimpul iernii nu e adecvat consultațiilor, fie că din alt motiv, răspunsul lui Metis ne-a uimit pe toți, și mai ales pe mine.</p>
               <p rend="justify">— Mă iubești?</p>
               <p rend="justify">— Da, am răspuns.</p>
               <p rend="justify">Am răspuns imediat. Păi da, o iubeam de multă vreme, doar n-aveam să m-apuc să mint. E incredibil că pusese întrebarea aceasta așa, de față cu totată lumea. E incredibil totuși. Erau deci posibil, toate acestea. </p>
               <p rend="justify">— Și răspunsul meu pentru Anaxandridas? am adăugat.</p>
               <p rend="justify">S-a enervat și și-a întins degetele spre mine precum gheare. Sunt atât de idiot. Nu era momentul. Probabil că spusesem iarăși o prostie. Fac mereu așa. Ava dreptate, cred, în ciuda tuturor eforturilor mele, inteligența n-a fost niciodată punctul meu cel mai tare. Era pur și simplu mai deșteaptă decât mine și așa avea să rămână și trebuia să mă obișnuiesc cu asta. Am înțepenit drept ca un stâlp așa cum mă învățaseră la antrenamentele militare de la Sparta dar nu cred că era necesar. Ea zâmbea. E totuși incredibil. Am avut apoi senzația aceea caldă că orișice aș fi făcut era bine. Continua să zâmbească și asta-mi făcea un bine teribil. Am luat deci casca de unde o lăsasem. Metis a vorbit:</p>
               <p rend="justify">— Zeul nu este aici astăzi. Ce să vezi. Nu locuiește aici în timpul iernii, el pleacă în Hyperboreea și ne lasă singuri. Am rămas fără zeu, deci, ce să-i faci. Ne-a rămas Dionyssos paznic unic al templului în anotimpul rece, dar zeul acesta este ca toți ceilalți zei: el nu vorbește.</p>
               <p rend="justify">A spus și s-a îndreptat ușoară către ieșire. Spartanii urmăriseră toate aceste cuvinte mormăind între ei, prost dispuși.</p>
               <p rend="justify">— Va trebui să moară, l-am auzit pe unul dintre ei, o vorbă grea, ca o consecință implacabilă a ceva monstruos și de neînțeles.</p>
               <p rend="justify">S-au luat după biata fată și au vrut din nou să pună mâna pea ea. Atunci am înțeles că Anaxandridas nu glumea, că el chiar trimisese suta de spartani pentru a o omorî pe preoteasă. </p>
               <p rend="justify">Atunci i-am răpus. Ca pe boi i-am sacrificat, hecatomba, la altar, ca pe boii aduși la sacrificiu i-am înjunghiat și i-am adus în dar zeului. Curgea sângele spartanilor și noi ne bucuram. Până la ultimul i-am omorât. Le-am străpuns inimile, le-am tăiat picioarele, mușchii, mâinile, le-am desprins capetele. N-am ce să vă povestesc pentru simplul motiv că nu-mi amintesc altceva din acest moment decât o dezlănțuire enormă a unei violențe nemăsurate. Când măcelul s-a terminat de-abia mă mai țineam pe picioare, plin de răni și tăieturi, nu mai simțeam nimic parcă, lumea se învârtea cu mine, eram înconjurați de cadavrele spartanilor în bălți de sânge pe dalajul templului. </p>
               <p rend="justify">Kleomenes și el era plin de sânge, dar vesel. Eram vii cu toții, și Euphorion. Am tăcut cu toții, ne-am inspectat rănile […]</p>
               <p rend="justify">[…] în peștera korykiană, nu departe de Delfi, îmi pare că pielea mi se uscase cumva, erau ca un fel de solzi ce creșteau și-mi acopereau trupul. Abia puteam să-mi mai țin ochii deschiși. Erau acolo toți, ocupați, nu știu cu ce, cu bustul gol și murdari. Cei scăpați din uciderea asta, noi trei […] jambierele lăsate într-un colț, își lăsa casca, minunat, și creasta roșie lungă până la pământ […] Un foc aprins în mijloc scânteia, era foarte cald înăuntru în ciuda iernii.</p>
               <p rend="justify">Mă simțeam foarte slăbit, supraviețuiserăm noi, noi trei și cu fata, heloții lui Euphorion făcuseră foc la gura peșterii, numai că eu devenisem mut și nici ei nu spuneau mare lucru, așa e viața, uneori se întâmplă lucruri rele, am scăpat cu toți. Mici, înnegriți, cu trupurile goale abia acoperite cu cârpe în jurul șalelor în semiobscuritatea peșterii […]</p>
               <p rend="justify">[…] în peștera korykiană, în locul precis unde Delianul Apollon Phoibos luptase cu Pytho, drakonul. Priveam flacăra focului și simțeam în febra care mă cuprindea cum coaja rănilor se întărește și devine osoasă, cum carnea mea devine gazda febrilă a solzilor incrustați, armura drakonului. Urmele loviturilor devenite tari ca o a doua piele reptiliană, străină, încrustată de armele lor și de cuvintele lor ca niște cuțite, care marchează fiecare diferență ca pe ceva neliniștitor, fiecare rană ca o monstruozitate, fiecare necunoscută ca o crimă.</p>
               <p rend="justify">Cât despre mine, nu mi se mai părea că sunt atât de diferit. Vedeam doar că prin singura punte ce mă lega de ei, limba, ei mă numeau acum Pytho. Mă arătau cu degetul și eram pentru ei drakonul legendar, Pytho, balaurul, monstrul, singurul, înspăimântător. Eu ajunsesem să fiu Pytho. Îmi părea că vorbeau despre mine ca despre un monstru, mă evitau, mă arătau cu gesturi paralele ca fiind balaurul din vechime. Iar dacă cineva m-ar fi întrebat cine sunt, indicându-mi întrebător solzii, n-aș fi avut probabil de ales decât să răspund, febril și șuierând, cu limba despicată în două : sunt nimeni altul decât oglinda voastră, sunt eu, sunt voi, sunt Pytho, sunt cel ce m-ați făcut. </p>
               <p rend="justify">Dar nu. Nu aveam să urmez limba aceasta rea pe care mi-o încrustaseră odată cu loviturile. Aveam să tac. Aveam să fiu, orice-ar fi, altceva decât ceea ce călăii mei vruseseră să facă din mine.</p>
               <p rend="justify">Și tot în aceeași peșteră korykiană într-o bună dimineață mi s-au desprins solzii, ca printr-o minune, în mod natural, nu știu cum, ca un veșmânt pe care-l lași să alunece seara pentru a te sui în pat, și am rămas, gol și viu, uman, eu. Eram om, liber, homoios întreg care-și ține casă de om cu căpătâi în țara Elis. Mai erau cu mine Euphorion și mai era Kleomenes spartanul. Și mai era Metis, pythonesa. Limba mea nu mai era despicată, brațele îmi erau din nou ale mele, cele dinainte, picioarele și ele așa cum le știam. Nu mai aveam solzi, nu mai aveam aripi, nu mai aveam ghiare și nici limbă despicată, nu mai avea demăsura terifiantă a drakonului.</p>
               <p rend="justify">O aveam mai ales alături pe Metis, îmi șoptea ceva. Kleomenes spunea și el ceva lui Euphorion. Nu înțelegeam exact cele ce-și spuneau, parcă îmi pierdusem limba dar cuvintele curgeau înspre mine ca un vin dulce, probabil spuneau ceva foarte important dar nu reușeam să pricep ce anume, îi priveam cu ochii măriți, nu mai voiam să înceteze vreodată, voiam să le primesc în mine ca pe o hrană dulce și vindecătoare. Îmi priveam cu uimire brațele, albe deodată, de om. Seniorul Phoibos, divin fiu al lui Leto și al lui Zeus tatăl […]</p>
               <p rend="justify">[…] care trebuiau poate să se regăsească la intrarea peșterii, căci era acolo carul lor luminos, apăruseră cu toții, era Kypris, frumoasa zeiță cipriană cu diademă strălucitoare și se auzeau și cântecele celorlalți olimpieni, era mai ales Zeus tatăl ce râdea tare și gros, Hera cea frumoasă, stăpânul războiului Enyalios, Poseidaon cel ce zguduie pământul și Kybele, marea zeiță frigiană. Era și Dionyssos […] îl jignisem un pic, făceam asta zeilor pe vremuri. Avea obrajii roșii și bucălați ai unui copil și-mi părea plin de chef, a intrat precaut, a inspectat colțurile umbrite ale peșterii […] s-a prezentat, un pic grăbit, apoi s-a scuzat și a șters-o în carul cu patru cai ai divinei Kypris. </p>
               <p rend="justify">Am povestit aici și în alte părți poveștile zeilor pe care i-am găsit la întâmplare în periplurile mele. Cineva mi-ar putea imputa că dau pe față lucrurile zeului, în loc să le las, după cuviință, ascunse. În apărarea mea am să spun: mi-ar fi plăcut poate mai mult decât orice altceva să rămân și să țin conturile lui Aiakes și să fac asta cu simț de răspundere, dar nu suntem întotdeauna stăpâni a ceea ce ne călăuzește pașii. Și în acel caz, putem uneori greși numărând cifrele tranzacțiilor, dar le putem mereu și corecta în ziua ce urmează. În schimb, un cuvânt greșit asupra lucrurilor zeului nu rămâne nepedepsit. Am precizat acum lucrurile acestea. Au plecat din nou […]</p>
               <p rend="justify">[…] în ziua ce a urmat, sau în săptămâna ce a urmat, sau în luna următoare. M-am ridicat cu dificultate. La gura peșterii se găsea un lup și alături de mine era Metis. A văzut că am deschis ochii și mi-a zâmbit:</p>
               <p rend="justify">— Nu mai sunt pythonesă.</p>
               <p rend="justify">N-am mai cerut explicații. Am făcut iar dragoste. Când ne-am desfăcut era încă zi, am privit afară, lupul cu blana aproape albă și cu ochii albaștri. Se așezase la gura peșterii, a întors capul și ne-a privit o secundă apoi și-a deschis gura într-un râs larg și s-a întins la gura peșterii ca un paznic cu limba scoasă și cu labele încrucișate. Afară, Kleomenes și Euphorion se jucau cu lupușorul […]</p>
               <p rend="justify">Acestea deci. Suntem pe coasta asiatică și așteptăm sfârșitul luptei navale, este sfârșitul anotimpului rece, conducătorii de cămile dardanieni s-au revoltat și s-au refugiat în Magnezia, portul a fost inundat, stelele din piață s-au stricat. A plouat. Cele patruzeci de trireme ale phokaienilor stabiliți în Hyele în țara tyrrhenienilor au fost prinși din urmă de șaisprezece nave din Rhegion, paisprezece din Akragas, zece din Syrakosion și alte trei din Zankle. Douăsprezece pentekontere au fost furnizate de oamenii din Khalkidike. Într-un total exact de nouăzeci și cinci de vase complet echipate și gata de luptă. Au venit toți să ne ajute și ceea ce vedem, navele acestea rânduite în larg, sunt mai puțin de o treime din forțele totale iar restul nu va întârzia să ajungă. </p>
               <p rend="justify">Lucruri  ce-au fost consemnate în luna lui Lenaion în orașul binecuvântat Kyme în Aiolia de către mine, Zalmoxis fiul lui […]</p>
            </div>
         </div>
      </body>
   </text>
</TEI>
