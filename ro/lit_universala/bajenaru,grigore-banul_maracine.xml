<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Grigore Bajenaru</title>
            <author>Grigore Băjenaru</author>
         </titleStmt>
         <editionStmt>
            <edition>
               <date>2013-08-26T10:46:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
      </profileDesc>
      <revisionDesc>
         <listChange>
            <change>
               <name/>
               <date>2022-12-14T14:49:38.424732700</date>
            </change>
         </listChange>
      </revisionDesc>
   </teiHeader>
   <text>                        
      <body>
         <author>Grigore Băjenaru</author>
         <div type="div1">
            <head>Banul Mărăcine</head>
            <subtitle>Povestire istorică</subtitle>
            <epigraph>MOTTO: În timpul regelui Franciei, Philippe de Valois, strămoşul poetului francez Ronsar (banul Mărăcine) s-a dus din România la Paris, ca s-ajute regelui în lupta sa cu englezii. Rămâind apoi în Francia şi rudindu-se cu cele mai nobile familii, el şi-a schimbat numele de Mărăcină, în Ronsar, de la cuvântul francez „ronce”, care însemnează „mărăcine”.</epigraph>
            <epigraph>Vasile Alecsandri – „Banul Mărăcină”.)</epigraph>
            <div type="div2" rend="P3">
               <head>PROLOG.</head>
               <p rend="justify">În care ni se arată că nu întotdeauna începutul se potriveşte cu sfârşitul şi că bunăcuviinţa şi dreapta judecată fac mai mult decât îngâmfarea şi obrăznicia.</p>
               <p rend="justify">În noaptea aceea de octombrie a anului 1330, oraşul Curtea de Argeş, cetatea de scaun a Ţării Româneşti, se pregătea de odihnă sub un vânt subţire, care abătuse asupra locurilor o ploicică măruntă şi deasă. Frig nu era, căci toamna nu-şi arătase încă puterea în acel an, dar călăreţul, care gonea cu sârg spre palatul domnesc, părea înfrigurat şi îşi strângea mereu bunda de postav albastru la piept. Calul mărunt, dar bine legat şi puternic, era istovit de goană. Din când în când, îşi scutura botul plin de spumă şi necheza, întrebându-şi parcă stăpânul dacă fuga aceasta va mai ţine mult. În sfârşit, în faţa lor se înălţă deodată, ca o nălucă neaşteptată, zidirea măreaţă a palatului.</p>
               <p rend="justify">Călăreţul îşi struni brusc calul, de-i lăsă zăbala sânge în spuma deasă, şi-i înfipse pintenii înstelaţi în burta înfierbântată, pe care şiroia năduşeala. Telegarul se ridică nărăvaş pe picioarele dinapoi şi necheză o dată, de răsunară împrejurimile. Cu toate că ferestrele palatului erau luminate la catul de sus, poarta nu se vedea de întunericul des ce se lăsase. Dar călăreţul sări jos din scări drept în faţa porţii. Ochii lui ageri o zăriseră la lumina unui fulger scurt. Cu frâul calului în mâna stângă, pipăise cu dreapta ciocănaşul de aramă şi acum bătea de mama focului în poartă, de ai fi zis că toacă la trei mănăstiri deodată. De partea cealaltă, în dreptul intrării, se simţi mişcare şi se auzi vorbă mormăită de mai multe glasuri. Apoi unul se înălţă răguşit:</p>
               <p rend="justify">— Cine e?</p>
               <p rend="justify">Şi graiul tineresc al călăreţului răsună limpede în noapte:</p>
               <p rend="justify">— Trimis al banului Radu Mărăcine de la Severin. Glasul dindărătul porţii îi răspunse neprietenos, deschizând totuşi poarta:</p>
               <p rend="justify">— Da'… Măria-sa banul nu poţi să spui?</p>
               <p rend="justify">— Iată că nu-mi stă în obicei să-i spun lui taică-meu, măria-sa. Da' deschide-mi, rogu-te, mai degrabă, că-i foc la Severin!</p>
               <p rend="justify">Poarta scârţâi îndelung, spunând parcă bună seara noului venit. Acesta rosti scurt:</p>
               <p rend="justify">— Du-mă la măria-sa vodă Basarab!</p>
               <p rend="justify">— He-hei, bănişorul Vlad Mărăcine! Se bucură cu mirare straja. Să nu te mai cunosc! Măi, Predo, du-te cu jupânul la măria-sa!</p>
               <p rend="justify">Vlad Mărăcine porni în rând cu călăuza şi în câteva clipe se afla în faţa stăpânitorului Ţării Româneşti. Era acesta un bărbat înalt, voinic, cu umerii din cale-afară de laţi, cu un cap puternic şi mândru, cu privirea pătrunzătoare şi ageră ca de vultur. Pletele cărunte şi scurte nu-i atingeau umerii. Barba şi mustăţile, iarăşi cărunte şi mătăsoase.</p>
               <p rend="justify">Era îmbrăcat cu o tunică de catifea verde cum e coaja nucii de toamna. În picioare avea cizme scurte, roşii, de iuft, căptuşite cu blăniţă de sobol răsfrântă peste margini. Vlad Mărăcine nu putu să vadă mai mult dintr-o privire. Strigă:</p>
               <p rend="justify">— Să trăieşti, măria-ta! Şi abia avu vreme să se arunce în genunchi, ca să prindă dreapta încărcată de inele grele de aur bătut cu nestemate, pe care i-o întinsese voievodul, şi o sărută cu evlavia cuvenită părintelui Ţării Româneşti.</p>
               <p rend="justify">— Eşti leoarcă, bănişorule Vlade! După semne, veste rea!</p>
               <p rend="justify">— Foc la Severin, măria-ta!</p>
               <p rend="justify">— Ce fel de foc, jupâne Vlade?</p>
               <p rend="justify">— Şi pârjol de flăcări, mărite stăpâne, şi de sabie. Regele Carol Robert Napolitanul a cotropit Severinul cu oastea ungurească, în frunte cu alde Danciu, Dionisie şi alţi boieri vicleni fugiţi de la mila măriei tale la curtea lui.</p>
               <p rend="justify">— Aha, făcu vodă Basarab, micşorându-şi ochii şi scrutând spre fereastra în care bătea ploaia, de parcă ar fi întrezărit într-acolo un mijloc de a-i veni de hac vrăjmaşului. Aha, repetă el. Apoi, îi repezi lui Vlad o întrebare scurtă: Taică-tău?</p>
               <p rend="justify">— E-n drum spre măria-ta cu ştiri de taină, aflate prin iscoadele noastre. Trebuie să pice şi el, merge mai încet. Dar eu n-am mai avut răbdare… Şi…</p>
               <p rend="justify">— Bine ai făcut Nici nu m-aşteptam la altceva de la tine. Ţi-ai fi dezminţit neamul. Aşa-s toţi ai noştri: plini de neastâmpăr şi vitejie. Apoi zâmbind cu tristeţe: Mi-e teamă, Vlade, că a venit prea năpristan vremea să-ţi arăţi această cea mai de preţ însuşire a Basarabilor!</p>
               <p rend="justify">— Măria-ta, doară merg pe douăzeci de ani.</p>
               <p rend="justify">— Dacă-i aşa, precum spui şi doreşti, să şi începem dară chiar din noaptea asta. Eşti obosit tare?</p>
               <p rend="justify">— Am făcut şi popas, măria-ta. Eu nu, calul meu însă…</p>
               <p rend="justify">— Iei altul, îţi mai iei şi doi oşteni de nădejde…  Şi prea mare lucru n-ai de făcut: dai un ocol cetăţii pe dinlăuntru, te opreşti la boierii din sfat fără vâlvă şi glas mare…  Şi-i pofteşti deîndată la curte. Deîndată, ne-am înţeles?</p>
               <p rend="justify">— Acu' în tăria nopţii, măria-ta?! Se miră tânărui. Să nu le fie cu supărare!</p>
               <p rend="justify">— Tu n-ai venit la mine în tăria nopţii? M-am supărat cumva?</p>
               <p rend="justify">— Măria-ta eşti părintele ţarii!</p>
               <p rend="justify">— Şi ei sunt fiii mei şi va să mă asculte dar. Parcă ai spus, Vlade, că e foc la Severin! Focul nu cată de-i zi sau noapte, ci mistuie! Hai! Şi nu mă face să mă îndoiesc dacă ţi-a sosit vremea au ba!</p>
               <p rend="justify">— Alerg, măria-ta!</p>
               <p rend="justify">Când intră banul Radu Mărăcine în cămara de odihnă a domnului îl găsi pe Basarab vodă adâncit în gânduri.</p>
               <p rend="justify">— Te aşteptam, cinstite bane şi iubite vere, îi grăi vodă, fără să ridice oapul. Stai pe această laviţă şi spune-mi mai multe decât mi-a spus fiul domniei-tale, Vlad.</p>
               <p rend="justify">— Măria-ta, Napolitanul e în drum spre Curtea de Argeş cu oştire mare, având drept călăuze şi sfetnici în de-aproape pe boierii noştri fugiţi: Danciu al lui Vladislav şi Dionisie al lui Nicolae. Acum nu mai e decât unul, că pe Dionisie l-a şi lăsat ban la Severin.</p>
               <p rend="justify">— Nu te mâhni, că nu va ţine mult şi te vei întoarce.</p>
               <p rend="justify">— Ştiu, măria-ta, şi nu de asta mi-e sufletul cătrănit, dar e jale şi pârjol în toată Ţara Oltului. Că oamenii, după porunca dintotdeauna a măriei-tale şi după obiceiul pământului, au făcut pustiul înaintea vrăjmaşilor. Aşa că-s turbaţi că n-au hrana la care se aşteptau.</p>
               <p rend="justify">— Prea bine, bane! Apoi?</p>
               <p rend="justify">— Acu', după ce au luat Banatul de Severin, ar vrea Carol Robert să-l pună în locul măriei-tale pe Toma, voievodul Ardealului, care-l însoţeşte. E foc făcut regele că n-ai voit să-i mai plăteşti tribut!</p>
               <p rend="justify">Basarab vodă dădu din cap cu tristeţe şi spuse oftând:</p>
               <p rend="justify">— Ştiam, bane, că Toma şi Dionisie îi sunt sfetnici. A uitat Napolitanul de vremea când îl trimitea pe magistrul Martin la mine cu solii de-mi cerea să-l ajut cu aur şi câte altele. A uitat şi că papa Ioan al XX-lea nu mai găsea cuvinte de laudă pentru mine!</p>
               <p rend="justify">— Nouăzeci şi nouă de binefaceri lesne se uită, măria-ta, iar răul de o singură dată nicicând! Răspunse banul Radu Mărăcine cu mâhnire. Şi-acu', luminate stăpâne? Întrebă el.</p>
               <p rend="justify">— Mai adastă puţin, bane! Am trimis după boierii din sfat. În noaptea asta vom hotărî ce avem de făcut. Şi vom căta să fie cât mai bine pentru ţară.</p>
               <p rend="justify">Oastea regelui Carol Robert al Ungariei înainta cu greu spre cetatea de scaun, Curtea de Argeş. Totul în calea vrăjmaşului era pustiit, şi vestita bogăţie a toamnei din Ţara Românească nu se vedea nicăieri. Viţa de vie nu-şi păstrase decât frunza şi cârceii, rodul ei pierise ca prin farmec peste noapte. Iar perii, merii, prunii şi gutuii nu-şi arătau străinilor porniţi pe jaf decât crăcile goale. Prin nuci abia dacă mai zăreai ici-colo, uitată, câte o nucă verde cu coaja plesnită şi cu o cioară lângă ea, gata s-o-nhaţe şi pe aceasta. Grădinile de zarzavat erau părăginite cu totul. Vitele şi păsările parcă fuseseră stinse de o molima grozavă. Şi în toate ţinuturile nu întâlneai ţipenie de om. Doar câte un câine bătrân şi rătăcit, care nu-şi putuse urma stăpânul. Foamea cea mare începuse să se facă simţită, căci merindele luate de către vrăjmaşi din ţara lor începuseră să scadă. Dacă la început avuseseră de-ale mâncării ca să se îndestuleze, acum nici fir de făină, cât să ciugulească o vrăbiuţă, nu se mai zărea. Regele Carol Robert îşi îmbărbăta oştenii, spunându-le că în curând vor fi la Cetatea de Argeş, unde vor găsi de toate din belşug, fără să mai pună la socoteală prăzile bogate ce le vor lua de acolo. Dar iată că la începutul lui noiembrie, pe când oastea ungurească tăbărâse într-o vale de pe cursul Argeşului şi se odihnea, îndestulându-se cu apă, buciumaşii vestiră soli. Şi de-ndată fură aduşi în faţa maiestăţii sale trei oşteni români, solii lui Basarab vodă al Ţării Româneşti, boierii Mărăcine, Pârvu şi Vancea. Aceştia făcură plecăciunea cuvenită în faţa regelui Carol Robert, apoi Radu Mărăcine grăi cu fruntea sus:</p>
               <p rend="justify">— Maiestate, am fost trimişi de preacinstitul şi luminatul gospodar al Ţării Româneşti, măria-sa Basarab vodă, cu solie de pace.</p>
               <p rend="justify">— Ce spun, boier Danciule, bărboşii ăştia? Întrebă regele cu dispreţ pe boierul român trădător, care-l însoţea drept sfetnic şi călăuză.</p>
               <p rend="justify">— Că Basarab vodă cere pace, maiestate!</p>
               <p rend="justify">— Ha, ha, ha, râse Carol Robert, mă aşteptam la asta. Şi în ce fel?</p>
               <p rend="justify">Atunci banul Mărăcine grăi:</p>
               <p rend="justify">— Măritul Basarab vodă prea bine ştie că un război crâncen mai rău ne va păgubi ţara decât dacă vom da de bunăvoie pentru păstrarea păcii. Vă lasă deci Banatul Severinului, vă plăteşte tributul cuvenit; apoi vă mai dă, drept despăgubire, şapte mii de mărci de argint şi, peste acestea, unul din fiii măriei-sale va sta, drept mărturie de credinţă, la curtea maiestăţii voastre pe socoteala domnului nostru.</p>
               <p rend="justify">— Atât? Numai atât? Se încruntă, rânjind batjocoritor, după cum îi era obiceiul, regele.</p>
               <p rend="justify">— Ba nu a spus numai atât măritul Basarab vodă!</p>
               <p rend="justify">— Dar ce-a mai spus?</p>
               <p rend="justify">— A mai spus că de cădeţi la pace, un pas să nu mai mergeţi înainte, ci să faceţi calea-ntoarsă tot pe unde aţi venit până aci. Şi de veţi face altfel cumva, nu veţi putea înlătura cu nici un chip primejdia ce vă paşte. Aşa să ştiţi!</p>
               <p rend="justify">— Obrăznicie şi îngâmfare valahă! Se semeţi Carol Robert, strâmbându-şi buzele într-un rânjet înfiorător, îmi cere pace pentru că-i e frică de puterea mea!</p>
               <p rend="justify">— Lui Basarab vodă nu i-a fost frică de nimeni niciodată, şi cu atât mai puţin de maiestatea voastră, răspunse banul Mărăcine, cu greu stăpânindu-şi mânia ce-l cuprinsese şi gata să-şi tragă spada din teacă.</p>
               <p rend="justify">Şi atunci regele Carol Robert al Ungariei rosti cuvinte, ce cu greu le venea solilor să creadă că ies din gura unui stăpânitor de popoare:</p>
               <p rend="justify">— Spuneţi-i lui Basarab că nu primesc nimic din toate acestea, că el e păstorul oilor mele şi că am să-l scot de barbă din bârlogul unde s-a ascuns!</p>
               <p rend="justify">La un semn al banului Mărăcine, ceilalţi doi boieri se aruncară deodată pe cai. Iar banul strigă înainte de a porni:</p>
               <p rend="justify">— Te aşteptăm la bârlog, maiestate, dar teamă mi-e, când o mormăi numai o dată ursul cel bătrân, c-o să-ţi uzi straiele de spaimă!</p>
               <p rend="justify">Şi cei trei boieri valahi se repeziră printre oştenii uimiţi, ca duşi de tăria unei furtuni prietene, înainte de a avea timp Danciu să-i tălmăcească regelui cam ce vorbe îndrăznise boierul cel bărbos să-i arunce. Când Napolitanul înţelese bătaia de joc a solului, era prea târziu. Cei trei călăreţi se mistuiseră în desişul de nepătruns al codrului.</p>
               <p rend="justify">Şi în noaptea aceea chiar începură să licărească pe dealuri flăcări roşii-albastre, ce parcă se înălţau şi scădeau ca nişte limbi uriaşe ale unor balauri din poveşti. Se dădea sfară în ţară de primejdie. Seul aprins sfârâia înălţându-se în văzduh în trâmbe alburii de fum, umplând văile şi dealurile, munţii şi câmpiile de un miros pătrunzător şi înecăcios. Focurile parcă se aprindeau unul de la altul şi, în aceeaşi noapte, dacă cineva ar fi putut privi din înălţimea cerului Ţara Românească ar fi zis că bolta înstelată se oglindeşte într-un lac uriaş. Şi de a doua zi chiar drumurile ce duceau spre Curtea de Argeş începură să geamă de mulţime de care cu merinde, călăreţi şi pedestraşi ce se grăbeau să ajungă la cetatea de scaun a ţării. Toţi răspundeau cu dragoste şi fără codire la chemarea lui Basarab vodă, pe care îl iubeau ca pe un adevărat şi bun părinte. Căci şi domnul, care se sprijinea pe norodul cinstit, îi înlăturase pe boierii făţarnici şi vânzători şi îşi alesese alţii dintre vitejii ce-l ajutaseră în războaiele purtate cu destoinicie fără seamăn împotriva vrăjmaşilor cotropitori ai ţării.</p>
               <p rend="justify">Începutul lui noiembrie l-a găsit pe regele Carol Robert Napolitanul şi pe ostaşii săi încovoiaţi de o foame năprasnică, dând târcoale cetăţii de Argeş, fără să poată cu nici un chip pătrunde într-însa. De Basarab vodă şi ai săi nici pomeneală, nicăieri. Parcă intraseră în pământ cu toţii. Şi dacă frunzele copacilor din munţi n-ar fi tremurat, foşnind uşor la suflarea vântului de toamnă, ai fi zis că locurile sunt lovite de moarte de-a binelea. În dimineaţa zilei de joi, 8 noiembrie, al lui 1330, semeţul rege, înfigându-şi cu furie unghiile în palme şi scrâşnindu-şi dinţii de să-i sfarme, îşi chemă sfetnicii: Toma voievodul Ardealului, care se şi văzuse domnul Ţării Româneşti, pe Danciu, boierul fugar şi vânzător, pe magistrul Martin, omul său de încredere, precum şi pe bătrânul magistru Andrei, purtătorul marii pecetii a maiestăţii-sale, şi le grăi:</p>
               <p rend="justify">— Nevrednicul Basarab e de negăsit. Ca un lotru fricos se ascunde dinaintea noastră împreună cu ai lui. S-ar putea ca vremea rea să ne prindă în ţară străină. Lipsa de hrană ne chinuie pe toţi şi ne sleieşte puterile din zi în zi mai mult. Socot că a sosit timpul să părăsim aceste locuri blestemate.</p>
               <p rend="justify">Bucuroşi, sfetnicii mormăiră:</p>
               <p rend="justify">— Cu adâncă înţelepciune aţi socotit, maiestatea voastră!</p>
               <p rend="justify">Grăbit ca niciodată, Carol Robert aruncă întrebarea, pe care demult o frământa:</p>
               <p rend="justify">— De aci, de la Curtea de Argeş, ce drum e mai aproape de noi prin munţi? Domnia -ta, boier Danciule, trebuie să ştii!</p>
               <p rend="justify">Danciu rămase câteva clipe pe gânduri, spre a cumpăni bine răspunsul cuvenit şi grăi rar:</p>
               <p rend="justify">— Mărite stăpâne, eu drumul peste munţi nu-l ştiu, bănuiesc însă că trebuie, de bună seamă, să fie o trecătoare către izvorul Argeşului; doar păstorii vin dinspre munţi şi se duc în Ardeal mereu singuri, sau cu oile.</p>
               <p rend="justify">Şi nici nu apucase Danciu să sfârşească bine vorba, că dinspre lunca Argeşului se auziră icnete de plâns şi în faţa oştirii se iviră doi flăcăi cu sarici miţoase pe ei, căciuli brumării şi opinci. Pe faţă le curgeau şiroaie de lacrimi de-ţi făceau mai mare mila.</p>
               <p rend="justify">— Primii oameni din ţară pe care-i văd după atâta vreme! Se miră Carol Robert. Cheamă-i, te rog, încoace, boier Danciule, şi fă-le întrebare! Ce e cu ei?</p>
               <p rend="justify">— Hei, flăcăiaşi, ce-i cu voi? Le strigă boierul Danciu.</p>
               <p rend="justify">Flăcăii tresăriră, priviră speriaţi la această mulţime nemăsurată de oşteni şi se opriră, ştergându-şi lacrimile.</p>
               <p rend="justify">— Ne ducem la vale să ne cătăm stăpân, că nu mai avem nimic! Abia slomni unul.</p>
               <p rend="justify">— Cum aşa, nu mai aveţi nimic? Ce vrea să ascundă această vorbă.</p>
               <p rend="justify">— Iacă bine, măria-ta, răspunse celălalt flăcău. Dacă ne-a luat tot, se cheamă că nu mai avem nimic!</p>
               <p rend="justify">— Vorbeşte lămurit, măi băiete, cine şi ce v-a luat?!</p>
               <p rend="justify">— Am avut şi noi, măria-voastră, o turmă de mioare, rămasă de la tata, Dumnezeu să-l ierte, c-a murit astă-vară în bătălia cu sârbii de la Velbujd.</p>
               <p rend="justify">— Ei şi?</p>
               <p rend="justify">— Şi ne-a luat toate oiţele, ba şi măgarul, şi câinii, măria-voastră! Şi aici flăcăul izbucni într-un plâns amarnic, de nestăpânit. Ni le-a luat Basarab vodă, nu l-ar mai răbda Dumnezeu şi Maica Domnului!</p>
               <p rend="justify">Văzându-l nerăbdător pe rege să afle ce vorbeşte cu cei doi flăcăi, Danciu îi tălmăci spusele acestora, iar Carol Robert grăi repezit:</p>
               <p rend="justify">— Întreabă-i dacă ştiu cumva să ne scoată mai repede în Ardeal.</p>
               <p rend="justify">Dar la întrebarea lui Danciu, păstoraşii ridicară din umeri că nu ştiu.</p>
               <p rend="justify">— Cum se poate? Se oţărî boierul român. Voi, care umblaţi cu oile pe toate coclaurile? De ce minţiţi?</p>
               <p rend="justify">Şi, mâniat peste fire, Danciu trase spada, îndreptându-şi calul spre ei.</p>
               <p rend="justify">— Ştim măria-ta, ştim! Scânci unul, dar n-avem vreme să v-arătăm, că trebuie să mergem de vale după stăpân.</p>
               <p rend="justify">— Măria-ta, îndrăzni celălalt flăcău, dacă v-arătăm drumul ne luaţi şi pe noi în Ardeal, că ne-am săturat de Ţara Românească ca de mere pădureţe?</p>
               <p rend="justify">Danciu îi tălmaci regelui ce vorbise cu păstorii şi Carol Robert încuviinţă:</p>
               <p rend="justify">— Cu atât mai bine! Asta e o dovadă că au să ne ducă pe un drum bun, care să le fie şi lor uşor. Şi, dacă vor să vină cu noi de bunăvoie, înseamnă că n-au de gând să ne înşele. Înainte deci după cei doi păstori! Fără voia lor îi avem în ochi tot timpul. Daţi poruncă de plecare!</p>
               <p rend="justify">Şi flăcăiaşii făcură calea-ntoarsă, începând urcuşul cu boierul Danciu şi încă vreo trei călăreţi după ei. Iar oastea ungurească, oameni şi cai, începură să se mişte după şerpuirile drumului de munte, întocmai unui balaur uriaş, ce nu-şi găseşte astâmpărul, părăsind Curtea de Argeş şi strecurându-se în adâncimea înnegurată a codrului.</p>
               <p rend="justify">În vremea aceasta, Basarab vodă se pregătea să-şi primească vrăjmaşii aşa cum se cuvenea unei oştiri atât de mari, având în fruntea ei pe faimosul rege Carol Robert, pe Toma, voievodul Ardealului, şi pe atâţia nobili şi clerici de frunte ai Ungariei. Drumul, prin care aceştia trebuiau să treacă din Ţara Românească în Ardeal, era unul singur, la Posada, şi acesta îngust, cum cu greu se poate închipui. Era o adevărată strâmtoare, mărginită de stânci înalte şi prăpăstioase, cu neputinţă a fi urcate de cineva. Aici se afla Basarab vodă cu oştenii săi încă din zorii zilei de miercuri, 6 noiembrie, 1330. Ai fi zis că e o mulţime nenumărată de zidari, dulgheri şi arhitecţi, care lucrează cu sârg şi neostoită râvnă la ridicarea unei măreţe cetăţi. Dar toţi oştenii lucrau aici după porunca celui mai mare şi mai destoinic lucrător dintre ei: Basarab vodă, laolaltă cu boierii cei mari, în frunte cu banul Radu Mărăcine şi cot la cot cu oştenii de gloată. Iar glasul voievodului se auzea răspicat şi puternic, cald şi armonios, ca sunetul unui clopot viu, plin de prietenie şi îndemn:</p>
               <p rend="justify">— Aci, feţii mei, săpaţi şanţul mai adânc şi acoperiţi-l cu crengi şi frunze cu dibăcie! Dincoace prăvăliţi stânci şi pietroaie! Să mai strâmtăm puţin locul, că se pare că-i cam lărguţ. Aşa! Voi, cei de pe creste, mânaţi ferăstraiele mai repede oleacă. Să fiţi cu băgare de seamă să nu tăiaţi copacul de tot. Să se ţină numai în coajă. Şi acum, câţiva dintre voi, mai tineri şi mai ageri, tu, Neculăiţă, şi tu, bănişorule Vlad, haideţi cu mine în susul muntelui, de-a lungul trecătorii, ca să meşterim ceva şi la ieşirea din strâm-toare înspre Ardeal. Că de va izbuti să se strecoare vreunul pe acolo, va să-mi rad barba, ca să nu aibă de ce mă scoate regele Carol Robert din bârlogul meu, precum în gura mare s-a lăudat!</p>
               <p rend="justify">Un hohot de râs se auzi din partea oştenilor porniţi după vodă, care suia mai abitir ca un flăcău de douăzeci şi cinci de ani.</p>
               <p rend="justify">Seara se lăsase parcă mai grăbită de cum se aşteptau românii. Frigul începuse să se facă simţit acum, noaptea. La adăpostul câtorva focuri mici, potolite şi aprinse în dosul stâncilor, ca să fie ferite vederii oricui, stăteau oştenii de taină, depănându-şi amintiri şi povestind întâmplări de demult. Pe două buturugi proaspăt retezate şedeau, înconjuraţi de boierii şi de oştenii rezemaţi în spade, Basarab vodă şi banul Mărăcine, cel mai mare boier în rang după domn, el însuşi stăpânind, ca şi un voievod, întreg ţinutul Olteniei. Ultimul îşi continuă rugămintea către vodă, care părea cam îndărătnic:</p>
               <p rend="justify">— Măria-ta, nu-l poţi lipsi pe fiul meu Vlad de această mare cinste. L-ai văzut ce poate şi că-i tare de vână. Chiar măria-ta i-ai spus că te-a ajutat la întărituri ca nimeni altul.</p>
               <p rend="justify">Aci se auzi şi glasul lui Nicolae-Alexandru vodă, fiul lui Basarab:</p>
               <p rend="justify">— Măria-ta şi preaiubitul meu părinte, cer iertare şi îngăduinţă că mă rog şi eu pentru vărul Vlad. Aceasta ar fi cea dintâi a sa luptă. Va fi o luptă mare. De ce să nu-şi lege şi el numele de ea?</p>
               <p rend="justify">Atunci se aşternu o linişte neaşteptată. Nu se mai auzeau decât freamătul frunzelor, cântecul pătrunzător al păsărilor de noapte ale codrului şi răsuflarea şuierată a oştenilor. Bine ştia toată suflarea românească despre vodă Basarab că mai mult ca orice pe lume ţinea la acest fiu al său, Nicolae-Alexandru, care-i semăna întrutotul, şi mai vârtos la vitejie. Şi cum vodă mai stătea în cumpănă parcă, Nicolae-Alexandru rosti mai departe:</p>
               <p rend="justify">— Vom veghea asupra lui şi-l vom ocroti ca pe un frate. Iată, printre noi se află şi bunul său frate de lapte Răduţu şi vestitul pentru marea sa putere, cum alta nu se mai ştie, neică Miroslav, zis şi Măciucă, preacredinciosul slujitor şi prieten al Mărăcinilor. Şi apoi, dacă noi, toţi feciorii măriei-tale, luăm parte la luptă, el de ce n-ar lua?</p>
               <p rend="justify">— Vezi că mi se pare prea crud pentru această grea încercare, Alexandre!</p>
               <p rend="justify">— Cu doi-trei ani mai mic decât noi, măria-ta! Nu vezi că i-a mijit şi mustaţa?</p>
               <p rend="justify">Aci vodă, neputându-şi stăpâni râsul, spuse:</p>
               <p rend="justify">— Dar oare cu mustaţa se va bate el, Alexandre? Dacă-l luaţi sub ocrotirea voastră precum ai spus, fie! Încuviinţă domnul.</p>
               <p rend="justify">Şi atunci, pentru întâia dată, boierii ţării şi oştenii văzură ce nu mai văzuseră nicicând până atunci: amândouă mâinile lui vodă sărutate în aceeaşi clipită de către cei doi tineri căzuţi în genunchi în faţa măriei-sale. Cu sufletul înfiorat de o dulce bucurie, Basarab vodă îşi cuprinse oştenii într-o privire de părintească dragoste şi le grăi molcom:</p>
               <p rend="justify">— Iubiţii mei oşteni, fiţi gata! Duşmanul se va arăta în curând. El ne-a cătat pe noi şi ne-a încălcat moşia cu mare zgomot şi sodom de oaste. Să-i dăm dară răspunsul ce i se cuvine la o asemenea faptă mârşavă! Noi bine ştim cu toţii, dragii mei, că strămoşii noştri n-au cătat pricini de ceartă nimănuia niciodată. Şi nici n-au încălcat ţara nimănui. Întotdeauna ei şi-au apărat această ţărişoară, întru atâta râvnită, cu aleasă vitejie, dându-şi viaţa pentru ea. Să arătăm încă o dată tuturor, feţii mei, că Ţara Românească nu poate fi supusă şi umilită atâta vreme cât pământul ei blagoslovit va naşte fii care s-o apere! Vă doresc izbândă, copiii mei!</p>
               <p rend="justify">Un „urrraaaa” izbucni din mii de piepturi cu atâta putere, de clocotiră văile, arătând că vorbele domnului au găsit adânc răsunet în inimile lor viteze.</p>
               <p rend="justify">Pe culmea semeaţă a stâncilor ce străjuiau strâmtoarea de la Posada ca pe nişte metereze, oştenii lui Basarab, plini de nerăbdare şi înfriguraţi, abia de mai aveau putere să aştepte oastea vrăjmaşă ce se mişca cu încetineală de melc. Şi iată că dinaintea oştirii lui Carol Robert se înălţară deodată munţii, prin care era tăiată strâmtoarea pe unde trebuiau să treacă.</p>
               <p rend="justify">— Cum, pe aici? Se miră regele, nevenindu-i să creadă.</p>
               <p rend="justify">— Pesemne că alt loc mai bun de trecere nu e pe aproape maiestate, răspunse Danciu. Văd că cei doi flăcăi au şi apucat-o voinceşte printre pereţii stâncilor. Să ne grăbim, luminate stăpâne, să nu ne apuce întunericul pe cale, că ne va fi mai greu?</p>
               <p rend="justify">— Să mergem dară, că n-avem încotro! Încuviinţă regele.</p>
               <p rend="justify">Îndată mulţimea de ostaşi porni înghesuită, înaintând cu greu, dar cu bucuria că va ajunge, în sfârşit, la limanul dorit. Şi, în scurtă vreme, întreaga strâmtoare fu cuprinsă de oşteni. Când se uitau în sus zăreau cerul ca pe o funie lungă şi albastră, întocmai unui râu în nemişcare. Dar când oastea ajunse la locul unde se sfârşea strâmtoarea, cei doi flăcăi de călăuză parcă intrară în pământ. Îngroziţi, oştenii unguri văzură ridicată înaintea lor o puternică întăritură de stânci şi trunchiuri de copaci, peste care cu greu s-ar fi putut căţăra o capră sălbatică, necum un om; iar în dreapta şi-n stânga erau strânşi de pereţii munţilor drepţi sau încovoiaţi ca burta unei uriaşe corăbii, cu neputinţă de a te urca pe ei.</p>
               <p rend="justify">Când cei din urmă vrăjmaşi pătrunseră în strâmtoare, deodată se iviră, ca din pământ, românii care făcură zid de oameni, de nu mai putea unul măcar să dea înapoi. O spaimă cumplită străbătu în aceeaşi clipă întreaga oştire. Căutând o scăpare neaşteptată, oamenii îşi ridicară privirile spre cer, dar nu zăriră altceva decât crestele prăpastiei, înţesate de români în cămăşi de în sau în sarici miţoase, cu arcurile întinse, gata să le sloboadă. De sus, oamenii din fundul genunii se vedeau ca nişte copii. Arcaşii stăteau încordaţi ei înşişi, nu numai arcurile lor, fiecare avându-şi ţinta lui şi aşteptând porunca domnului cu abia stăpânită răbdare. Şi deodată se auzi un glas gros şi puternic, asemenea unui clopot:</p>
               <p rend="justify">— Acumaaa…  Săgetaţi!</p>
               <p rend="justify">Din sute de arcuri ţâşniră sute de săgeţi, ce se repeziră în vale ca nişte lungi rândunici fermecate. Şi, în clipa următoare, se auziră vaietele prelungi ale celor răniţi. Ca la o poruncă neauzită, arcaşii se traseră îndată un pas înapoi, potrivindu-şi alte săgeţi; iar locul lor îl luară cu o iuţeală nemaipomenită oşteni care se aplecară de şale aşteptând. Din nou glasul cel gros se auzi din spatele lor:</p>
               <p rend="justify">— Acumaaa…  Prăvăliţi!</p>
               <p rend="justify">Şi-atunci de pe crestele ascuţite ale Posadei se prăbuşiră la vale, asupra celor prinşi între pereţii stâncilor, bolovani de piatră spartă şi trunchiuri de copaci, oare veniră cu un vuiet îngrozitor nemaiauzit până atunci de urechea omenească şi care te înfiora până în măduva oaselor. Cei ce lucrau la stânci şi copaci se traseră ei de astă dată înapoi, lăsând din nou locul arcaşilor, care abătură cu aceeaşi sete o nouă ploaie de săgeţi asupra vrăjmaşilor. Era în dimineaţa zilei de 9 noiembrie a anului de pomină 1330. Oştenii unguri cădeau ca seceraţi în dreapta şi în stânga, morţi sau răniţi de moarte. Valea vuia de vaietele ce se înălţau către peticul de cer albastru, ce abia se mai zărea, sfârtecat de mulţimea săgeţilor, care nu conteneau decât ca să facă loc sfărâmăturilor de stâncă şi truchiurilor de copaci. Regele Carol Robert îşi pierduse cu desăvârşire stăpânirea de sine. Descălecând, abia avu vreme să intre într-o văgăună a muntelui cu câţiva nobili din suita sa.</p>
               <p rend="justify">— Ce facem, maiestate? Întrebă magistrul Martin. Românii ne prăpădesc!</p>
               <p rend="justify">— Am fost luaţi pe nepregătite. Cine se aştepta la această groaznică întâmpinare? Abia acum îmi dau seama că cei doi păstori au fost iscoadele lui Basarab…, şi că am fost atraşi atât de uşor în această capcană, de unde nu ştiu cum vom putea ieşi.</p>
               <p rend="justify">— Dar până atunci, mărite rege?</p>
               <p rend="justify">— Să înceapă lupta şi ai noştri! Să se ascundă cum pot, pe unde pot şi să tragă în sus cu arcurile orbeşte, care cum va putea. Şi apoi om vedea ce-o mai fi!</p>
               <p rend="justify">Dar, fără să le fi spus regele lor, ungurii se reculeseră, îşi căutară locuri de adăpost şi, îndreptându-şi arcurile spre marginile prăpastici, dădură drumul la stoluri de săgeţi. Neaşteptându-se la vreun răspuns din partea vrăjmaşilor, căzură şi din partea românilor mulţi dintre aceia ce tocmai prăvăleau copaci şi stânci. Atunci bănişorul Vlad Mărăcine, ce se avântase în luptă cu o nemaipomenită îndrăzneală pentru vârsta lui, strigă:</p>
               <p rend="justify">— Toţi la pământ! Nu mai trageţi decât din dosul stâncilor! Să nu se mai arate nimeni pe creste!</p>
               <p rend="justify">Oamenii îl ascultară şi săgeţile abătute din nou de către unguri asupra crestelor se loviră de piatră sau se înfipseră în copacii ce străjuiau înălţimile. Lupta nu conteni până în amurg. Înserarea aduse puţină linişte în cele două tabere. Cei de jos îşi strângeau morţii şi răniţii, care-şi înăbuşeau gemetele de durere, temându-se să nu atragă asupra lor noi primejdii. La mâncare nimeni nu se mai gândea în această nenorocită împrejurare; dar setea începuse să-i chinuie mai cu seamă pe cei răniţi. Norocul le surâse acestora, căci în spatele unei stânci, unde s-ar fi aşteptat mai puţin, prinseră susurul unui izvoraş şi strânseră apă în coifuri. Băură şi îşi spălară rănile, potolindu-şi durerile pentru câteva clipe. A doua şi a treia zi lupta se desfăşură la fel ca şi în cea dintâi zi: săgeţile plouau şi dintr-o parte şi dintr-altă, morţii şi răniţii se înmulţeau şi nimeni nu ştia cum avea să se sfârşească bătălia.</p>
               <p rend="justify">În noaptea de 11 noiembrie, în cortul său aşezat într-un luminiş, la adăpostul unor brazi falnici, Basarab îşi chemase la sfat boierii de credinţă. Printre aceştia erau cei trei care fuseseră trimişi în solie la regele Carol Robert. Mai ţinuse măria-sa ca la această adunare de taină să fie faţă, în afară de feciorii săi, şi bănişorul Vlad Mărăcine, care-i plăcuse foarte voievodului pentru îndrăzneala şi agerimea lui. Fără să-şi piardă vremea, învăluindu-şi gândurile în vorbe alese, Basarab vodă grăi:</p>
               <p rend="justify">— Bănuiesc, boieri dumneavoastră, că la sfârşitul acestei cea de-a treia zi de aprigă luptă, vă întrebaţi, pe bună dreptate: „Ce mai aşteptăm de nu ne aruncăm asupra lor, ca să sfârşim odată bătălia?”</p>
               <p rend="justify">— Cam aşa, măria-ta?! Mormăiră boierii în bărbi.</p>
               <p rend="justify">— Iată care e gândul meu! Au să ne cadă în mână Carol Robert, au să înalţe steag alb de pace. Aceasta aştept eu!</p>
               <p rend="justify">— Dar dacă n-o fi niciuna, nici cealaltă, măria-ta, atunci ce facem? Îndrăzni banul Radu Mărăcine.</p>
               <p rend="justify">— Înţeleaptă întrebare ai pus, bane! Grăi vodă zâmbind. Să nu crezi domnia-ta că nu m-am gândit şi la asta! Voiesc a şti degrabă ce gânduri îi frământă pe cotropitorii noştri, ca apoi să ştiu ce să facem noi. Pentru aceasta însă mi-ar trebui un om de nădejde care să pătrundă în tabăra lor. Îl voi găsi oare?</p>
               <p rend="justify">Şi-atunei, ca împins de un arc nevăzut, ţâşni în sus bănişorul Vlad Mărăcine, care strigă:</p>
               <p rend="justify">— Pesemne că ai uitat de mine, măria-ta!</p>
               <p rend="justify">— Nu te-aş fi vrut pentru această treabă tocmai pe tine…  Singur!</p>
               <p rend="justify">— Păi nu va fi singur, doamne! Sări bătrânul Mărăcine. De lângă el nu lipsesc niciodată cei doi tovarăşi ai lui: Răduţu, frate-său de lapte, şi uriaşul Măciucă.</p>
               <p rend="justify">— Voinicul acela ce prăvălea stânci şi copaci ca nimeni altui? Ei bine, atunci încuviinţă vodă, să nu pierdem vremea dară. Să vină şi cei doi, să stăm de vorbă asupra celor ce le au de făcut în această noapte chiar!</p>
               <p rend="justify">În tabăra vrăjmaşă, dacă se mai putea numi tabără acea mulţime de ostaşi ce păreau trestii bătute de vântul deznădejdei şi al morţii, domnea cea mai mare groază şi zăpăceală ce se putea închipui. Nimeni nu putea să scape din această capcană groaznică în care căzuseră. Dacă vreunul încerca să se aburce pe peretele stâncii, zgâriind cu unghiile şi cu pintenii, cădea înapoi numai după doi paşi, sleit de vlagă. Era cumplită învălmăşeala de cai şi de oameni, căzuţi laolaltă pe fundul drumului stâncos. Şi în aceeaşi seară chiar, ajungând la capătul puterii sale de stăpânire, regele, uitându-şi că trebuie să fie pildă şi îndemn până în ultima lui clipită, oricât de grea s-ar dovedi aceasta, începu să urle de spaimă şi de furie ca un ieşit din minţi:</p>
               <p rend="justify">— Scoateţi-mă din iadul acesta, căci altfel îmi fac seama în faţa voastră! Boier Danciule, eşti în ţara domniei-tale, nu cunoşti pe aici vreo văgăună de şarpe, vreo vizuină de vulpe, vreo crăpătură în stâncă, pe unde să ne strecurăm?</p>
               <p rend="justify">Danciu îşi plecă fruntea cu neputinţă, îngăimând doar atât şi ridicând din umeri:</p>
               <p rend="justify">— Maiestate!</p>
               <p rend="justify">— Unde mi-s prepoziţii1 mei? Unde-s Mihail şl Nicolae?</p>
               <p rend="justify">— Au pierit, maiestate, de ieri seară!</p>
               <p rend="justify">— Şi de ce nu mi-aţi spus? Unde e bătrânul magistru Andrei, purtătorul sigiliului meu?</p>
               <p rend="justify">— Mărite stăpâne, nu se mai ştie nimic de el. A pierit pesemne şi dânsul.</p>
               <p rend="justify">— Cu sigiliul regal?</p>
               <p rend="justify">— Da, maiestate!</p>
               <p rend="justify">— Aaaă, gemu regele, scrâşnindu-şi dinţii, de credeai că-i scuipă apoi afară din gură. Aaah, ce mi-a fost dat să văd şi să aud, Dumnezeule! Şi strângându-şi tâmplele în palme, îşi clătină capul în dreapta şi în stânga, voind parcă să-şi alunge durerea ce-l cuprinsese şi gândurile negre ce puseseră stăpânire pe el. Cine m-a pus să vin în această ţară, cine? Şi de ce? Ca să-mi pierd viaţa?</p>
               <p rend="justify">Apoi, sărind în sus şi îndreptându-şi trupul, de parcă s-ar fi sculat atunci din somn, grăi şuierat:</p>
               <p rend="justify">— Să vină aci, îndată, toţi nobilii care mi-au mai rămas! Trebuie să luăm o hotărâre, oricare ar fi aceea, căci în această stare nu mai putem trăi!</p>
               <p rend="justify">Noaptea de luni, 11 noiembrie, 1330, venise peste munţi senină, dar rece. O linişte ce te înfiora prin netulburata ei măreţie căzuse peste locuri, grea. Jumătatea de lună ce stăruia pe întinderile albastre ale cerului revărsa lumină din belşug, ca să vezi nu numai lângă tine, dar şi în depărtări, dacă aveai ochi ageri. Şi iată că straja din tabăra românească văzu cu adâncă mirare cum din cortul lui Basarab vodă ies trei oşteni unguri, luând-o pe o potecă tăinuită ce-i scotea de vale la poalele prăpastie! Dar abia apucă să se mire, că o labă păroasă ca de urs îi astupă gura şi auzi vorbă românească:</p>
               <p rend="justify">— Porunca lui vodă, neică! Acu' ne cunoşti?</p>
               <p rend="justify">— Mergeţi sănătoşi, vere! Şi să veniţi la fel, le grăi straja, trăgând aer cu nesaţ în piept.</p>
               <p rend="justify">Pe cărăruia ce ducea la vale cei trei unguri coborau pe sărite mai mult, ajutaţi de lumina binevoitoare a lunii, nerăbdători să ajungă cât mai repede jos. La jumătatea drumului, cel care părea a fi mai mare peste ceilalţi doi, şopti:</p>
               <p rend="justify">— Să ne oprim puţin aci! Poate găsim un loc mai ferit, pe unde să pătrundem în tabăra vrăjmaşă.</p>
               <p rend="justify">— Numai să n-alunecăm şi să ne dăm de gol!</p>
               <p rend="justify">— De ce mai avem atunci frânghii cu noi?</p>
               <p rend="justify">— Apoi pentru domniile voastre or fi bune la ceva, grăi uriaşul ce-i însoţea, dar pe mine cine naiba mă poate ţine?</p>
               <p rend="justify">— Doar n-o să scoţi un brad din rădăcini? Fiţi gata! Şi cu multă băgare de seamă la colţurile de stâncă pe care punem piciorul. S-ar putea să ne întoarcem tot pe aici. Dar, până atunci, luna a apus.</p>
               <p rend="justify">Şi cei trei, legând funii groase de copaci şi stânci, coborâră cu mare grijă coasta prăpăstioasă ce-i ducea în mijlocul taberei ungureşti. Aci domnea o linişte de moarte. Oşteanul de strajă din partea aceea, frânt de oboseală, adormise de-a-n-picioarelea, rezemat de un copac şi sprijinit în suliţe. Deodată asupra lui se abătu un pumn zdravăn ca o măciucă şi se lăsă jos cu un suspin adânc.</p>
               <p rend="justify">— Acum e acum! Grăi căpetenia cetei. Tu, frate Măciucă, rămâi pe aci pentru orice împrejurare. Dacă s-o ivi vrea primejdie, să aibă cine să ne apere. Măcar că bine ar fi să ne întoarcem tot cum am venit, fără zarvă. Că nu pentru bătălie am venit noi, ci pentru altceva.</p>
               <p rend="justify">— Am înţeles, stăpâne! Unde m-ai lăsat, acolo ai să mă găseşti. Mergeţi cu bine!</p>
               <p rend="justify">Şi Vlad Mărăcine o apucă tiptil în sus, cu Răduţu după el. Drumul prin mijloc era liber, căci oştenii se trăseseră la adăpost spre pereţii prăpastiei şi dormeau istoviţi sau gemeau chinuiţi de răni, fără să le mai pese de ce se întâmpla în jurul lor. Departe, în adâncitura unei stânci din spatele unei perdele, se zărea lumină. „Acolo e ce e” îşi zise Vlad. Apoi îi grăi în ungureşte lui Răduţu:</p>
               <p rend="justify">— Într-acolo, frate-meu!</p>
               <p rend="justify">Şi uşor, de parcă ar fi avut aripi la picioare, în câteva clipite ajunseră în faţa perdelii. De aci se plimba încoace şi-ncolo oşteanul de strajă. Mai uşori ca nişte pisici se traseră într-o parte şi ascuţindu-şi urechile ascultară. Vlad îşi ţinea răsuflarea şi abia se stăpâni să nu ţipe, auzind glasul lui Dezideriu, fiul lui Dionisie, cel care rămăsese ban la Severin, grăind către regele Carol Robert:</p>
               <p rend="justify">— Da, maiestate, aşa e precum vă spui. Toţi au băgat de seamă că românii cată cu orice preţ să-l prindă pe maimarele oştirii maghiare, pe maiestatea voastră. Cercetează într-una şi pretutindeni locul unde v-ar putea găsi, fie şi numai ca să vă rănească!</p>
               <p rend="justify">— Ştiu, Dezideriule, răspunse regele, dar ce pot face în această îngrozitoare capcană, în care mă aflu de trei zile, fără să mă pot apăra măcar, aşa cum îmi cere rangul şi vitejia mea? Oftă el. Îmi poate da oare cineva vreun sfat de cum aş putea ieşi din acest mare şi cel mai greu impas al vieţii mele?</p>
               <p rend="justify">Atunci se auzi vorbind magistrul Martin cu multă hotărâre:</p>
               <p rend="justify">— Să fugiţi, maiestate!</p>
               <p rend="justify">— Cum? Strigă regele, prefăcându-se jignit. Un Angevin să fugă din faţa primejdiei?!</p>
               <p rend="justify">Magistratul Martin adăugă:</p>
               <p rend="justify">— Da, maiestate, altă scăpare nu văd!</p>
               <p rend="justify">Iar Danciu, zâmbind oarecum cu înţeles ascuns, zise cam în doi peri:</p>
               <p rend="justify">— Da, maiestate, fuga e ruşinoasă, dar e sănătoasă! În împrejurarea nenorocită prin care trecem sfatul acesta este cel mai bun cu putinţă. Toţi cei care au rămas în viaţă aci, mai devreme sau mai târziu, va trebui să fugim într-un fel sau altul. Altminteri pierim de-a surda, ca nişte şoareci prinşi în capcană.</p>
               <p rend="justify">Regele mai stete o clipă pe gânduri şi apoi spuse:</p>
               <p rend="justify">— Aşadar, nobilii mei şi sfetnicii mai îndeaproape, atât maghiari, cât şi români, îmi dau aceeaşi povaţă: să fug! Nu m-aşteptam la aceasta, să vă spun drept!</p>
               <p rend="justify">— He, he, maiestate, grăi iarăşi Danciu cu acelaşi zâmbet, măcar să găsim locul pe unde, că de fugit fugim noi!</p>
               <p rend="justify">— Oare să fie atât de greu să găsim vreun loc pe unde să ne strecurăm? Întrebă acum cu oarecare grijă regele.</p>
               <p rend="justify">— Maiestate, zise Dezideriu, iată ce m-am gândit eu că ar fi bine să facem ca să înlesnim cât mai mult fuga maiestăţii voastre. Ştiu toţi că mândria mea cea mai mare dintotdeauna a fost…</p>
               <p rend="justify">Dar Vlad Mărăcine nu mai apucă să audă sfârşitul vorbelor lui Dezideriu, că două veveriţe, ce se alungau una pe alta, trecând prin faţa lui Răduţu, îl făcură pe acesta să strige:</p>
               <p rend="justify">— Ptiu, fir-aţi…</p>
               <p rend="justify">Îndată se făcu mare larmă. Pânza ce acoperea văgăuna fu dată repede la o parte şi cei ce se sfătuiau abia apucară să vadă doi oşteni unguri, fugind cât îi ţineau picioarele şi apoi mistuindu-se în noapte.</p>
               <p rend="justify">— După ei! Ţipă ascuţit regele Carol Robert. Să nu ne scape! Ce au căutat aci? Unde-i straja?</p>
               <p rend="justify">Cercetând cu felinarele în dreapta şi-n stânga, îl găsiră pe ostaşul de strajă legat fedeleş şi fără suflare.</p>
               <p rend="justify">— A, ticăloşii! Strigă înfuriat Carol Robert. Trădătorii! După ei!…  O pungă cu aur aceluia care mi-i va aduce aci!</p>
               <p rend="justify">Se făcu larmă în întreaga tabără, oştenii se treziră somnoroşi, căscând şi înjurând de mama focului, obosiţi de moarte şi fără să se sinchisească prea mult de îndemnul şi făgăduiala maiestăţii sale.</p>
               <p rend="justify">Doar câţiva, încă ameţiţi de somn, se ridicară cu greu şi porniră după cei doi fugari. În câteva clipe însă, ceata urmăritorilor se mări şi cei trei oşteni români, înveşmântaţi în straie ungureşti, se văzură căutaţi cu înverşunare de peste douăzeci de oameni, gata să-i ciopârţească.</p>
               <p rend="justify">Sărind din piatră-n piatră, uşori ca nişte căpriori de munte, cu o iuţeală pe care nu şi-o cunoscuseră până atunci, Vlad şi Răduţu se-ndreptau gâfâind spre locul unde-l lăsaseră pe Măciucă.</p>
               <p rend="justify">Dar acesta, nicăieri. Şi tocmai când pierduseră şi nădejdea să-l mai găsească şi se hotărâseră să-nceapă a se aburca pe stânci la întâmplare, auziră un şuierat de mierloi, ce parcă se rătăcise în noapte:</p>
               <p rend="justify">— Ţiurloi, ţiurloi! Şi deodată, de după un paltin bătrân se ivi uriaşul.</p>
               <p rend="justify">— Măciucă! Strigă bucuros cu sufletul la gură Vlad. Suntem urmăriţi…  Vin ungurii valvârtej după noi. Aţin-te…  Şi vezi ce faci, că-n tine ne e nădejdea. Altminteri, moartea ni s-a tras din pozna asta, să ştii!</p>
               <p rend="justify">— Iute! Strigă Măciucă, iute, după stâncă… Tupilaţi, cu spada-n mână… Odihniţi-vă câteva clipite…  Şi fiţi gata la semnul meu!</p>
               <p rend="justify">Vlad şi Răduţu săriră-n spatele stâncii şi nimeriră pe un covor de muşchi moale şi mătăsos.</p>
               <p rend="justify">— Aici am să mă-ntorc pe linişte să-i trag un pui de somn, să se ducă vestea! Glumi Vlad Mărăcine.</p>
               <p rend="justify">— Auzi-i c-au sosit! Strigă Măciucă şi, înainte de a-i zări la lumina lunii ce scălda valea într-o baie de aur, începu să-şi rotească ghioaga pe deasupra capului.</p>
               <p rend="justify">Cei douăzeci de oşteni vrăjmaşi se opriră în faţa desişului în care se pierduseră cei urmăriţi, când, ridicându-şi ochii, zăriră deasupra lor, pe creasta stâncii, la o înălţime de cinci picioare, o arătare mătăhăloasă, parcă desprinsă din basme, ce le-ngheţă sângele-n vine cu strigătul său, asemenea unui tunet năprasnic:</p>
               <p rend="justify">— Ce vreţi, mă?</p>
               <p rend="justify">Şi dându-se trei paşi înapoi se repezi de pe-nălţime sărind în mijlocul lor şi prăbuşindu-i la pământ ca pe nişte ciuperci.</p>
               <p rend="justify">Un nou strigăt de mânie ieşi din pieptul acestui Sfarmă-Piatră: „Vă mănânc de vii” şi o bătălie cruntă începu cu cei care mai rămăseseră în picioare.</p>
               <p rend="justify">Dar socotindu-l vreun duh rău al pădurii, cei mai mulţi o rupseră de fugă înapoi, urlând îngroziţi.</p>
               <p rend="justify">Atâta a fost tot. Când Măciucă se-ndreptă de şale, auzi deasupra capului nişte râsete ce nu se mai puteau potoli.</p>
               <p rend="justify">— Halal să-ţi fie, neică Măciucă! Desluşi el glasul lui Vlad.</p>
               <p rend="justify">— Bine că fuseră ăştia, stăpâne! Începu să râdă şi Măciucă. Îmi mai dezmorţii niţel oasele, că înţepenisem de tot pe stâncă, aşteptându-vă!</p>
               <p rend="justify">— Ce face vodă Basarab? Întrebă în şoaptă Vlad Mărăcine pe ostaşul ce stătea de strajă în faţa cortului domnesc.</p>
               <p rend="justify">— Ce să facă, boierule, se odihneşte! Dar mi-a spus că poţi intra la măria-sa la orice ceas din noapte vei veni.</p>
               <p rend="justify">— Atunci, am intrat!</p>
               <p rend="justify">Vlad dete uşor la o parte perdeaua de la intrare şi pătrunse încet, cu sfială, cu gândul că de l-o găsi dormind pe vodă să plece fără a-l mai trezi din somn în miez de noapte.</p>
               <p rend="justify">Dar Basarab vodă nu dormea. Nici măcar nu se odihnea pe pat, ci stătea cu capul prins în mâini pe o laviţă de tisă, lucrată numai în înflorituri.</p>
               <p rend="justify">— Asta ştiu că nu mă îmbie la somn că-i tare, nu glumă! Râse domnul. Spune, Vlade, te ascult!</p>
               <p rend="justify">— Măria-ta, i-am găsit pe toţi taman asupra unui sfat. Carol Robert vrea să fugă mâine pe unde o putea, numai să fugă!</p>
               <p rend="justify">— M-aşteptam la asta, răspunse Basarab.</p>
               <p rend="justify">— Dezideriu tocmai voia să-i spună ceva, precât am priceput eu, de mare însemnătate, când două veveriţe, alungându-se prin copaci, au rupt nişte crengi chiar în faţa văgăunii unde se adăpostea regele. Au ieşit cu toţii şi am fost nevoiţi să fugim!</p>
               <p rend="justify">— E destul ce ai aflat! Du-te şi dă poruncă straşnică în numele meu chiar în această noapte să se întărească străjile la prăpastie şi toţi să fie cu ochii în patru. N-ar fi rău, Vlade, să pot sta de vorbă cu maiestatea Carol Robert între patru ochi şi să-l poftesc în bârlogul meu, spre a mă scoate o dată de barbă, că nu mai am răbdare!</p>
               <p rend="justify">Vlad râse, sărută mâna domnului ţării şi grăi:</p>
               <p rend="justify">— Am înţeles, măria-ta, şi voi face totul precum ai poruncit!</p>
               <p rend="justify">Cea de a patra zi de luptă se sfârşi o dată cu începutul serii. Acum însă, parcă printr-o înţelegere tăcuta, oştenii din amândouă taberele luptau cu mai puţină străşnicie. Erau toţi obosiţi peste măsură. Dar o dată cu venirea amurgului, înainte de a cădea seara de-a binelea, în tabăra română începu o mare forfotă. Vlad Mărăcine, cu Răduţu şi Măciucă nu mai aveau astâmpăr şi umblau de colo-colo ca nişte zănateci pe crestele prăpăstioase, scrutând întunericul ce începuse să cuprindă trecătoarea.</p>
               <p rend="justify">— Ce i-ai spus lui vodă, Vlade? Îl întrebă a nu ştiu câta oară Răduţu.</p>
               <p rend="justify">— Of, te ţii de mine ca scaiul de oaie! Doar n-ei fi vrut să-i spun că frate-miu de lapte s-a speriat de două sărmane veveriţe, ai? De-ar fi fost un jder măcar, mai du-te vino, dar aşa, măi Răduţule, prea te-ai făcut de râs. Ştiu eu ce i-am spus. Tu fii cu ochii la treabă…  Şi nu te mai speria de umbre!</p>
               <p rend="justify">Nici nu ştiură când ajunseră în faţa domnului, care ca şi ei privea în prăpastie, dindărătul unei stânci înalte. Deodată, Vlad Mărăcine tresări şi strigă mai tare decât ar fi vrut:</p>
               <p rend="justify">— Măria-ta, mă înşală văzul cumva? Acela care încearcă să se pituleze pe după stânci, cătând ieşire la liman şi priveşte cu fereală în toate părţile, nu-i chiar vrăşmaşul nostru de moarte, regele Carol Robert?</p>
               <p rend="justify">Vodă Basarab îşi aruncă privirea-i vulturească într-acolo şi grăi molcom:</p>
               <p rend="justify">— Aş jura, Vlade, căi chiar el, dacă nu mi s-ar părea mai tânăr şi mai tras la trup.</p>
               <p rend="justify">— Măria-ta, râse Vlad. A întinerit şi s-a tras la trup de foame. Puţin e să nu mănânce ca lumea patru zile încheiate? Da' nu-mi scapă, orice-ar fi!</p>
               <p rend="justify">Basarab vodă îi puse mâna pe umăr şi-i grăi cu blândeţe:</p>
               <p rend="justify">— Să nu uiţi o clipă, Vlade, că este ceea ce este! Şi să-l aduci nevătămat şi cu multă bunăcuviinţă dinaintea domniei-mele, aşa după cum ne-a fost vorba azi-noapte în cort!</p>
               <p rend="justify">Vlad Mărăcine îi trase pe Răduţu şi pe uriaşul Măciucă spre adâncitura unde-l zărise pe regele Carol Robert, care încerca să se caţere spre o ieşire. Dar când acesta se aştepta mai puţin şi credea că, în sfârşit, a ajuns la limanul dorit, se trezi ca din senin în spate cu doi flăcăi vânjoşi ce-l cuprinseseră în braţe ca-n nişte menghine.</p>
               <p rend="justify">— Adastă o clipă, maiestate, nu te grăbi aşa! Să stai puţin de vorba cu baciul nostru, că de când te aşteaptă să-l scoţi de barbă din bârlogul lui! Îi grăi batjocoritor Vlad Mărăcine. Hai, opinteşte-te puţin! Sus, maiestate, sus! Dar, când îl întoarseră pe rege cu faţa către ei, strigară cuprinşi de uimire:</p>
               <p rend="justify">— Dar ăsta nu-i Carol Robert, ăsta e Dezideriu, fiul lui Dionisie, cel ce aşteaptă colaci calzi la bănia de la Severin!</p>
               <p rend="justify">Dezideriu tăcu, privind împrejur şi gândindu-se cum să facă pentru a pierde cât mai multă vreme, spre a-i da pas regelui să fugă. Vlad Mărăcine adăugă, abia slăpânindu-şi mânia groaznică ce începuse să-l cuprindă:</p>
               <p rend="justify">— De când ai ajuns rege al Ungariei, Dezideriule, măria-ta? Că până mai ieri mâncai împreună cu tat-io, vânzătorul, pâinea albă şi dulce a acestei ţări blagoslovite!</p>
               <p rend="justify">Dezideriu continuă să tacă. Atunci Măciucă strigă:</p>
               <p rend="justify">— Bănişorule Vlad, el o fi şoarece acum, dar domnia-ta nu eşti pisică. Nu-i vreme să ne jucăm cu el. E limpede că s-a îmbrăcat în straiele regelui, ca să ne înşele, spre a-i înlesni fuga acestuia, îmbrăcat şi el cine ştie cum. Deci cată a isprăvi degrabă cu acest vânzător de neam şi a porni de istov după regele cel adevărat, care nu putea ajunge prea departe!</p>
               <p rend="justify">— Bine-ai grăit, neică Măciucă! Şi Vlad, cuprinzându-şi spada cu amândouă mâinile, se ridică cumplit la vedere, în toată înălţimea sa, lăsând-o asupra lui Dezideriu, care pică, fără a avea timp să-şi dea seama de ce se petrece cu el.</p>
               <p rend="justify">— Aşa să piară toţi vânzătorii de ţară! Grăi Vlad Mărăcine cu scârbă. Şi acum…  După regele cel adevărat! Aduceţi cai şi să coborâm coasta în grabă. E noapte acum şi are să ne fie mai greu să-i dibuim. Ochii-n patru şi urechile ciulite iepureşte. Ei n-au putut pleca decât călare. Să facem linişte de mormânt, ca să prindem orice zvon.</p>
               <p rend="justify">Cât ai bate din palme, pe poteci numai de ei ştiute, cei trei oşteni, buni tovarăşi de luptă, se aflară într-o poieniţă, de unde se făceau trei drumuri: două la vale şi unul spre munte.</p>
               <p rend="justify">— La vale n-au luat-o, că nu erau nebuni să coboare în inima ţării noastre: au luat-o spre Ardeal!…  Hai pe-aci, la un noroc. În cele din urmă tot om da de ei, că altminteri nu se poate! Spuse Vlad Mărăcine.</p>
               <p rend="justify">— Greu şi primejdios, pe întunericul ăsta! Răspunse Măciucă. Nici ei nu pot face mare lucru pe o beznă ca asta! Luna a apus şi nu se vede la doi paşi!</p>
               <p rend="justify">— Nu mai e mult şi se crapă de ziuă, adăugă Răduţu.</p>
               <p rend="justify">— Măciucă are dreptate, grăi din nou Vlad. Cred că regele şi ai lui s-au aciuat pe undeva, aşteptând, ca şi noi, revărsatul zorilor. Dar cum or porni, nu se poate să nu-i dibuim!</p>
               <p rend="justify">Deodată cucurigul prelung şi îndepărtat, dar puternic, al unui cocoş spintecă liniştea ce stăpânea firea.</p>
               <p rend="justify">— Dar ăsta-i cocoş de casă, fraţilor, râse Vlad, căci cei sălbateci au altfel de cântec! Ce-o fi cătând prin aceste coclauri neumblate?</p>
               <p rend="justify">— A fugit şi el sărmanul de urgia cotropitorilor şi s-a rătăcit zise Măciucă.</p>
               <p rend="justify">— Semn că dimineaţa-i pe aproape!…  Iată că soarele a început să străpungă cerul cu suliţe de foc!…  Să ne pregătim!</p>
               <p rend="justify">Nici n-apucară să meargă mai mult de vreo două sute de paşi, că Măciucă, strunindu-şi brusc calul, îi opri şi pe ai celorlalţi.</p>
               <p rend="justify">— Staţi şi ascultaţi! După tropotul copitelor trebuie să fie de trei ori mai mulţi decât noi!</p>
               <p rend="justify">Vlad Mărăcine şi Răduţu îşi încordară auzul şi îşi puseră mâna dreaptă pâlnie la ureche.</p>
               <p rend="justify">— Sunt mai mulţi, într-adevăr!</p>
               <p rend="justify">— Aşa-i? Făcu Măciucă bucuros. Slavă Domnului, că am cu cine-mi încerca puterile pe lumină şi la drum deschis!</p>
               <p rend="justify">— Nu pot fi alţii decât ei: regele Carol Robert cu ai lui! Cugeta cu glas tare Vlad. Dar vorba e: cum să facem? Să dăm pinteni cailor, să-i ajungem şi să-ncepem lupta, sau să le ieşim înainte pe altă cale?</p>
               <p rend="justify">— Eu zic că e mai bine să ne luăm după ei, acum, spuse Măciucă. Dacă mergem ocoliş, ne obosim şi noi şi caii; şi apoi pierdem şi vremea. Aşa îi urmărim uşor până încep să urce, la o cotitură sărim asupră-le…  Şi apoi ce mai încoace-ncolo, văzând şi făcând!</p>
               <p rend="justify">După două şerpuituri, drumul începu să urce. Şi înainte de a porni pe cărarea ce se afla în faţa lor, regele şi oştenii unguri stăteau în cumpănă de gând: s-o ia pe aci sau să se-napoieze, căutând altă cale, mai jos.</p>
               <p rend="justify">Dar n-avură prea multă vreme de gândire, că trei călăreţi români se năpustiră cu strigăte înfiorătoare de luptă asupra lor.</p>
               <p rend="justify">Însoţitorii lui Carol Robert erau în număr de doisprezece. Şi aceştia, îndată ce văzură primejdia ce se-ndreaptă asupra regelui, îl traseră pe acesta la mijloc, iar ei se strânseră în juru-i ca un adevărat zid de apărare.</p>
               <p rend="justify">— Dar vreau să lupt şi eu! Protestă regele.</p>
               <p rend="justify">— De ce să-ţi primejduieşti viaţa zadarnic, maiestate? Îi răspunse Danciul. De-ar fi mai mulţi, aş zice, dar sunt numai trei!</p>
               <p rend="justify">— Văd un bărbat şi doi copii lângă el!</p>
               <p rend="justify">— Aşa se pane din depărtare, sire, dar sunt doi bărbaţi şi un uriaş, îl lămuriv magistrul Martin. Acesta-i vestitul Măciucă, cel mai tare oştean al lui Basarab vodă!</p>
               <p rend="justify">— Şi ceilalţi?</p>
               <p rend="justify">— Cine-i poate şti? Ajutoarele lui pesemne!</p>
               <p rend="justify">Lupta cu fugarii începu foarte ciudat. Cei doisprezece oşteni din garda regelui erau strânşi roată în jurul acestuia, cu spadele trase, şi aşteptau.</p>
               <p rend="justify">Oştenii români începură să le dea târcoale, căutând parcă un loc mai potrivit, pe unde să-i atace! Iar regele Carol Robert stătea la mijloc şi se-ntorcea cu ochii aţintiţi ca fermecat la uriaşul care-l privea cu adâncă mirare.</p>
               <p rend="justify">Măciucă era cu mâinile goale.</p>
               <p rend="justify">Deodată, acesta se năpusti asupra cetei ungureşti, puse mâna pe un oştean care-i veni în faţă. Pentru o clipă roata de luptători se rupse, dar se strânse din nou şi mai dârză. Măciucă se trase înapoi şi când se repezi a doua oară, o dată cu el veniră şi cei doi tovarăşi ai săi, dar se loviră de apărătorii regelui ca de un zid de piatră, de neclintit. Uriaşul izbuti să-l mai răpească şi să-l mai azvârle pe unul, cu gând să ajungă la Carol Robert.</p>
               <p rend="justify">Vlad şi Răduţu începură lupta de harţă, cu aceleaşi gânduri.</p>
               <p rend="justify">Dar iată că tânărul Ladislav, fiul lui Danciul din ceata ungurească, se desprinse din roată, fugind cu o suliţă-n mână la câţiva paşi. Îl avea în ochi pe Măciucă. Vlad îşi dădu seama de marea primejdie pentru bunul său prieten şi se năpusti cu spada ridicată asupra lui Ladislav.</p>
               <p rend="justify">Dar înainte de a-l ajunge, acesta îl ţintise pe Măciucă şi aruncând suliţa cu dibăcie i-o înfipse în umărul stâng, mai sus decât ar fi voit şi socotise.</p>
               <p rend="justify">Suliţa tremură de câteva ori în trupul uriaşului, ca bătută de vânt şi acesta, răsucindu-şi trupul, se prăbuşi la pământ cu faţa-n jos.</p>
               <p rend="justify">Vlad şi Răduţu săriră îndată într-ajutorul tovarăşului lor, care, ducându-şi mâinile la spate, căuta să-şi smulgă suliţa din umăr.</p>
               <p rend="justify">— Stai liniştit! Îi strigă Vlad. Nu te mişca şi lasă-ne pe noi!</p>
               <p rend="justify">— Ajutaţi-mă să mă ridic, gemu Măciucă. Vedeţi să nu fugă…</p>
               <p rend="justify">— Da' ducă-se dracului, că doar n-o să te lăsăm să mori în mijlocul drumului, ca să ne ţinem după ei! Spuse mânios Vlad. Şi iarăşi îţi spun: stai liniştit, că rana ce o ai nu-i de glumă. Aşteaptă să-mi trag cămaşa, ca să te leg cum îţi scot suliţa, că altminteri pierzi prea mult sânge!</p>
               <p rend="justify">— Las' că-l pun eu la loc la Curtea de Argeş din poloboacele lui Basarab vodă! Zâmbi Măciucă.</p>
               <p rend="justify">— Eh, oftă Vlad, dacă-ţi mai arde de glumă, e semn că rana nu-i prea grea.</p>
               <p rend="justify">— Hai, hai, gemu uriaşul, că doar n-am să mor dintr-o zgârietură. Nu ăsta-i necazul, ci că ne-au scăpat din gheare! Dar a doua oară nu se mai întâmplă asta!</p>
               <p rend="justify">— Aşa cred şi eu, încuviinţă Vlad Mărăcine. Nu cred să mai îndrăznească vreodată să mai calce Ţara Românească!</p>
               <p rend="justify">Cât de frumoasă li se părea tuturor dimineaţa aceea de 13 noiembrie 1330, după istovitoarea luptă din ajun!</p>
               <p rend="justify">Se nimerise o zi caldă şi luminată din belşug de soarele peste măsură de darnic, o zi prietenoasă, aşa cum sunt zilele toamnelor româneşti. Oastea lui Basarab vodă făcuse popas înainte de a porni spre cetatea de scaun, Curtea de Argeş. Ca prin farmec se iviră berbecuţii în frigări mari deasupra focurilor şi burduşelele cu vin verde chihlimbariu de deal. Luminişul găsit lângă trei izvoraşe reci abia putea cuprinde atâta sodom de oşteni. Iar unul dintre ei, pesemne cu gândurile în pribegie peste râpi şi văi, la vreo codană ce-l aştepta cu nerăbdare, îşi meşterise dintr-o fereangă de alun un fluieraş şi acum încerca să-i ţină hangul altui tovarăş de plăcută şi dulce suferinţă, care cânta de mama focului: „Am umblat pădurile, După ochi ca murele”, După care se gândi că parcă tot mai potrivit este să cânte: „Auzi, mândro, ori n-auzi, Ori n-ai gură să răspunzi?</p>
               <p rend="justify">Auzi?!”</p>
               <p rend="justify">Dar iată că în locul mândrelor, la care-i mâna dorul pe flăcăii cântăreţi, auziră pe Basarab vodă, care prinse a zâmbi cu mare plăcere şi grăi către boierii ce-i înconjurau:</p>
               <p rend="justify">— Dragi îmi sunt fecioraşii mei care de-abia au sfârşit lupta şi găsesc putere să se gândească la mândrele lor şi să cânte de dor. Cu asemenea tărie de virtute, neamul nostru în veci nu piere.</p>
               <p rend="justify">Bine că s-a sfârşit lupta, că mie, boieri dumneavoastră, îmi sângeră sufletul şi amarnic mă mâhnesc când sunt nevoit să port războaie. Nu din fală şi trufie le-am purtat, ci ca să-i alung pe cotropitorii pământului nostru sfânt şi ca să-i cuprind laolaltă pe toţi cei ce sunt de acelaşi neam şi grăiesc aceeaşi limbă, sau ca să le vin în ajutor celor năpăstuiţi de cei mai tari decât ei. Ştiu mai bine ca oricare altul că războiul aduce după sine moarte, pagubă, restrişte. Ce a căutat Napolitanul în ţara noastră a găsit cu vârf şi îndesat! Şi cred că i-a pierit pentru totdeauna pofta de a mai da ochi cu românii şi de a mai cotropi pământul românesc.</p>
            </div>
            <div type="div2" rend="P3">
               <head>CAPITOLUL I.</head>
               <p rend="justify">Aflăm cum voievodul Nicolae-Alexandru Basarab şi banul Vlad Mărăcine fac o preumblare prin Ţara Oltului, spre a împărţi dreptate la faţa locului, şi cum o ceată de tătari încalcă pământul românesc, încercând să răpească nişte oaspeţi străini.</p>
               <p rend="justify">C  incisprezece ani încrustaseră bătrânii pe răbojul vremii după bătălia de la Posada, ani puţini pentru trecutul omenirii, dar mulţi pentru viaţa vitezei Ţări Româneşti, care de-abia îşi ridicase cu mândrie fruntea printre celelalte ţări vecine. Asemenea izbândă, câştigată în asemenea împrejurări, nu se mai pomenise, şi învinşii înşişi povesteau cinstit în cronicile lor cele întâmplale, aşa precum fuseseră într-adevăr, ca să rămână spre amintire şi adâncă învăţătură acelora ce poartă războaiele din deşartă trufie peste capul şi voinţa noroadelor dornice de linişte şi buna înţelegere. Anul 1345, mai vârtos ca ceilalţi, venise cu mare belşug de bucate şi roade ale pământului. Cât să rămână întru îndestulare tuturor în ţară şi să se trimită şi în ţările doritoare de a avea bunătăţi româneşti la ele acasă: Ţara Românească trăia tot sub înţeleapta domnie a lui Basarab vodă, care veghea la Curtea de Argeş ca un adevărat şi bun părinte asupra fiilor săi preaiubiţi. Numai la bănia din Oltenia se făcuse o schimbare. Bătrânul ban Radu Mărăcine, cel mai mare boier din ţară, şi cel dintâi în rang după Basarab vodă, el însuşi stăpânind ca un domnitor ţinuturile Olteniei, se stinsese din viaţă mai mult din pricina rănilor căpătate în atâtea şi atâtea lupte decât a anilor de viaţă.</p>
               <p rend="justify">Iar în locul lui, Basarab vodă îl hotărâse ban pe tânărul Vlad Mărăcine, bărbat la treizeci şi cinci de ani, pe care-l cunoştea, îl preţuia foarte şi-l iubea ca pe copilul său.</p>
               <p rend="justify">— Numai că trebuie ajutat cu amândouă mâinile! Îi grăise domnul într-o bună zi fiului său Nicolae-Alexandru vodă. Aşa precum mă ajuţi măria-ta pe mine la trebile domniei, dragul şi înţeleptul meu fiu!</p>
               <p rend="justify">— Porunceşte, măria-ta şi preaiubite tată, şi voi aduce totul la îndeplinire deîndată!</p>
               <p rend="justify">— Trebile băniei oltene nu-s prea uşoare. N-ar fi rău să te repezi pentru câtva timp la Craiova şi apoi să porneşti împreună cu banul Vlad Mărăcine prin Oltenia. Din aceasta preumblare numai bine ar ieşi atât pentru ţară, cât şi pentru oameni.</p>
               <p rend="justify">În cerdacul larg şi înalt, cu stâlpi de lemn încrustaţi cu înflorituri alese ale culei din Craiova, în care locuia banul Vlad Mărăcine, în seara aceea de toamnă târzie, dar frumoasă, stăteau la o masă, cu două bărdace de vin vechi, oltenesc, rubiniu şi cu aromă amăruie de pelin, doi bărbaţi cam de aceeaşi vârstă, stăpânul casei şi măria-sa Nicolae-Alexandru vodă, viitorul stăpânitor al Ţării Româneşti.</p>
               <p rend="justify">— Iubite vere şi cinstite bane Mărăcine, grăi rar voievodul, ca să-ţi spun drept, n-aş fi crezut să găsesc buna rânduială pe care am aflat-o în Oltenia. Eşti vrednic de toată lauda! Şi am să i-o spun aceasta şi măriei-sale Basarab vodă, din îndemnul căruia am purces aci, ca să te ajut cumva de va fi nevoie.</p>
               <p rend="justify">— Măria-ta, răspunse, fără a se îngâmfa de laudă banul, am făcut şi eu mai departe ce am văzut şi ce am învăţat de la răposatul meu părinte, banul Radu.</p>
               <p rend="justify">— Şi chiar mai mult! Adaose Nicolae-Alexandru vodă.</p>
               <p rend="justify">— Acum, în drumul de întoarcere al măriei-tale la Curtea de Argeş, vei avea prilejul să vezi şi unele sate de la munte. Eu am să te însoţesc, mărite stăpâne, dacă încuviinţezi, până la cetatea de scaun.</p>
               <p rend="justify">— Prea mare oboseala, bane!</p>
               <p rend="justify">— Nu, doamne, căci, să-ţi spun cinstit, mi-e tare dor de măria-sa Basarab vodă. Şi îmi mai potolesc aleanul după taică-meu, Dumnezeu să-l ierte!</p>
               <p rend="justify">— De mult mă bate gândul, bane, să te întreb, şi iartă-mă, rogu-te, dacă întrebarea mea îţi cade poate cam nepotrivită: de ce ai tot stat singur până la vârsta asta? Socot că sunt multe fete care năzuiesc să-ţi fie cinstite jupânese!</p>
               <p rend="justify">Banul Vlad Mărăcine stete oleacă pe gânduri şi apoi răspunse zâmbind:</p>
               <p rend="justify">— Nu mi-a venit ziua, luminate stăpâne! Şi apoi nici nu m-a tras inima şi nici n-am avut răgaz pentru aşa ceva.</p>
               <p rend="justify">Aci voievodul râse şi glumi:</p>
               <p rend="justify">— Iată că eu mă aflu acum pe pragul însurătoarei de-a doua şi domnia-ta nici nu te gândeşti la cea dintâi!</p>
               <p rend="justify">— M-au ţinut în frâu multe, măria-ta. Când mi-a fost lumea mai dragă a căzut război; apoi s-a săvârşit din viaţă bătrânul meu; după el, la scurtă vreme, am îngropat-o pe biată maică-mea!</p>
               <p rend="justify">— Ai dreptate, dar cred că de aci înainte vei avea zile liniştite. Să ştii că şi Basarab vodă gândeşte cam la fel despre domnia-ta. Ei, noroc, şi să fie într-un ceas bun, aşa precum tare bun este vinul acesta oltenesc!</p>
               <p rend="justify">Şi măria-sa Nicolae-Alexandru dădu bărdaca peste cap, ştergându-şi apoi mustăţile cu multă plăcere.</p>
               <p rend="justify">— Aşadar, vorbi el mai departe, mâine te am bun tovarăş de drum şi călăuză spre Curtea de Argeş, bane!</p>
               <p rend="justify">— Ca să vezi şi câteva sate de munte, luminate stăpâne.</p>
               <p rend="justify">Din depărtare se vedeau culmile semeţe ale munţilor Cozia, pe care-i tăia Oltul, însemnându-şi cu mândrie matca în drumul său biruitor spre apa Dunării.</p>
               <p rend="justify">Călăraşii domneşti şi ai băniei poposiră în satul Podeţu, sat de vad peste Olt de pe cuprinsul boierului Statomir.</p>
               <p rend="justify">Nioolae-Alexandru vodă şi banul Vlad Mărăcine hotărâseră popas aci înainte de trecerea Oltului, când, deodată, dinspre sat, se auzi un zumzet crescând de glasuri omeneşti, de ai fi zis din depărtare că au pornit în băjenie uriaşe sute de roiuri de albine.</p>
               <p rend="justify">Şi cu adevărată uimire voievodul şi banul văzură înaintând prin praful drumului o ceată de vreo treizeci de oameni, strigând cu glas mare, iar un ţăran bătrân din fruntea lor ţânând deasupra capului un şomoiog de paie ce ardeau vâlvătaie.</p>
               <p rend="justify">— Dar ce poate să fie, bane, cu ceata aceasta de ţărani, cum eu n-am mai văzut până acum?</p>
               <p rend="justify">— Măria-ta, să dea Dumnezeu nici să-ţi mai iasă în cale cu asemenea obiceiuri ale pământului. Iată, şi-au aprins paie în cap, cum se spune prin partea locului, ca să fie văzuţi de departe. Semn că sunt tare năpăstuiţi, că răbdarea le-a ajuns la margini şi cuţitul la os. Înseamnă aceasta că cer dreptate de la domnie.</p>
               <p rend="justify">— Să se apropie dar şi să-şi spună păsul!</p>
               <p rend="justify">— Veniţi, oameni buni! Grăi banul. Măria-sa Nicolae-Alexandru vodă binevoieşte a vă asculta cu toată grija!</p>
               <p rend="justify">Bătrânul, care îşi aprinsese paiele în cap, căzu în genunchi dinaintea calului domnesc; dar Nicolae-Alexandru sări repede din şa şi, aplecându-se spre jăluitor, îl luă de braţ, spunându-i:</p>
               <p rend="justify">— Ridică-te, unchiule, şi spune-ne care ţi-e necazul!</p>
               <p rend="justify">Bătrânul îşi îndreptă faţa arsă de soare către voievod şi grăi cu ochii umeziţi de lacrimi:</p>
               <p rend="justify">— Luminăţia voastră, s-a aflat şi la noi că aţi fost prin satele noastre spre a şti cum trăim. Şi aflând că veţi face vad peste Olt la noi, iaca am îndrăznit să vă ieşim în cale, că nu mai putem de sila boierului Statomir!</p>
               <p rend="justify">— Spune lămurit care e povestea?</p>
               <p rend="justify">— Măria-voastră, iaca, scurt, ne pune la muncă mai mult decât trebuie şi ne ia din bucate mai mult decât se cuvine a-i da.</p>
               <p rend="justify">Aci glasurile oamenilor care îl însoţeau pe bătrân se ridicară cu tărie:</p>
               <p rend="justify">— Aşa e, măria-ta, cu drept grăieşte!</p>
               <p rend="justify">— Unde se află acum acest boier Statomir? Întrebă vodă.</p>
               <p rend="justify">— La casele lui, măria-ta, unde vă aşteaptă cu masa întinsă!</p>
               <p rend="justify">— Nu, zău! Făcu Nicolae-Alexandru vodă. De-i aşa, apoi va aştepta mult şi bine. Dar de ce nu v-aţi dus la bănie să vă plângeţi? Iată, aci, în dreapta mea, se află măria-sa banul Vlad Mărăcine, care nu cunoaşte alte căi decât pe acelea ale dreptăţii şi vitejiei. Plânsu-v-aţi lui vreodată şi nu v-a ascultat?</p>
               <p rend="justify">— Ba, doamne!</p>
               <p rend="justify">— De ce?</p>
               <p rend="justify">— Umblă vorba, măria-ta, că boierul Statomir ar fi unchiul măriei-sale banului şi am socotit că vom cere dreptate de-a surda, în pustiu.</p>
               <p rend="justify">— Rău aţi socotit, moşule! Grăi banul supărat. Eu nu cunosc altă rudă decât dreptatea adevărată. Şi până acum nimeni n-a avut a se plânge de judecăţile mele!</p>
               <p rend="justify">— Apăi că nici noi nu ne plângem, măria-ta!</p>
               <p rend="justify">— Să ni se aducă boierul Statomir aci, spuse banul Mărăcine cu străşnicie în glas, de tresăriră ca şfichiuiţi de bici cei treizeci de oameni.</p>
               <p rend="justify">Un călăraş bănesc descăleca îndată şi-i dădu calul unuia dintre ţărani care porni alături de alţi doi călăraşi ai domniei spre casa boierului Statomir. Şi, fără prea multă zăbavă, boierul sosi în faţa judecăţii din mijlocul drumului.</p>
               <p rend="justify">— Să trăieşti, măria-ta! Grăi el către Nicolae-Alexandru vodă.</p>
               <p rend="justify">— Şi măria-sa, banul Mărăcine nu? Îi întoarse vorba voievodul.</p>
               <p rend="justify">— Apăi lui îi dau numai bună ziua, măria-ta, că mi-e, cum s-ar spune, nepot!</p>
               <p rend="justify">— Aha! Îl vei cunoaşte astăzi pe acest nepot ca banul Mărăcine al Olteniei, cel dintâi boier al Ţării Româneşti după Basarab vodă: domn şi stăpân în ţinuturile olteneşti.</p>
               <p rend="justify">Boierul Statomir rămase uluit şi nu mai slomni un cuvânt. Îşi plecă numai capul şi aşa rămase, simţind că s-a petrecut ceva împotriva lui. Nicolae-Alexandru vodă îi făcu senin din ochi banului Mărăcine să înceapă judecata. Şi banul grăi cu aceeaşi tărie, cu care poruncise să se aducă pârâtul de faţă:</p>
               <p rend="justify">— Iacă, boier Statomire, oamenii din satul domniei-tale şi-au aprins paie în cap dinaintea domniei că nu mai pot trăi de cum îi jăcuieşti. Ce ai a ne răspunde la această pâră?</p>
               <p rend="justify">— Minciuni, măria-ta, minciuni!</p>
               <p rend="justify">— De vom fi dovediţi cu minciună, ridică glas bătrânul jăluitor, să fim spânzuraţi până la unul tustreizeci de români, iar de nu…  Şi se opri cu teamă parcă, să nu vorbească mai mult decât trebuie.</p>
               <p rend="justify">— Treizeci sunt şi nu spun adevărul? N-aş crede! Rosti banul cu scârbă. Te-ai bizuit, după cum s-a şi văzut mai adineauri, că-ţi sunt nepot, precum ai spus. Dar te vei încredinţa că eu nu cunosc altă rudenie decât dreptatea, boier Statomire! Ai mai mult decât îţi trebuie şi vrei tot mai mult de la nişte nevoiaşi, care tot ei ţi-au agonisit avutul ce-l stăpâneşti astăzi, ei cu munca lor. Măria-ta, se întoarse banul către Nicolae-Alexandru vodă, binevoieşte a face carte de domnie cu iscălitura şi pecetea măriei-tale precum ca să se dea înapoi oamenilor deîndată tot ce s-a luat cu japca şi că de li se va mai lua un bob de grâu mai mult din ce are drept boierul să ia, se va pedepsi fapta acestuia după cum se cuvine; surghiun sau oprelişte în temniţă.</p>
               <p rend="justify">Ceata domnească, însoţită de oştenii băniei, străbăteau acum codrii munţilor Coziei, în care hălăduiau vietăţi ce le făceau faima în lumea vânătorilor, căci mai rar să se găsească în lumea întreagă păduri în care să se afle laolaltă: capre negre, urşi castanii, râşi fioroşi cu ciucuri la urechi şi cocoşi sălbatici de munte. Nicolae-Alexandru vodă, având lângă sine pe cei trei buni tovarăşi de călătorie, banul Vlad Mărăcine, Răduţu şi Măciucă, tocmai treceau printr-un luminiş ţinând caii de căpestre, mergând agale, scrutând cu privirea caprele negre ce zburau din piatră în piatră, de pe o stâncă pe alta, întocmai unor păsări uriaşe, fără de aripi. Când, deodată, un ghem de blană castanie se rostogoli la picioarele lor. Voievodul se opri şi când se aplecă să vadă mai bine ce-i, un puişor de urs se-ntinse pe spate scâncind uşor, întocmai unui căţeluş. Nicolae-Alexandru vodă întinse mâna să-l mângâie şi atunci se auzi un răget înfiorător: din dosul unei tise bătrâne se năpusti asupra îndrăzneţului vânător o namilă de ursoaică în două picioare şi cu ochii scăpărând de mânie.</p>
               <p rend="justify">Voievodul abia avu timp să-şi îndrepte trupul ca să-i ţină piept ursoaicei, dar să-şi tragă junghiul din teacă nu mai apucă. Oştenii se opriră uluiţi de neaşteptata întâmplare, neştiind ce să facă. Nu era de pierdut o clipă măcar; iar cei de faţă încremeniseră de spaimă. Şi atunci se auzi deodată un răcnet asemenea celui al ursoaicei, care se opri zăpăcită o clipită, întorcându-şi capul mătăhălos dincotro venea neaşteptatul glas. Atâta, căci în clipita următoare se întinse horcăind pe spate, ducându-şi laba stângă la inimă. Când Alexandru vodă îşi îndreptă privirile uimite din ameţeala ce-l cuprinsese îl zări ca prin ceaţă pe banul Vlad Mărăcine, ştergându-şi junghiul de blana ursoaicei şi vârându-l liniştit în teacă. Voievodul îi întinse amândouă mâinile şi-l trase la piept, sărutându-l cu dragoste şi recunoştinţă:</p>
               <p rend="justify">— Frate Vlade, strânge-mă în braţe cu toată puterea că tot îmi va fi mai bine decât dacă m-ar fi strâns ursoaica!</p>
               <p rend="justify">Şi începu să râdă fericit că scăpase cu bine din primejdia de moarte prin care trecuse năpristan.</p>
               <p rend="justify">Cetele de oşteni şi slujitori se îndreptau acum de sârg spre Curtea de Argeş. Ei lăsară Rucărul în urma lor, trecură de Albeşti şi nu se opriră nici la Câmpulung, unde cei mai mulţi aveau aşezarea, numai ca să ajungă mai degrabă la cetatea de scaun, spre a se înfăţişa măriei-sale Basarab vodă, care adăsta cu multă nerăbdare. Dar pe când caii mergeau în trap uşor la vale, cam la jumătate de drum între Câmpulung şi Curtea de Argeş, dintr-o pădure de fag apropiată se auziră strigăte înfricoşate într-o limbă neînţeleasă, dar care păreau de ajutor. Nicolae-Alexandru vodă ridică dreapta şi ceata călăraşilor se opri pe dată.</p>
               <p rend="justify">— Ian ascultaţi, feţii mei, şi desluşiţi-mi ce poate fi?!</p>
               <p rend="justify">— Nu mai încape îndoială că cineva cere ajutor, măria-ta! Şi cată să-l dăm cât mai grabnic! Spuse banul Mărăcine.</p>
               <p rend="justify">Dar iată că strigătele încetară brusc şi, în liniştea ce se lăsase, de se auzea fâlfâitul pasării în văzduh, un nechezat puternic de armăsar îi făcu pe toţi să tresară.</p>
               <p rend="justify">— Măciucă, strigă banul Mărăcine, şi tu, Răduţule, şi cine mai vrea dintre voi, după mine! Ceva ciudat se petrece aici şi nu pot pleca mai departe până nu voi şti ce este. Hai, copii, suntem români doar şi nu putem sta cu mâna în sân când ni se cere ajutor.</p>
               <p rend="justify">Şi banul îşi îndreptă privirea către Nicolae-Alexandru vodă, cerându-i din ochi încuviinţare.</p>
               <p rend="justify">— Grăbeşte-te pe cât poţi, bane! Iar de va fi nevoie cumva şi de noi, nu pregeta să ne chemi!</p>
               <p rend="justify">Cei trei buni prieteni săriră de pe cai şi cu spada în mână porniră printre copaci. Şi alţi vreo zece voinici îi urmară îndată la câţiva paşi depărtare. Nici râsul din codrii româneşti n-ar fi călcat mai uşor ca ei; aproape că nu se auzeau oamenii unul pe altul. Deodată, la gura unei peşteri, văzură o ceată de tătari târând o fată şi patru bărbaţi ce păreau străini de ţară după straie, căznindu-se să-i ducă în întunecimea peşterii. Cei prinşi se zbăteau şi gemeau înăbuşit, dar nu mai puteau striga după ajutor, căci tâlharii le astupaseră gura. Şi cum păşeau fără a se face simţiţi, se aruncară deodată oltenii noştri pe tătari. În câteva clipite îi doborâră la pământ şi-i legară împreună fedeleş doi câte doi, coate-n coate, de nu puteau să se mai mişte măcar, necum să-ncerce a fugi. Banul Mărăcine sări şi o ridică pe fată, în timp ce soţii săi văzură de cei patru străini.</p>
               <p rend="justify">Când fata îi zări pe tâlhari legaţi la câţiva paşi de ea şi pe banul Mărăcine că-i întinde mâna cu atâta bunătate se prăbuşi la pieptul lui, hohotind de plâns; iar cei patru bărbaţi nu mai ştiau cum să le mulţumească binefăcătorilor lor. Banul îşi dete seama ce limbă vorbesc străinii, se îmbujora de plăcere, iar gândul îi fugi cu recunoştinţă la părintele Antonius de la biserica Sân Nicoară din Curtea de Argeş, care-l învăţase cu răbdare să vorbească în acest frumos grai. Fericit că se poate înţelege cu aceia pe care-i scăpase din mâna tătarilor, Mărăcine o întrebă pe fată în dulcea limbă a Franciei:</p>
               <p rend="justify">— Ce s-a întâmplat, preacinstită domniţă?</p>
               <p rend="justify">Fata îşi ridică uimită căpşorul spre el şi atunci abia văzu banul că are în faţă pe una din cele mai frumoase fete pe care le întâlnise în viaţă: părul bălai, revărsat pe umeri, ochii de un albastru închis, cum e câteodată cerul de primăvară când se lasă seara, faţa albă şi îmbujorată, mijlocul subţire de să-l cuprinzi în două mâini numai. Lacrimile, ce până atunci curseseră şiroaie pe obrajii fetei, se zvântară ca prin farmec. Era atât de uimita că auzea în ţara aceasta îndepărtată pe cineva vorbind limba patriei sale, încât nu-i venea a crede. I se părea că visează sfârşitul frumos şi plin de farmec al unui vis îngrozitor până atunci. Bărbatul din faţa ei o făcuse să-şi piardă cumpătul, pe ea care stătuse de atâtea ori în faţa capetelor încoronate şi a prinţilor. Binefăcătorul ei era în puterea tinereţii, cam la treizeci şi cinci de ani, câţi împlinise banul Mărăcine. Îi plăcea părul lui negru ce-i ieşea în neorânduială de sub căciuliţa de samur cu pană verde; o atrăgeau ochii lui negri, ageri, pătrunzători şi totuşi plini de o nesfârşită blândeţe, aşa cum nu mai văzuse la alt bărbat încă. Se uita cu drag la barba lui neagră, tăiată scurt, şi la mustăţile frumos răsucite, ce parcă-i arătau şi mai puternic frumuseţea nasului drept, fără cusur, al oşteanului, ce se vedea că nu-i om de rând atât după înfăţişare şi îmbrăcăminte, cât şi după ascultarea ce i-o arătau ceilalţi. De înălţime potrivită, tras la trup, părea că-i stăpâneşte totuşi cu puterea lui pe toţi ceilalţi, care erau cu mult mai înalţi şi mai voinici decât el.</p>
               <p rend="justify">„Doamne, de n-ar fi însurat! Gândi fata, într-o doară. Şi îndată îşi continuă alt gând: Ce proastă sunt! Chiar de n-ar fi, cum s-ar putea oare să-l păstrez pentru mine numai după această ciudată întâmplare”. Toate acestea durară atâta timp cât îi trebuia fulgerului să spintece bolta cerului cu săgeata frântă a luminii sale. Fata era ameţită de toate. Ştia ce se petrecuse cu ea, dar acum nu mai ştia ce se petrece. Omul ce o privea stăruitor o întrebase ceva şi aştepta nedumerit; iar ea nu-i dăduse încă răspuns. Şi într-un târziu, făcând o sforţare îngăimă:</p>
               <p rend="justify">— Am fost răpiţi de aceşti sălbatici, seniore, desigur ca să fim răscumpăraţi în schimbul multor pungi cu aur. Dar, mai întâi, lăsaţi-mă să vă mulţumesc din suflet pentru ajutorul dat! Nu ştiu cum am să vă pot fi recunoscătoare!</p>
               <p rend="justify">— O, domniţă, nu mi-am făcut decât datoria. Şi că v-am cunoscut este pentru mine cea mai mare răsplată a faptei mele. Îngăduiţi-mi să vă spun cine sunt: banul Vlad Mărăcine de la Craiova şi dumnealor, tovarăşii mei de oaste!</p>
               <p rend="justify">— Iar eu sunt, seniore, Maria de Valois din Francia, de la Paris. Călătoresc împreună cu fratele meu Charles de Valois, cu abatele Honoré, confesorul nostru, şi doi prieteni de credinţă ai tatălui meu, care au primit să ne însoţească, spre a ne feri de primejdii. Dar, după cum vedeţi…  Făcu ea surâzând.</p>
               <p rend="justify">Cei patru bărbaţi străini se înclinară cu respect în faţa banului, care spuse din nou:</p>
               <p rend="justify">— Mă iertaţi că sunt nevoit să vă întreb: cu ce prilej treceţi prin ţara noastră?</p>
               <p rend="justify">— Vă răspund tot eu, seniore, spuse Maria. „Toane de copii neascultători”, veţi spune când veţi afla. Am însoţit la Braşov pe o soră a părintelui nostru, care a rămas acolo, la un alt frate. Ne plac călătoriile mai mult ca orice pe lume. Caleaşca noastră era bună şi încăpătoare, iar drumul acesta ni se părea cum nu se poate mai ademenitor. La Braşov, cât am stat la unchiul nostru, serile, după-masă, rămâneam până târziu, povestind. Şi într-una din aceste seri a venit vorba despre ţara dumneavoastră, seniore, despre aceste frumoase şi bogate ţinuturi româneşti. Şi am auzit povestindu-se întâmplări ca din basme. Ni s-a vorbit în cuvinte frumoase şi alese despre stăpânitorul ţării Basarab şi despre faimoasa luptă care s-a dat acum cincisprezece ani la Posada. Şi atunci, în mintea noastră tânără, înfierbântată de povestirea acestei lupte vestite, s-a aprins dorinţa aprigă de a vedea locul bătăliei…  Şi mai ales pe Basarab, voievodul ţării, care s-a arătat un mare şi neîntrecut ostaş.</p>
               <p rend="justify">Cei patru însoţitori încuviinţară din cap, înclinându-se din nou cu respect şi zâmbind. Banul Mărăcine răspunse surâzând:</p>
               <p rend="justify">— Atunci să ne grăbim, domniţă, căci ne aşteaptă chiar fiul domnului Basarab, măria-sa Nicolae-Alexandru vodă. Până la Cetatea de Argeş veţi avea vreme să-mi povestiţi tot ce aţi mai întâmpinat.</p>
               <p rend="justify">Şi, schimbându-şi glasul, banul Mărăcine strigă cu asprime, uitându-se crunt la tătari:</p>
               <p rend="justify">— Iar pe tătarii aceştia legaţi-i acum câte unul, puneţi-i pe caii lor şi privegheaţi-i până la cetate! Avem de vorbit cu ei pe-ndelete.</p>
            </div>
            <div type="div2" rend="P3">
               <head>CAPITOLUL II.</head>
               <p rend="justify">Aflăm cum fulgerător se înfiripă o mare şi mistuitoare dragoste, ce va întâmpina greutăţi şi al cărei sfârşit nu poate fi bănuit încă.</p>
               <p rend="justify">Într-adevăr, îndată ce sosiră la Curtea de Argeş, după ce oştenii se înfăţişară lui Basarab vodă, cel dintâi lucru făcut de acesta fu să-i cerceteze îndeaproape pe tătarii prinşi cu tâlhăria în pădure. Aducându-i legaţi şi sub puternică pază înaintea sa, Basarab vodă le grăi:</p>
               <p rend="justify">— Dacă ţineţi la viaţa voastră, spuneţi-mi de ce aţi pătruns în ţară, câţi ca voi au mai făcut aceasta şi pe unde se află acum?</p>
               <p rend="justify">Tătarii îşi plecară capetele, fără să rostească un cuvânt. Voievodul vorbi mai departe liniştit:</p>
               <p rend="justify">— Pentru încălcarea hotarelor şi răpirea făptuită vi se cade moartea. Dar vă puteţi scăpa viaţa, dacă-mi spuneţi ce v-am cerut, până nu va fi prea târziu!</p>
               <p rend="justify">Nici de astă dată nu se auzi nici o vorbă. Atunci Basarab ridică dreapta şi rosti apăsat:</p>
               <p rend="justify">— Călăul să-şi facă datoria!</p>
               <p rend="justify">Oştenii de pază îi împinseră pe tătari spre ieşire, când aceştia strigară cu toţi deodată:</p>
               <p rend="justify">— Vorbim, măria-ta!</p>
               <p rend="justify">La fel de liniştit ca şi până acum, Basarab grăi:</p>
               <p rend="justify">— Să spună maimarele vostru!</p>
               <p rend="justify">— Luminăţia ta, începu cel mai bătrân dintre tătari, este drept că au intrat în Ţara Românească dintr-ai noştri acum puţini în iscoadă; dar, la hotare, stau strânse oşti care vor să intre deodată prin mai multe părţi, după obicei, ca să jefuiască!</p>
               <p rend="justify">— Aha, făcu vodă, muşcându-şi mustaţa. Să cătăm deci a le întâmpina şi a le da învăţătura cuvenită, aşa cum am mai dat-o cândva şi altora, care s-au cuminţit apoi. Şi dincotro li-e pornitul?</p>
               <p rend="justify">— Dinspre gurile Dunării, doamne!</p>
               <p rend="justify">— Să-i ducă la păstrare sub straşnică pază, hotărî Basarab asupra prinşilor.</p>
               <p rend="justify">Îndată după scoaterea tătarilor din sală, vodă vorbi oştenilor săi de nădejde:</p>
               <p rend="justify">— Iubiţii şi bunii mei prieteni de oaste, învăţătura mea de la viaţă şi simţul meu îmi spun că nu poate fi prea mare pricină de îngrijorare. Le vom ieşi totuşi tătarilor înainte pe drumuri care să meargă spre Mare. Deci grijiţi să se dea sfară-n ţară, ca oamenii să fie pregătiţi de luptă. Căci mai bine să se îngrijoreze şi nimica să nu se întâmple, decât să fie primejdie fără de pregătire.</p>
               <p rend="justify">Pentru întâia oară în viaţa lui, banul Mărăcine aştepta cu mare şi abia stăpânită nerăbdare să se sfârşească sfatul cu vodă. Mergea acum pe uliţele cetăţii aşa de repede, încât parcă fugea. Voia să ajungă cât mai curând la biserica papistaşă Sân Nicoară, unde slujea fostul său învăţător întru limba frâncească, părintele Antonius. Dar de data aceasta nu atâta pentru faţa sfinţiei sale, cât pentru oaspeţii pe care-i adăpostise în acea seară călduţa şi senină de noiembrie cuviosul abate. Sosit în faţa porţii grele de stejar, ţintuită în fier pe de margini, banul stătu câteva clipite, ca să-şi astâmpere bătăile prea repezi ale inimii, îşi umezi buzele uscate şi bătu uşurel cu ciocanul ce atârna nepăsător la graba şi neliniştea sa. Părintele Ambrozius, chelarul bisericii, îl recunoscu şi-l pofti cu adâncă plecăciune înăuntru. Când banul deschise uşa încăperii în care ştia că-l găseşte pe părintele Antonius, acesta se afla la masă cu cei cinci oaspeţi.</p>
               <p rend="justify">— Bucuroşi de alţi oaspeţi, părinte Antonius? Îl întrebă banul în româneşte.</p>
               <p rend="justify">— Te aşteptam toţi cu multă nerăbdare, răspunse Antonius tot în limba ţării; dar, mai mult decât toţi, preaiubita noastră fiică sufletească Maria de Valois.</p>
               <p rend="justify">Fata, auzindu-şi numele, bănui ce s-a spus şi se îmbujora toată; dar şi în obrajii banului se suiră flăcări. Şi Maria îndrăzni:</p>
               <p rend="justify">— Până când voi avea prilejul să învăţ această frumoasă limbă românească, vă rog să vorbiţi aşa, ca să pot pricepe şi eu ce spuneţi.</p>
               <p rend="justify">— Iertare, domniţă, rosti de astă dată în limba frâncească banul, e vina mea că am început vorba în româneşte.</p>
               <p rend="justify">— Bane, continuă Antonius, fii bun, rogu-te, şi aşază-te în capul mesei, care, după cum vezi, îşi are scaunul gol şi te aşteaptă. Banul Mărăcine se aşeză mulţumit şi îmbrăţişă cu o repede privire întreaga încăpere luminată de sfeşnice mari de argint şi lumânări de ceară. Apoi îşi opri ochii asupra fetei care-i plecă pe ai ei clipind des, fără să ştie ce să spună. Dar îi veni într-ajutor abatele Antonius, umplându-i o cupă cu vin rubiniu şi grăind:</p>
               <p rend="justify">— Bane, cinsteşte-ne vinul, carele nu ştiu dacă-l întrece pe al domniei-tale, dar cred că este la fel de bun şi – făcu el cu adânci înţelesuri – îmbietor la vorbă!</p>
               <p rend="justify">Mărăcine prinse cupa de argint, o ridică înspre Maria de Valois şi spuse cu glas cald, învăluitor:</p>
               <p rend="justify">— În sănătatea domniţei Maria şi a tovarăşilor săi de călătorie!</p>
               <p rend="justify">La un semn al părintelui, tuspatru bărbaţii se ridicară şi veniră să ciocnească cu banul. Iar acesta, la rândul său, se îndreptă cu pocalul în mână spre fată. Dar Maria îşi lăsă cupa pe masă şi, ridicându-se în picioare, ieşi întru întâmpinarea banului, care, cu pocalul întins, se găsea în mare încurcătură, căci nu ştia ce să facă.</p>
               <p rend="justify">— De ce ai lăsat cupa, domniţă Maria? Oare să înţeleg că nu doreşti să ciocneşti cu mine?</p>
               <p rend="justify">Pe obrazul fetei înfloriră două gropiţe într-un surâs plin de farmec:</p>
               <p rend="justify">— Nu, bane! Şi luându-i cupa din mână şi o duse la buze, sorbind şi apoi o întinse din nou lui Mărăcine, care, cuprins de o neaşteptată fericire, o dădu repede peste cap dintr-o dată, în râsetele binevoitoare ale celor de la masă.</p>
               <p rend="justify">— Adânc grăitoare fapta Mariei! Ţinu să-şi spună părerea abatele. Asemenea ritualuri se îndeplinesc numai în anumite împrejurări binecuvântate.</p>
               <p rend="justify">De data aceasta însă, Mărăcine îi dădu răspunsul grabnic:</p>
               <p rend="justify">— Dar şi această împrejurare este blagoslovită, cinstite părinte Antonius.</p>
               <p rend="justify">— Întocmai aceleaşi vorbe voiam să le spun şi eu! Adăugă zâmbind Maria.</p>
               <p rend="justify">Dar abatele băgase de seamă că banul Mărăcine este frământat de nelinişte.</p>
               <p rend="justify">— Bane, simt că nu eşti la largul durnitale, cum se spune. Ce s-a întâmplat?</p>
               <p rend="justify">— Părinte, s-ar putea ca mâine dis-de-dimineaţă să plec din Curtea de Argeş.</p>
               <p rend="justify">Un murmur de tristeţe şi dezamăgire se auzi în încăperea liniştită şi ochii Mariei se umeziră de mâhnire. Banul spuse mai departe:</p>
               <p rend="justify">— Şi am a-ţi face, cinstite părinte, o mare şi călduroasă rugăminte: cât voi lipsi eu, te rog din suflet să le fii cinstită gazdă acestor aleşi şi preaiubiţi oaspeţi, să nu ducă lipsă de nimic şi la a mea întoarcere, voi face toate cele de cuviinţă.</p>
               <p rend="justify">— Se va îndeplini totul după voia dumitale, bane, răspunse Antonius.</p>
               <p rend="justify">— Şi-acum, grăi banul, vă rog îngăduiţi-mi să stau de vorbă între patru ochi cu domniţa Maria! Şi întinse mâna, prinzind-o pe a fetei care şi pornise spre el cu blândeţe, toată numai un zâmbet, ca şi cum l-ar fi cunoscut şi îndrăgit de ani de zile.</p>
               <p rend="justify">De data aceasta, bătrânul vodă Basarab, pentru întâia oara în domnia sa, nu mai plecă la război. Anii mulţi şi grei ce trecuseră peste capul său albit, precum şi metehnele ce-i rămăseseră în urma rănilor primita în luptele de demult îl împiedicau.</p>
               <p rend="justify">— Dar merg feciorii mei, avându-i în frunte pe Nicolae-Alexandru vodă şi pe banul Vlad Mărăcine! Grăi Basarab râzând.</p>
               <p rend="justify">— Toţi la un loc nu facem cât Basarab vodă singur, când era în zaua măriei-sale! Îi luă vorba din gură banul Mărăcine.</p>
               <p rend="justify">— Nici pomul bătrân nu mai dă spre sfârşitul vieţii sale roade ca în tinereţe. Vorba din bătrâni: „Viaţa omului, ca şi a pomului”. Eu ce am avut să vă spun, feţii mei, v-am spus. Tătarii sunt viteji şi vicleni, să ştiţi. Şi cum v-o mai lumina Dumnezeu.</p>
               <p rend="justify">Toamna acelui an părea o vară prelungită în neştire. Vremea caldă şi prietenoasă nu cerea încă straie grele şi oştenii se mişcau în toată voia. Copacii îşi păstraseră bogăţia de frunze, numai că verdele pălise sau ruginise, iar vântul parcă aştepta o poruncă ce întârzia să sosească, spre a porni să-şi abată grozava tărie printre crengi şi să alunge foile veştede, care întocmai unor păsări desprinse din basme nu ştiau să zboare decât de sus în jos spre pământ. În drumul lor, oştile româneşti nu întâmpinară nici picior de tătar. De abia în Dobrogea, spre miazănoapte, aproape de începutul gurilor Dunării aflară ştiri despre aceşti cotropitori puşi pe omoruri şi prădăciuni. Călăraşii înaintau uşor în pas domol ca de recunoaştere.</p>
               <p rend="justify">— Avurăm parte de vreme bună până acum, începu banul Vlad Mărăcine vorba.</p>
               <p rend="justify">La care măria-sa Nicolae-Alexandru răspunse:</p>
               <p rend="justify">— De ar mai tine aşa încă pe cât a fost de când am pornit la drum, ar fi bine. Dar cred că de-acum încolo începe greul.</p>
               <p rend="justify">— Tătarii şi-au lăsat semnele trecerii. Sate pârjolite, puţuri spurcate cu mortăciuni şi otravă…  Şi pustiul în urma lor, grăi mai departe banul.</p>
               <p rend="justify">Iar voievodul îi răspunse, înăbuşindu-şi un oftat:</p>
               <p rend="justify">— O nelinişte, ce m-a cuprins şi parcă-mi apasă sufletul, vrea să-mi dea de veste că nu peste multă vreme ne vom ciocni cu ei. Deci să fim cu mare luare-aminte la cel mai mic semn, la cel mai neînsemnat zgomot.</p>
               <p rend="justify">Şi, ridicând dreapta, opri convoiul şi spuse:</p>
               <p rend="justify">— Voi, cei zece călăraşi din dreapta, faceţi calea-n-toarsă, daţi ocol satelor şi pădurilor din împrejurimi şi veniţi să ne spuneţi ce aţi găsit, iar noi vom merge în acelaşi pas domol, aşa că ne puteţi uşor ajunge din urmă.</p>
               <p rend="justify">Dar iată că hăt, departe, în fundul drumului pe care mergeau, se ivi ceva ca un nor negru ce înainta fără prea mare grabă. Oştenii români se opriră din nou şi Nicolae-Alexandru vodă grăi cu nedumerire:</p>
               <p rend="justify">— Ce-ar putea să fie acel nor care se mişcă într-acoace, bane? Tătarii cumva?!</p>
               <p rend="justify">— N-aş crede, măria-ta, răspunse Mărăcine, după ce scrută zarea cu privirea sa ageră. Prea vin încet. Şi apoi ce se vede, nu pare a fi pe cai. Tătarii nu vin decât călare şi nu descălecă decât la mare impas!</p>
               <p rend="justify">— Aşa-i! Atunci?</p>
               <p rend="justify">— Eu zic să fim gata de luptă totuşi şi să pornim în goană către norul care se vede. Că până ajungem în apropiere s-o desluşi ce este şi atunci om vedea ce avem de făcut.</p>
               <p rend="justify">Şi, după sfatul banului Mărăcine, porniră în trap cu săbiile scoase. Dar, apropiindu-se, care nu fu mirarea lor să vadă că norul se destramă în pâlcuri de români în cămaşă şi în izmene cu coase, securi, seceri şi toporişti, cu părul vâlvoi şi aprinşi la faţă de o aprigă mânie.</p>
               <p rend="justify">— Încotro, oameni buni? Întrebă voievodul.</p>
               <p rend="justify">— După tătari, boierule! Răspunse acela ce părea căpetenia lor.</p>
               <p rend="justify">— Ca şi noi! Acu' e vorba: unde sunt tătarii? La răsărit, încotro mergem noi, sau la apus, unde aţi pornit voi?</p>
               <p rend="justify">— S-au revărsat puhoi peste tot, boierule, da' stau ascunşi şi ies la jaf când le vine bine, mai mult noaptea. Da' noi am aflat că sunt în mare mulţime taman în locurile dinspre care veniţi domniile-voastre.</p>
               <p rend="justify">— De-i aşa, să ne aşteptăm oamenii trimişi în iscoadă. Descălecaţi, copiii mei, dar fiţi gata cu pala în mână!</p>
               <p rend="justify">Abia spre seară se întoarseră cei zece călăreţi, având unul mai mult cu ei.</p>
               <p rend="justify">— Ce-i cu omul acesta, după straie român, dar după înfăţişare tătar? Întrebă Nicolae-Alexandru vodă cu uimire.</p>
               <p rend="justify">— Măria-ta, au fost trei, dar cu ăilalţi doi, neînţelegându-ne, i-am trimis pe ceea lume şi l-am păstrat pe acesta, care-i mai de Doamne-ajută ceva! Tustrei erau îmbrăcaţi cu straie româneşti, crezând că au să ne înşele. Dar chipul lor i-a trădat</p>
               <p rend="justify">— Ce aţi aflat de la ei?</p>
               <p rend="justify">— Numai de la ăsta, măria-ta! I-am făgăduit viaţa şi ne-a spus tot după ce i-am tăiat pe ăilalţi în faţa sa. L-am luat cu noi, că de nu s-or adeveri cele spuse de el, îl trimitem pe loc să le ţină de urât celor doi!</p>
               <p rend="justify">— Şi ce-a spus?</p>
               <p rend="justify">— Că tătarii se află strânşi toţi în tabără dincoace de gurile Dunării, lângă Tulcea. Sunt puşi pe jaf şi ce strâng trimit peste hotare. Acu' va să se lase în ţinuturile de lângă Dunărea Veche, după cum spune prinsul nostru, ca să prade ce a mai rămas de prădat.</p>
               <p rend="justify">— Şi-acum unde se află vrăjmaşii?</p>
               <p rend="justify">— Ne duce el într-acolo, măria-ta!</p>
               <p rend="justify">— Să pornim dară, că destul ne-am odihnit!</p>
               <p rend="justify">Oastea română se adăposti în spatele unor movile de piatră, acoperite de tufe şi arbori pitici. În faţă se întindea câmpia până în depărtări, arsă de soarele toamnei încă în putere. Dar pe ea, afară de doi-trei salcâmi răzleţi, nimic. Deodată liniştea ce stăpânea ţinutul, care părea pustiu, se sparse de tropotul îndepărtat al unor cai iuţi, de credeai că cineva bate darabana pe pământ cu o mie de degete odată. Şi banul Mărăcine, cuprins de un fior ce făcuse să-i zvâcnească mai repede inima-i vitează, dornică de lupte, strigă:</p>
               <p rend="justify">— Vin tătarii!</p>
               <p rend="justify">— Vină sănătoşi! Îi răspunse vodă Nicolae-Alexandru îmbucurat, că ştiu că n-or să mai plece la fel. Apoi întorcându-se către ostaşi le strigă: Fiţi gata, copii! Scutul şi spada; numai ochi; caii cu pintenii-n burtă şi nu uitaţi ce v-am spus! De asta atârnă izbânda noastră. Doamne ajută!</p>
               <p rend="justify">Şi abia isprăvi vodă, că oştenii români văzură în zare un nouraş ce venea de astă dată vijelios spre movile, mărindu-se uimitor, pe măsură ce înainta. Iar la câteva sute de paşi îi văzură pe tătari gonind pe caii lor mărunţi şi iuţi şi-i auziră răcnind îndemnuri de luptă.</p>
               <p rend="justify">— Bane, abia mai avu timp să strige Nicolae-Alexandru, domnia-ta iei aripa stângă, iar eu pe cea dreaptă! Fiţi gata, copii, caii încordaţi! Iată-i, hai-daaaţi…!</p>
               <p rend="justify">Şi când tătarii se găsiră la numai treizeci de paşi, de i-ar fi prăbuşit în ciocnire pe cei aflaţi în calea lor, brusc oastea română se despică în două şi ceata tătarilor se lovi cumplit, spărgându-se de movilele stâncoase într-un vaier înfiorător. Caii căzură unii peste alţii, frângându-şi picioarele subţiri şi prinzându-i pe călăreţi sub ei. Şi atunci românii, cu strigăte de biruinţă, se năpustiră asupra lor, trecându-i prin ascuţişul săbiilor ce nu aveau odihnă.</p>
               <p rend="justify">— Pe ei, copii! Se auziră românii. Unul să nu scape! Să nu mai cuteze a călca pământul românesc!</p>
               <p rend="justify">Dar şi tătarii erau sprinteni şi plini de îndrăzneală. Cei scăpaţi, neatinşi din învălmăşeala cailor, săriră cu agerime, se strânseră cu o nemaipomenită iuţeală unul lângă altul, cu iataganul în mână, şi dându-se toţi ca unul deodată la câţiva paşi înapoi, cu urlete îngrozitoare de mânie, săriră pe români. Şi atunci se văzu în această ciocnire cu tătarii ceva ce nici românii şi nici duşmanii acestora nu mai văzuseră.</p>
               <p rend="justify">Ca din senin, parcă ţâşnind din pământ, se ivi o arătare mătăhăloasă, un uriaş cu părul vâlvoi şi cu ochii holbaţi de furie, purtând cu amândouă mâinile pe deasupra capului o măciucă pe măsura lui, pe care, învârtind-o cu o iuţeală uimitoare, intră în mijlocul tătarilor ca într-o apă, spărgându-le ceata şi culcându-i la pământ în câteva clipite ca seceraţi.</p>
               <p rend="justify">— Uraaa, Măciucă, trage-i, Măciucă!</p>
               <p rend="justify">Duşmanii rămaşi în picioare o rupseră la fugă, îngroziţi ca de o minune. Dar cu Măciucă nu era de glumit. Pe cât de mare la trup, pe atât de sprinten era la fugă. Din câţiva paşi îi ajunse şi-i doborî şi pe cei rămaşi, care nu se mai ridicară de la pământ în vecii vecilor. Câţiva tătari scăpară pe caii lor repezi şi o rupseră la fugă înapoi cu spaimă în oase pentru toată viaţa, având ce să-i povestească hanului după această nemaipomenită luptă cu românii.</p>
               <p rend="justify">Dar iată că zilele s-au înşiruit mai multe decât se aşteptau războinicii. Luptele mărunte de harţă ce au urmat şi alungarea peste hotar a cotropitorilor le-a răpit multă vreme. Şi când au cătat încrustările pe răboj, au băgat de seamă că se află în preajma Crăciunului. Dacă nu dădeau zor cu întoarcerea, sfânta sărbătoare i-ar fi putut prinde pe drum. Iar când oştile intrară în cetatea de scaun, le întâmpinară colindătorii care umpleau uliţele cu larma lor veselă. Zăpada se aşternuse din gros. Tot mai ningea încă, bogat, cu fulgi mari cât floarea de cais; şi se stârnise taman acum un pui de viscol ce o spulbera în faţa cailor, care începură să strănute zgomotos. Banul Mărăcine mergea pe calul său negru ca smoala, ţintat cu stea albă în frunte, cu botul şi urechile albe şi cu dreptul din faţă pintenog. Era mai nerăbdător ca niciodată să ajungă la vodă, ca apoi să se repeadă la biserica Sân Nicoară. Se afla în stânga lui Nicolae-Alexandru vodă, care călărea un roib cu părul luciu, de ai fi zis că-i dat cu cine ştie ce unsori rare. Avea măria-sa chef de vorbă şi nu-şi putea lămuri de ce banul este atât de tăcut în această seară, când toată suflarea trebuia să fie veselă şi pusă pe petrecere, mai cu seamă că luptele se sfârşiseră cu bine.</p>
               <p rend="justify">— Bane, mi-a plăcut mai mult ca niciodată Măciucă al domniei-tale.</p>
               <p rend="justify">— Şi mie, măria-ta, încuviinţă banul. A voit să ne arate ce poate şi ce nu ne-a putut arăta la Posada!</p>
               <p rend="justify">— Şi de n-aş şti că-l socoteşti ca pe un frate bun, mai că ţi l-aş cere pentru curtea mea!</p>
               <p rend="justify">Aci Mărăcine tresări din toropeală;</p>
               <p rend="justify">— Măria-ta, zise el, ar fi ca şi când mi-ai lua mâna dreaptă.</p>
               <p rend="justify">Vodă Nicolae-Alexandru râse subţire:</p>
               <p rend="justify">— Asta-i, bane, ca şi când mi-ai spune că Răduţu, fratele de lapte al domniei-tale, ţi-e stânga!</p>
               <p rend="justify">— Mai aşa, mărite stăpâne! Râse de astă dată şl banul.</p>
               <p rend="justify">— Of, bine că am ajuns acasă! Iată, straja ne aşteaptă cu porţile deschise.</p>
               <p rend="justify">Nicolae-Alexandru vodă, înălţându-se drept în scări, strigă cu voce tunătoare:</p>
               <p rend="justify">— Bine v-am găsit, flăcăi!</p>
               <p rend="justify">— Să trăieşti, măria-ta! Ţâşni din zeci de glasuri urarea oştenilor.</p>
               <p rend="justify">Dar, ca la o poruncă neauzită, oastea nou sosită îşi îndreptă privirile spre palatul domnesc. Vodă Basarab bătrânul îi privea din pridvor cu bunătate părintească şi-i aştepta cu nerăbdarea lui dintotdeauna. Şi atunci toţi, ca la aceeaşi poruncă, izbucniră într-o urare caldă, ce le venea din adâncul sufletului pentru bărbatul care le ridicase ţara la cinstea de care se bucura acum:</p>
               <p rend="justify">— Să trăieşti întru mulţi ani, măria-ta!</p>
               <p rend="justify">Sosit în mare grabă la biserica Sân Nicoară, banul Mărăcine nu mai trebui să-şi piardă vremea bătând în poartă şi aşteptând să i se deschidă. Porţile erau date de perete şi biserica deschisă pentru slujba de seară. Din tindă, Vlad aruncă o privire în sfântul lăcaş, crezând că o va vedea pe aceea pe care sufletul său o dorea cu atâta putere în acele clipe, dar biserica era goală.</p>
               <p rend="justify">„Aşadar, toţi se află încă în casa părintelui Antonius”, cugetă banul şi, din câţiva paşi, fu la uşă, ciocăni şi o deschise fără să mai aştepte a fi poftit de nimeni.</p>
               <p rend="justify">În încăpere însă nu se aflau decât abatele şi părintele Ambrozius Chelarul.</p>
               <p rend="justify">— Plecăciune, cuvioşi părinţi! Îngână banul. Şi bine v-am găsit</p>
               <p rend="justify">— Bine-ai venit, bane, îi răspunse Antonius după vreme îndelungată foarte.</p>
               <p rend="justify">— Războiul ştii când începe, părinte, dar când sfârşeşte niciodată. Dar unde-s oaspeţii sfinţiei-tale?</p>
               <p rend="justify">Antonius dădu din cap cu amărăriune, oftă şi spuse în şoaptă, de parcă ar fi rostit o mare taină:</p>
               <p rend="justify">— Cred că au sosit de mult în Francia!</p>
               <p rend="justify">Banul rămase ca trăsnit. De abia putu să rostească cu glasul răguşit şi sugrumat de supărare:</p>
               <p rend="justify">— Cum aşa? Când au plecat? Şi de ce au plecat?</p>
               <p rend="justify">— O, fata n-are nici o vină! Dacă ar fi fost după ea, te-ar fi aşteptat până-n veac! Dar, după ce au trecut trei săptămâni de la plecarea domniei-tale, fratele ei a dat semne de nerăbdare şi a spus întocmai ce spuseşi odinioară domnia-ta, bane: „La război ştii când porneşti, dar când te întorci niciodată. Luptele acestea cu tătarii pot dura şi un an. Ai noştri ne aşteaptă îngrijoraţi, iar noi zăcem pe aici, fără de nici un rost!” Aşa a vorbit Charles de Valois, iar ceilalţi i-au ţinut hangul. Fata s-a împotrivit din răsputeri sărmana; ea ar fi voit să rămână singură aici şi să te aştepte. Dar ei au luat-o cu de-a sila.</p>
               <p rend="justify">— Ah, părinte, părinte, se căină banul rănit în suflet, cu de-a sila trebuia s-o ţii sfinţia-ta şi să mi-o păstrezi, aşa precum te-am rugat din inimă când ţi-am încredinţat-o.</p>
               <p rend="justify">— Eşti nedrept cu ea, o judeci cu mare greşeală, bane, să ştii! Fata nu putea face nimic.</p>
               <p rend="justify">— De ce?</p>
               <p rend="justify">— Pentru că cei patru însoţitori ai ei, dându-şi seama că Maria are gânduri de fugă, au legat-o şi au ţinut-o închisă în casă până în ziua plecării!</p>
               <p rend="justify">— Ah, de l-aş avea în mână pe acest Charles de Valois, l-aş strivi ca pe un şarpe veninos ce este!</p>
               <p rend="justify">— Linişteşte-te, bane! Bea, te rog, această licoare gălbuie. Aşa, şi gândeşte-te că în viaţă ne aşteaptă multe împrejurări bune sau rele, la care nici n-am visat vreodată; iar ele sosesc atunci când ne aşteptăm mai puţin! Dar acestea vin pe rând: când rele, când bune! Eu sunt încredinţat că nu se poate, după această grea încercare prin care a trecut şi trece încă sufletul domniei-tale, să nu se ivească şi împrejurarea cea bună care să-ţi îmbucureze inima, făcându-te să uiţi toată amara supărare de astăzi.</p>
            </div>
            <div type="div2" rend="P3">
               <head>CAPITOLUL III.</head>
               <p rend="justify">În care lucrurile par a se îmbunătăţi întrucâtva născând nădejdi în sufletul banului Mărăcine.</p>
               <p rend="justify">P  rimăvara anului 1346 părea că se înstăpânise de-a binelea în Ţara Românească. Luna lui Mărţişor venise cu zile zbârlite nu numai cât ţinuseră babele, dar chiar şi spre sfârşitul ei.</p>
               <p rend="justify">Dar Prier, care era la mijlocul primăverii, se arătase cu soare puternic şi totuşi dulce; pomii, dezgoliţi până mai ieri, primiseră deodată podoabă albă, ca prin farmec, peste noapte, de parcă s-ar fi scuturat deasupra lor tot omătul unei ierni darnice peste fire. Berzele se aşezaseră temeinic la casele din anii trecuţi, ca şi rândunelele, care-şi făceau acum de lucru pe la cuiburi, astupând cu dibăcie crăpăturile sau durându-şi alte adăposturi noi în cea mai mare grabă. Liniştea domnea pretutindeni în Ţara Oltului, şi oamenii harnici începuseră să se pregătească de muncile ce-i aşteptau: pe ogoare şi în grădini, în livezi şi în păduri. În dimineaţa aceea călduţă cu cer senin, fără un fir de nouraş şi fără o adiere, banul Mărăcine coborî cu paşi rari scara înaltei sale cule din Craiova şi se duse de-a dreptul în grădina din spatele casei. Ochii i se bucurau adânc de priveliştea ce i se înfăţişa: cireşii parcă erau nişte mirese uriaşe de basm ce şedeau şăgalnic într-un picior, oprite astfel parcă într-o horă mare de un vrăjitor poznaş. Iar zumzetul albinelor, pornite din revărsatul zorilor în colindă, îi sfârâiau adormitor pe la urechi, îmbiindu-l la visare. Se opri sub cel mai bătrân cireş sădit chiar de el, acolo, în anii copilăriei, şi respirând cu nesaţ mireasma suavă a florilor cugetă: „Doamne, câtă frumuseţe e în această lume…  Şi cum trecem pe lângă ea, de multe ori fără a o lua în seamă! Şi la fiecare curgere de vreme din an găseşti alte şi alte frumuseţi şi bogăţii, şi toate sunt în continuă schimbare, doar frumuseţea e veşnică, nepieritoare!” Dar din toropeala ce părea să-l copleşească, iată că-l trezi un glas cunoscut, prietenos:</p>
               <p rend="justify">— Bună dimineaţa, cinstite bane!</p>
               <p rend="justify">— Ehei, vezi, şi nu-ţi vine să crezi! Sărutăm dreapta sfinţiei-tale, părinte Antonius! Dar ce vânt te-a suflat de la Curtea de Argeş la Craiova în miez de primăvară?</p>
               <p rend="justify">— Vânt bun, bane! Şi a venit cu adierea sa tare de departe…  Tocmai din Francia!</p>
               <p rend="justify">Banul Mărăcine se încruntă o clipă şi îndată veni mai aproape de preot:</p>
               <p rend="justify">— Ce vrei să spui, părinte?</p>
               <p rend="justify">— Veşti de la Paris, bane!</p>
               <p rend="justify">Mărăcine îşi duse brusc mâna la inimă, ca şi cum ar fi voit să-şi potolească bătăile prea repezi.?</p>
               <p rend="justify">— De la ea?</p>
               <p rend="justify">— Ca şi de la ea! De la fratele ei!</p>
               <p rend="justify">— Îndrăzneşte acest răuvoitor al meu să-mi trimită veşti? Ce mai vrea oare acest om, pe care eu l-am privit cândva ca pe un iubit cumnat?</p>
               <p rend="justify">— Citeşte, bane, ce-ţi scrie Charles de Valois, rudă îndeaproape cu regele Filip al VI-lea al Franciei.</p>
               <p rend="justify">Şi banul Mărăcine citi cu glas tare şi cu adâncă uimire: „Prea respectate seniore bane, Vlad Mărăcine, În curgerea vremii, cât am stat la Curtea de Argeş, pe când senioria ta erai la luptă cu tătarii, am aflat multe lucruri de bine despre Ţara Românească, despre vitejia şi îndrăzneala românilor în luptele ce le-au dat cu vrăjmaşii şi mai cu seamă despre neasemuita vitejie a domniei-tale şi a oamenilor ce-ţi sunt îndeaproape prieteni. Preaiubita noastră ţară Francia se găseşte de o vreme la mare şi greu impas din pricina anglilor care au cotropit-o şi vor să-i răpească bunul cel mai de preţ al unui popor: libertatea.</p>
               <p rend="justify">Francia nu mai poate face faţă luptelor fără ajutor dinafară. Mulţi din multe ţări ne-au sărit întru ajutorare, dar avem nevoie de şi mai mulţi. Te rugăm ca pe un adevărat şi iubit frate, bane, să ne întinzi puternica domniei-tale mână de ajutor, luptând alături de noi pentru libertatea Franciei noastre prea iubite. Cândva s-ar putea să-i venim şi noi în ajutor ţării domniei-tale de va avea vreodată nevoie de ajutorul nostru!</p>
               <p rend="justify">În împrejurarea că vei privi cu bunăvoinţă rugămintea noastră, părintele Antonius îţi va da toate lămuririle ce le vei cere.</p>
               <p rend="justify">Rămân al domniei-tale, ca un adevărat şi bun frate, Charles de Valois”.</p>
               <p rend="justify">— Ei, ce spui, bane, de această scrisoare? Întrebă Antonius pe Mărăcine, care rămăsese pe gânduri şi îşi pierduse privirea în fundul zării albastre, fără să vadă nimic însă.</p>
               <p rend="justify">Scrisoarea lui Charles de Valois îi răscolise sufletul şi-i deschisese rana ce i se păruse vindecată.</p>
               <p rend="justify">Îşi întoarse ochii pătrunzători către preot şi spuse într-un târziu!</p>
               <p rend="justify">— De Maria de ce nu pomeneşte nimic, părinte? Şi ea de ce oare n-a folosit acest minunat prilej pentru a-mi trimite o ştire cât de mică, două-trei vorbe acolo, măcar?</p>
               <p rend="justify">Antonius zâmbi cu înţelegere, oftă şi dete răspunsul:</p>
               <p rend="justify">— Dacă te pofteşte în Francia, bane, se cheamă că o vei vedea şi pe Maria şi vei putea sta de vorbă cu ea nestingherit şi îndelung.</p>
               <p rend="justify">Banul rămase o vreme pe gânduri şi întrebă:</p>
               <p rend="justify">— Cine ţi-a adus această scrisoare?</p>
               <p rend="justify">— Au venit alaltăieri doi oameni de la Paris trimişi de Charles de Valois la mine, la Sân Nicoară, ca din partea episcopului, chipurile, cu treburi bisericeşti. Ei ştiu mai multe decât e scris pe sulul de viţel, dar ţi le vor spune prin viu grai. Întrebarea este dacă primeşti să le dai ajutorul cerut sau nu.</p>
               <p rend="justify">— Dar mai încape vorbă, părinte? Când a dat înapoi vreun român de la o astfel de treabă, că doar ne cunoşti de zeci de ani. Numai că aici nu pot hotărî eu, de unul singur, ci e nevoie de încuviinţarea măriei-sale, Basarab Vodă. Însă eu voi veni la Curtea de Argeş cu oamenii mei de nădejde, pregătit ca de plecare pentru un drum lung.</p>
               <p rend="justify">Mare fu uimirea şi bucuria banului Mărăcine când sosi la Curtea de Argeş şi văzu că unul din cei doi oameni veniţi în solie era părintele Honoré, însoţitorul Mariei de acum un an. Zâmbind cu plăcere, Vlad întrebă nerăbdător:</p>
               <p rend="justify">— Ce face domniţa Maria de Valois, părinte Honoré?</p>
               <p rend="justify">— Vă aşteaptă cu mare nerăbdare în Francia, bane!</p>
               <p rend="justify">— Aşa să fie? Se bucură Mărăcine. Dar despre asta vom sta de vorbă pe îndelete mai târziu. Acum să purcedem la treabă! Înainte de a da ochii cu măria-sa Basarab vodă voi să ştiu cu de-amănuntul tot ce am a-i spune şi a-i cere. Aşa că, cinstiţi soli ai lui Charles de Valois, vă ascult!</p>
               <p rend="justify">Părintele Honoré îi grăi cu glasul scăzut:</p>
               <p rend="justify">— Povestea războiului pustiitor pentru noi dintre regii Franciei şi ai Angliei este veche şi lungă. Filip al IV-lea cel Frumos, fostul nostru rege, murind destul de tânăr în 1314, îl lăsă moştenitor pe cel dintâi fiu al său, Ludovic al X-lea, care muri la numai doi ani de domnie, fără să aibă urmaşi de parte bărbătească. A lăsat o fată. Atunci fratele lui Ludovic, deci al doilea fiu al lui Filip, numit tot Filip, a făcut în grabă o adunare din cei mai de seamă nobili şi clerici ai ţării, hotărând că în Francia o femeie nu se poate urca pe tron. Şi bineînţeles că s-a urcat el sub numele de Filip al V-lea. Dar iată că şi acesta a avut parte de domnie scurtă, murind după şase ani, fără să aibă nici el moştenitori bărbaţi. Acum a venit rândul celui de al treilea fiu al lui Filip al IV-lea cel Frumos, adică al treilea frate mai mic al celorlalţi doi regi. Acesta se numea Charles şi semăna cu taică-său, de aceea i-au spus şi lui „cel frumos”. Aici, părintele Honoré se opri o clipă, oftă adânc şi continuă: E, dar se vede că un blestem groaznic căzuse pe urmaşii lui Filip al IV-lea cel Frumos, că şi acest ultim rege Charles muri în scurtă vreme, fără moştenitori de parte bărbătească. Acum totul se arăta foarte încurcat pentru tronul văduv al Franciei. Pe cine să aleagă de urmaş al lui Filip al IV-lea cel Frumos şi al fiilor acestuia? De la Filip cel Frumos mai rămăsese numai o fiică, Isabela, acum regina Angliei şi mama regelui Eduard al III-lea de astăzi al Angliei, care poartă în vine sânge de francez. Încântătoarea regină Isabela n-a moştenit de la tatăl său, fostul rege Filip cel Frumos, numai înfăţişarea atrăgătoare, ci şi unele din apucăturile acestuia. Dacă regele Eduard al II-lea al Angliei ar fi ştiut pe cine ia lângă el pe tron s-ar fi cutremurat şi s-ar fi lepădat ca de satana, căci soţia lui, Dumnezeu ştie pentru care pricină, l-a ajutat din toate puterile pe bietul ei soţ să se ducă pe lumea cealaltă cât mai degrabă, dându-i să bea otravă.</p>
               <p rend="justify">— Ce-i drept, cinstită familie de regi! Se miră banul Mărăcine. Şi acum?</p>
               <p rend="justify">— Isabela, în urma hotărârii luate de adunare, nu poate domni în Francia. Dar tânărul rege Eduard al III-lea, fiul ei, socoteşte că e dreptul lui să fie în acelaşi timp şi regele Angliei şi al Franciei. În vremea aceasta, adunarea franceză de nobili şi clerici a încredinţat coroana Franciei bravului nostru rege, Filip al VI-lea de Valois, supranumit cel îndrăzneţ, vărul bun al lui Filip al IV-lea cel Frumos şi unchiul lui Eduard al III-lea al Angliei, socotind pe bună dreptate că Isabela, neavând drept la tronul Franciei, nici nu poate să i-l dea fiului ei, Eduard al III-lea. Şi de aici toată dihonia. Eduard al III-lea al Angliei, pe jumătate francez, mai este şi vasalul regelui Filip al VI-lea de Valois al Franciei prin pământurile ce le stăpâneşte în ţara noastră. El însă, furios la culme că nu a fost ales rege în Francia, a început războiul, spre a-l alunga pe Filip, unchiul său, şi a-i lua tronul.</p>
               <p rend="justify">— Şi a pătruns în Francia? Întrebă banul Mărăcine.</p>
               <p rend="justify">— Da. A fost mult ajutat şi de trădarea unor nobili de-ai noştri, care nădăjduiau să tragă foloase mai mari dacă Eduard al Angliei va ajunge rege şi în Francia.</p>
               <p rend="justify">— Am înţeles, părinte, totul. Aşteaptă aici! Mă duc la vodă Basarab.</p>
               <p rend="justify">— Câţi ostaşi te gândeşti, bane, să iei, dacă mi-e îngăduit să fac întrebarea?</p>
               <p rend="justify">— Cam la un sfert de mie. Altminteri ce ajutor i-aş putea. Da măriei-sale Filip? Dar de ce ai rămas pe gânduri, părinte Honoré? Ţi se par puţini?</p>
               <p rend="justify">— Prea puţini pentru o oaste şi prea mulţi pentru o solie. Cum ne vom putea strecura prin ţări străine şi ce vom spune ca să fim crezuţi că ne ducem pentru ce ne ducem?</p>
               <p rend="justify">— Este drept ce spui sfinţia-ta. După ce am să-i cer lui vodă încuviinţarea plecării, am să-i arăt şi temerile noastre. Nu se poate să nu găsească măria-sa ceva care să ne vină în ajutor!</p>
               <p rend="justify">Şi banul, ridicându-se, se îndreptă spre uşă, parcă mai uşor şi mai sprinten ca niciodată. Dar când deschise uşa cum obişnuia, cu grabă, şi ieşi în tindă, fu cât pe-aci să se lovească de un călugăr ce se străduia să aprindă un sfeşnic din dreapta canatului uşii. La lumina lumânării, ce abia apucase să-şi înalţe flacăra pâlpâind, banul Mărăcine zări un chip tânăr, bălai, cu ochii verzui, plini de sfiiciune. Călugărul grăi şoptit în latineşte, de parcă ar fi rostit o rugăciune:</p>
               <p rend="justify">— Domnul cu voi!</p>
               <p rend="justify">— Bună seara! Grăi apăsat banul cu atâta tărie, încât flacăra luminii şerpui ca bătută de vânt. Cine eşti sfinţia-ta, părinţele? Că nu te-am mai văzut pe-aci?</p>
               <p rend="justify">Înainte însă de a veni răspunsul celui întrebat, uşa se deschise şi în pragul ei se ivi părintele Antonius, care dete grăbit lămuriri banului.</p>
               <p rend="justify">— E fratele Pietro, nou la noi în ascultare! E italian de neam, dar a trăit mai mult la mănăstirile din Ungaria!</p>
               <p rend="justify">— Aha! Dădu din cap banul şi adăugă cu două înţelesuri: Apoi, dacă nu ştie încă româneşte, cred că are să înveţe repede, că limbile noastre se aseamănă foarte! Şi ieşi în mare grabă.</p>
               <p rend="justify">Basarab vodă ascultase tot ce-i spusese banul Mărăcine, fără a-l întrerupe o clipită măcar. Acum privea pe fereastră şi nu spunea nimic. Banul, cu inima strânsă de grijă că vodă nu-i va da învoiala cerută, îşi frământă căciula în mână, până-i căzu pana verde de cocoş sălbatic.</p>
               <p rend="justify">Într-un târziu, bătrânul voievod grăi tărăgănat:</p>
               <p rend="justify">— Cred, Vlade, că de-ar fi trăit taică-tău, preaiubitul meu sfetnic, Radu Mărăcine…</p>
               <p rend="justify">— S-ar fi învoit să plec, măria-ta! Îndrăzni banul să-i ia repede vorba din gură.</p>
               <p rend="justify">— Taman asta voiam să spun şi eu! Râse Basarab.</p>
               <p rend="justify">— Să trăieşti, mărite stăpâne! Strigă banul vesel, mai tare decât s-ar fi cuvenit</p>
               <p rend="justify">— Dacă mi se cere un ajutor din partea unor rubedenii îndepărtate, şi-l putem da, apoi nu se cade a le lipsi pe aceste rude de ce ne cer. Întrebarea este numai dacă-l putem da.</p>
               <p rend="justify">— Cu prisosinţă, luminăţia-ta! Să ne vedem noi acolo şi apoi lasă-i pe duşmani pe mâna noastră!</p>
               <p rend="justify">— Bine ar fi, bane, să vă vedeţi acolo! Mărăcine adăugă cu grijă:</p>
               <p rend="justify">— Tocmai aici e clenciul, măria-ta, asta-i tot ce ne pune pe gânduri. Să ne înveţi, luminate stăpâne, cum s-o scoatem la capăt, ca să ajungem cu bine în Francia la regele Filip al VI-lea!</p>
               <p rend="justify">— Mai întâi de toate, începu Basarab vodă, să vă împărţiţi şi să mergeţi în cinci pâlcuri de câte cincizeci de oameni risipiţi, fiecare ceată pe alte căi, prin alte părţi de ţară. Eu am să chem diacul să vă facă pentru fiecare ceată câte o carte către măria-sa Filip de Valois, precum că-l rog să-mi dea cu împrumut o sută de mii de galbeni pe timp de doi ani, fiindu-mi de mare trebuinţă neîntârziat. Aceste cinci cărţi bane, va să le păstraţi ca pe ochii voştri din cap, că numai cine are carte are parte şi la domnie, şi la judecată, şi peste hotarele ţării sale, aşa să ştii!</p>
               <p rend="justify">— Da, măria-ta!</p>
               <p rend="justify">— Dacă vă va opri cineva cu sila pe undeva, arătaţi cărţile de la mine. Dar să nu vă semeţiţi şi să nu puneţi mâna pe pală decât la mare nevoie. Pe cât se poate, să treceţi nebăgaţi în seamă. Şi nu uitaţi, la înapoiere, să-i cereţi cărţi de trecere şi măriei-sale Filip!</p>
               <p rend="justify">— Am înţeles, luminate stăpâne!</p>
               <p rend="justify">— Cătaţi să aveţi buni oameni de legătură în cetăţile prin care veţi trece şi pe care le veţi hotărî voi mai dinainte. Oameni de nădejde, care să se întâlnească între ei pentru ştiri şi toţi să ţină legătura cu domnia-ta. Iar laolaltă să nu vă strângeţi decât la hotarul Franciei. Abia acolo veţi putea răsufla în voie şi veţi putea merge toţi împreună, nestingheriţi de nimeni.</p>
               <p rend="justify">— Thiii, asta e, măria-ta, şi necum altfel, strigă bucuros banul, învăluindu-l pe vodă într-o privire plină de respect şi admiraţie.</p>
               <p rend="justify">Vodă ridică mâna:</p>
               <p rend="justify">— Să-ţi ajute Cel de sus, aşa precum îţi doresc eu, şi-om mai vorbi. Până atunci am a-ţi mai da câteva poveţe pentru drum şi mai cu seamă pentru lupta în care ai să te întreci cu angli. Vezi că apusenii au alt fel de a se lupta decât noi răsăritenii. Şi tocmai aicea mi-e nădejdea de biruinţă, cu toate că sunteţi puţini. Iată, dragul meu, ce cred eu că e bine să faceţi! Şi vodă Basarab, rotindu-şi privirea ageră de jur împrejurul încăperii, începu să calce cu paşi rari şi să vorbească cu glas scăzut, ca de taină, cu toate că nu-i putea auzi nimeni.</p>
               <p rend="justify">În prima clipită, când măria-sa deschisese gura să vorbească, se auzi un răpăit de ploaie repede; ca un vuiet uşor venit grăbit dinspre munte. Un fulger scurt spintecă cerul, luminând viu încăperea pentru o clipă şi peste puţin se auzi un bubuit îndepărtat, ce stârni ecouri în văi.</p>
               <p rend="justify">Amândoi bărbaţii îşi încrucişară privirile, uitându-se apoi pe fereastră. Vodă spuse ca în vis:</p>
               <p rend="justify">— Auzi, Vlade, primul tunet din anul acesta! De-abia acum putem spune că a venit de-a binelea primăvara!</p>
            </div>
            <div type="div2" rend="P3">
               <head>CAPITOLUL IV.</head>
               <p rend="justify">În care aflăm întâmplări neaşteptate, ce se ivesc în drumul călătorilor noştri, punându-le vitejia la grea încercare, şi vedem cum, uneori, un brici tocit poate face mai mult decât o spadă bine ascuţită.</p>
               <p rend="justify">R  ău ai făcut că nu m-ai întrebat şi pe mine, măria-ta! Hai, doi popi, ăi mai bătrâni, treacă-meargă, dar trei popi în aceeaşi ceată, zău aşa, prea e de tot. Ce nevoie aveam şi de tinerelul ăsta, abia pripăşit pe la noi, Petre sau cum naiba îi zice?</p>
               <p rend="justify">Cel ce rostea cu atâta supărare vorbele acestea era uriaşul Măciucă, dus de un cal cu greu aflat în cuprinsul ţării pe măsura lui. Banul Mărăcine şopti, aplecându-se spre urechea tovarăşului său:</p>
               <p rend="justify">— Ai încredere în mine, frate Măciucă! Doar ştii că eu nu fac nimic fără rost. Tu cată numai să fii cu ochii în patru la tot ce se petrece, oricât de neînsemnat lucru ţi s-ar părea. Căci din cele crezute de neluat în seamă se ivesc de multe ori cele mai mari primejdii.</p>
               <p rend="justify">După sfatul lui Basarab vodă, cele două sute cincizeci de voinici se împărţiră în cinci cete de câte cincizeci, toţi călări, având pe deasupra câte încă zece cai necălăriţi şi câte două care uşoare cu coviltire, în care îşi aveau păstrate, ferite de vedere, de-ale mâncării şi mai cu seamă uneltele lor de luptă: spade bine ascuţite, arcuri, săgeţi, ghioage şi suliţe. Cei trei preoţi, care făcuseră atâta necaz uriaşului nostru, călăreau la mijlocul cetei şi sporovăiau de mama focului într-o limbă pe care numai banul o putea înţelege. Degeaba trăgea Măciucă cu urechea, doar o prinde ceva, nu pricepea o iotă. Cei doi bătrâni erau mai guralivi. Cel tânăr, Pietro, vorbea mai greu: mai mult tăcea şi părea dus pe gânduri.</p>
               <p rend="justify">Înaintau prin ţinuturile maghiare şi până acum nu li se ivise în cale nici o piedică. Ajunseră nesupăraţi de nimeni până în apropierea Debreţinului. Aici trebuiau să facă iarăşi popas şi să se întâlnească cu opt oameni de legătură ai celorlalte patru cete hotărâţi la plecare, câte doi de ceată. Ostaşii banului erau plini de voie bună, şi, ca să le treacă timpul mai repede, se ţineau de glume. Măciucă se îndepărtase de banul Mărăcine şi călărea în dreptul preoţilor papistaşi. Lângă el mergea cu mâna stângă în şold, vorbind vrute şi nevrute, Calomfir, un flăcăiandru din Craiova, care se ţinea aşa de zdravăn şi de mândru în şa, de parcă ar fi fost născut călare. Se ciorovăia de zor cu Măciucă, acum cu chef să-l necăjească pe tânărul său tovarăş de drum. Auzind râsete, banul îşi struni puţin armăsarul negru, care-şi încetini pasul şi-l aduse tocmai lângă cei doi.</p>
               <p rend="justify">— Aşa te vreau, frate Măciucă! Spuse Mărăcine, zâmbind la râsetele oştenilor. Dar care-i povestea de v-aţi înveselit aşa?</p>
               <p rend="justify">Icnind de râs, Măciucă spuse, ştergându-se la ochi de lacrimi cu podul palmei:</p>
               <p rend="justify">— Auzi, măria-ta, ce-i trece prin cap lui Calomfir? Cică el nu se lasă pân' nu s-o întoarce din Francia cu o fată de acolo!</p>
               <p rend="justify">— Ei şi?</p>
               <p rend="justify">— Apăi eu l-am întrebat cum se va înţelege cu dânsa!</p>
               <p rend="justify">— Şi el?</p>
               <p rend="justify">— E, cică până una-alta, o să-l roage pe părintele Onofrei, sau cum naiba îl cheamă pe limba lui, să-i fie tâlmaci, că la dragostea adevărată cică n-ai nevoie de prea multă vorbărie. I-a căzut mintea-n călcâie, ce mai încoace-ncolo! Şi apoi asta încă n-ar fi nimic, măria-ta, dar eu l-am întrebat: „Cu ce ai s-o ţii, mă?”</p>
               <p rend="justify">— Ei, îi luă banul partea lui Calomfir, da' ce, el n-are nimic?</p>
               <p rend="justify">— Are, măria-ta, cum să n-aibă, are curtea plină de…  Bătătură!</p>
               <p rend="justify">Măciucă şi Calomfir se porniră amândoi pe râs straşnic.</p>
               <p rend="justify">— Şi? Îl zgândări banul înveselit.</p>
               <p rend="justify">— E, mai are şi o capră…  Şi oi mai puţine! Iarăşi râsete.</p>
               <p rend="justify">— Nu te-am ştiut atât de poznaş, măi Măciucă! Zise banul. Lasă omul în pace! Dacă i-o cădea cu tronc vreo fată din Francia şi ne-om întoarce cu bine acasă, crezi tu că n-am să-i port eu de grijă 7</p>
               <p rend="justify">— Aşa, aşa, măria-ta. Să trăieşti trei vieţi că-mi ţii partea, se bucură Calomfir.</p>
               <p rend="justify">— Măciucă, spuse de astă dată mai încet banul Mărăcine, lasă-ţi popii în plata Domnului şi vin după mine, că avem ceva de taină.</p>
               <p rend="justify">Şi banul, strângând puţin în pinteni burta negrului, porni de unde venise, iar îndată după el sosi şi Măciucă.</p>
               <p rend="justify">— Mergi mai strâns lângă mine, grăi banul. Aşa! Şi acum ascultă: cei doi popi bătrâni e firesc să meargă cu noi, că doar ei ne-au chemat şi ne călăuzesc în Francia; iar pe cel tânăr, Pietro, pripăşit de curând la Curtea de Argeş, a stăruit să-l iau părintele Antonius, care spunea că ne poate fi bună călăuză prin ţara ungurească.</p>
               <p rend="justify">— Dar de ce să meargă cu noi şi nu în altă ceată, care n-are nici un fel de popă! Se miră Măciucă.</p>
               <p rend="justify">— Ei, vezi, aici e aici, răspunse Mărăcine. Mi s-a părut de la început cam ciudată rugămintea prea stăruitoare a lui Antonius ca să-l iau cu noi. Şi atunci l-am luat chiar în ceata noastră, spre a-l avea în ochii mei tot timpul. E mai sănătos!</p>
               <p rend="justify">La Debreţin oştenii se împrăştiară ca puii de potârniche la vreo trei hanuri aproape unul de altul; iar banul Mărăcine cu ai lui preoţi şi încă vreo cinci oşteni de nădejde se opriră la „Pajura de aur”, unde cerură hrană şi adăpost pentru ei şi cai. În aceeaşi noapte şi a doua zi, în zori, mai picară pe rând, la scurtă vreme unii de alţii, opt oşteni călări, trudiţi de drum şi Înfometaţi. Îmbucară ceva grăbiţi şi căzură istoviţi de somn. La ceasul prânzului, în odaia cea mare cu mese a hanului, se întâlniră ca din întâmplare cei ce se vorbiseră să se întâlnească încă de acum câteva zile. Schimbară câteva vorbe: toate erau bune şi mergeau pe făgaşul dorit. Oprirea următoare se hotărî la Buda. De plecat vor începe să plece pe rând, mai departe, însă aceasta abia a doua zi, ca să mai capete puteri şi în noaptea ce venea.</p>
               <p rend="justify">Dar iată că în dimineaţa următoare, când banul Mărăcine îşi adună oamenii ca să-i pregătească de drum, unul dintre ei lipsea: fratele Pietro!</p>
               <p rend="justify">Îl căutară în dreapta, în stânga, pretutindeni, dar zadarnic; parcă intrase în pământ. Atunci Mărăcine îl chemă pe hangiu şi-l întrebă dacă nu l-a văzui cumva sau nu ştie ceva despre cel pe care-l căutau.</p>
               <p rend="justify">— De cum v-aţi culcat aseară, vorbi hangiul, călugăraşul de care întrebaţi a coborât, mi-a cerut calul şi a spus că măria-voastră l-aţi trimis înainte la o mănăstire din Solnic ca să vă pregătească popasul următor, precum şi c-o vorbă de taină pentru părintele stareţ!</p>
               <p rend="justify">— Aha, îţi mulţumesc, prietene, pentru ştire! S-ar putea să se ducă în altă parte, dar s-ar putea să se ducă şi chiar acolo unde a spus, închipuindu-şi că noi nu vom căuta cu totul în alt loc, necrezând că este chiar atât de prost, încât să ne spună adevărul. Dar ori încotro i-ar fi ţinta, Tisa tot trebuie s-o treacă pe undeva, pe pod umblător, că înot, călare, nu cred să se încumete. Şi pod pe Tisa, în apropiere, nu e decât spre Solnic. Dar de acum înainte ne putem aştepta la orice, continuă banul îngândurat. Trebuie să fim cu ochii în patru şi, mai cu seamă, să ne schimbăm hotărârile de care ştie şi el. Bine că n-au plecat încă oamenii noştri de legătură. Iată că e bună şi zăbava câteodată!</p>
               <p rend="justify">Aci se amestecă în vorbă şi părintele Honoré, care era mai abătut decât toţi:</p>
               <p rend="justify">— Măria-ta, iscoadele mişună pretutindeni, iar veştile către duşmani cred că au pornit din vreme chiar din Curtea de Argeş înainte de plecarea noastră, ştiri care ajung mai repede decât cele duse de cei mai iuţi telegari din lume!</p>
               <p rend="justify">— Cum, părinte? Voi să ştie banul.</p>
               <p rend="justify">— Duse de porumbei călători, mărite bane!</p>
               <p rend="justify">— Ce porumbei şi de unde? Se miră banul.</p>
               <p rend="justify">— Porumbeii din coteţele de la biserica Sân Nicoară, pe care îi creşte părintele Antonius.</p>
               <p rend="justify">— Îl bănuieşti cumva pe acest cucernic preot?</p>
               <p rend="justify">— Nu pe el îl bănuiesc, dar înainte de sosirea măriei-tale de la Craiova, într-o seară, fratele Pietro, pe care eu l-am găsit acolo, mi-a spus că părintele Antonius e încântat de el, că-i plac porumbeii şi că s-a bucurat tare mult când i-a adus din Ungaria două perechi de misirlii. Mare minune dacă din cei patru porumbei n-au mai rămas decât trei sau chiar doi la Sân Nicoarăî</p>
               <p rend="justify">— De-i aşa, treaba începe să se încurce. Ce-i de făcut? Căzu banul pe gânduri.</p>
               <p rend="justify">Părintele Honoré răspunse cu şiretenie:</p>
               <p rend="justify">— Ceva tot ar mai fi de făcut, bane. Fii bun şi vin cu mine, rogu-te, sus, ca scurtul răgaz pe care-l avem să-l folosim cât mai înţelept cu putinţă.</p>
               <p rend="justify">O  ploaie repede de primăvară stropise drumurile, înlăturând praful şi alungând căldura ce începuse a se lăsa apăsătoare. Călăreţii noştri porniseră de la hanul „La pajura de aur” de aproape două ceasuri, când, la o răscruce de drumuri, ce avea înspre apus o dumbravă de stejari, le ieşi înainte, ca din senin, o ceată de vreo sută de ostaşi străini, toţi călări, cu un steguleţ alb în frunte. La semnul căpeteniei lor, românii, în număr de vreo cincizeci, se opriră. Oşteanul ce purta steagul alb veni înaintea căpeteniei şi spuse într-o românească aspră:</p>
               <p rend="justify">— După cum se vede, preacinstiţi oşteni, purtăm steag de pace. Dorim a grăi cu măria-sa banul Vlad Mărăcine!</p>
               <p rend="justify">— Grăbiţi, dară! Spuse răspicat călăreţul din fruntea românilor. Eu sunt banul Mărăcine! Voi cine sunteţi, ce doriţi şi mai cu seamă de ce ne opriţi din drumul nostru, care ne e tare cu grabă?</p>
               <p rend="justify">— Măria-ta, vorbi mai departe stegarul, iată care este solia mea, poruncită mie de boierii din ţara domniei-tale, care şi astăzi tânjesc de dorul ei: Danciu şi Dionisie! Aceşti mari boieri, plecaţi de atâta amar de ani din Ţara Românească, vă roagă să faceţi un scurt popas, spre a grăi cu domniile-lor ceva de taină!</p>
               <p rend="justify">— Dar ţi-am spus că mi-e tare degrabă drumul nostru. La înapoiere, poate! Şi aşa suntem în întârziere!</p>
               <p rend="justify">— Nu va dura prea mult acest sfat. De ştiut nu ştiu, dar presupun că ar voi să se întoarcă în Ţara Românească şi doresc să capete o povaţă de la măria-ta!</p>
               <p rend="justify">— Ha, ha! Izbucni în râs banul Mărăcine. Ei să capete povaţă de la mine?! Tocmai ei, care ar putea să-mi fie părinţi? Dar cum de au ştiut domniile lor de trecerea mea prin Ungaria şi mai cu seamă prin aceste părţi de ţară? Întrebă Mărăcine.</p>
               <p rend="justify">— Ţi-o spun cinstit, bane: de ce mai sunt pe lume iscoadele?</p>
               <p rend="justify">— Aşa! Îmi place cum vorbeşti. Să mergem dară! Câţi ostaşi îmi pot lua cu mine?</p>
               <p rend="justify">Aici stegarul, plecându-şi capul într-o parte şi privind cam pieziş, răspunse:</p>
               <p rend="justify">— Niciunul, măria-ta! Nu suntem noi destulă pază?</p>
               <p rend="justify">Atunci banul îşi ridică sprâncenele a mirare şi întrebă:</p>
               <p rend="justify">— Asta nu miroase oare a prins? Să merg aşa, de unul singur, şi să mă las în mâna a doi oameni de care nu mai ştiu nimic de aproape douăzeci de ani şi care ştiu că nu-mi sunt prieteni?</p>
               <p rend="justify">— Dar nici duşmani nu-ţi sunt, măria-ta. Ai să te încredinţezi. Să mergem, îţi spun eu că e mai bine să nu întârziem prea mult!</p>
               <p rend="justify">Călăraşii români fierbeau de mânie, dar căutau să-şi stăpânească pornirea de a sări la luptă. Fiecare ar fi avut de furcă cu câte doi potrivnici: floare la tireche pentru ei. Numai Măciucă ar fi isprăvit degrabă cu zece deodată. Dar vezi că porunca era alta şi trebuiau să ţină seama de ea.</p>
               <p rend="justify">— Bine, încuviinţă banul Mărăcine, şi oamenii mei unde să mă aştepte la întoarcerea mea?</p>
               <p rend="justify">— Aici, măria-ta! Să facă popas aici, în această dumbravă răcoroasă, unde găsesc şi un izvor rece şi iarbă grasă din belşug pentru cai.</p>
               <p rend="justify">— Rămâneţi dar sănătoşi, fraţilor! Le ură banul, întorcându-şi calul spre ei şi făcându-le cu ochiul. Apoi, răsucindu-se iarăşi spre stegar, porni cu acesta împreună, urmăriţi de ceata călăreţilor unguri.</p>
               <p rend="justify">După ce se îndepărtară, încât nu se mai vedea în lungul drumului întregul pâlc cât o căciulă, un călugăraş proaspăt ras de lângă părintele Honoré strigă:</p>
               <p rend="justify">— Şi-acum, copiii mei, după ei! Slavă Domnului că ne-a tras ploicica de adinioară! Ne luăm după urmele de copite din noroi şi om ieşi noi la liman în vreun fel. Nu-l putem lăsa în gheara lor pe fratele meu de lapte Răduţu, care şi-a luat primejdia asupra lui din dragoste pentru mine. Hai, şi Doamne ajută!</p>
               <p rend="justify">Dar n-apucară să pornească bine, că, deodată, înaintea lor, pe de lături, ţâşniră din dumbravă ca din arc doi călăreţi pe doi cai iuţi ca focul ce porniră într-o goană nebună.</p>
               <p rend="justify">Atunci călugărul porunci:</p>
               <p rend="justify">— Ionete, şi tu, Pavele, numai caii să cadă, măcar că-i păcat de aşa cai.</p>
               <p rend="justify">Şi îndată, ca un vifor năprasnic, două săgeţi porniră după caii care, în clipita următoare, se prăbuşiră în drum. Călăreţii lor săriră repede din şa şi o rupseră de fugă: unul în dreapta, iar altul în stânga, cu gând să se ascundă în întinderea nesfârşită a pustei. Dar oamenii ageri ai banului Mărăcine îi prinseră îndată.</p>
               <p rend="justify">— Legaţi-i pe cai, şi hai! Îi vom cerceta la cel dintâi popas. Fiecare clipită pierdută poate să însemneze moartea…</p>
               <p rend="justify">Prinşii nu se lăsară întrebaţi de douăori ca să răspundă la tot ce li se ceruse. Astfel, banul Mărăcine află că fuseseră lăsaţi de ceata plecată înaintea lor ca iscoade, cu porunca de a fugi în grabă, spre a da de ştire asupra mişcării ce o va face ceata banului. Mai spuseră că boierii Danciu şi Dionisie îl aşteptau pe banul Mărăcine la Solnic şi că vor să-l ţină ostatec, ca să-i ceară lui Basarab vodă averile ce le rămăseseră în Ţara Românească, altminteri îl omoară.</p>
               <p rend="justify">— Eh? Oftă banul, auzind această ştire, tot e bine! Adevărată vorbă din bătrâni, că de multe ori în tot răul este şi un bine. E rău că Răduţu e în mâinile lor, dar e bine că avem destul răgaz să ne descurcăm!</p>
               <p rend="justify">Atunci părintele Honoré spuse, râzând cu mare poftă:</p>
               <p rend="justify">— Văzuşi, frate Benedict, adică…  Bane Mărăcine, că uneori un brici tocit face mai mult decât o spadă bine ascuţită?</p>
               <p rend="justify">— Văzui, părinte, avuseşi dreptate, dar şi acuma îmi pare rău de barba şi de mustăţile mele!</p>
               <p rend="justify">— Da, într-adevăr! Şi mie mi-a părut rău de aşa frumuseţe de barbă neagră, dar ce să-i faci? Barba rasă creşte la loc, dar capul, odată căzut, nu se mai lipeşte pe umeri! Şi apoi până vei da ochii cu Maria de Valois, o umbră de barbă, cât de cât, tot îţi va întuneca obrazul.</p>
               <p rend="justify">— Mă gândesc, părinte, cu mare grijă ca nu cumva păcătosul acela de fratele Pietro să-şi dea seama că nu sunt eu cel prins, ci fratele Răduţu.</p>
               <p rend="justify">— Nu cred să aibă îndrăzneala de a ieşi atât de curând la iveală. Până atunci cred că noi vom ţine în mână toate frâiele!</p>
               <p rend="justify">Când cei cincizeci de oşteni români ajunseră la cetatea Solnic-Dobâca se înnoptase, iar poarta era de mult închisă.</p>
               <p rend="justify">Banul Mărăcine bătu în poartă cu mânerul spadei de câteva ori să i se răspundă. O uşiţă cât să cuprindă un ochi se deschise încetişor şi un glas aspru şi neprietenos strigă prin ea:</p>
               <p rend="justify">— Mâine dimineaţă! Şi se închise degrabă.</p>
               <p rend="justify">Supărat de această obrăznicie, Vlad bătu de astă dată cu şi mai multă putere şi vorbi cu glas aspru:</p>
               <p rend="justify">— Avem carte de la măria-sa Basarab vodă al Ţării Romaneşti.</p>
               <p rend="justify">Uşiţa din poartă se deschise din nou şi acelaşi glas lipsit de prietenie răspunse:</p>
               <p rend="justify">— Puteţi avea şi de la Papa, că tot mâine dimineaţă vă deschid, şi trânti capacul.</p>
               <p rend="justify">Atunci, banul Mărăcine le spuse tovarăşilor săi de arme, care fierbeau de mânie:</p>
               <p rend="justify">— Fără îndoială că li s-a dat straşnică poruncă să nu intre nimeni în cetate în această noapte şi mai cu seamă noi, ca acei doi tâlhari, Danciu şi Dionisie, să-şi vadă nestingheriţi de treburile lor mârşave. Însă noi vom pătrunde în oraş cu sila şi dacă nu le-o plăcea papara ce am să le dau s-o mănânce, să-mi faceţi ce-ţi vrea! Ascultă, frate Măciucă…</p>
               <p rend="justify">— Poruncă, măria-ta! Răspunse uriaşul.</p>
               <p rend="justify">— Ia-ţi oamenii care-ţi trebuie şi deschide-ne poarta, dar fără pic de zarvă!</p>
               <p rend="justify">— Am înţeles, stăpâne! Staţi în faţa porţii Şi aşteptaţi gata de intrare.</p>
               <p rend="justify">Măciucă îşi trase calul şi-l lipi de iid. Se sui apoi pe el şi, întinzându-şi mâinile lungi ca de gorilă, ajunse la marginea de sus a zidului. Se prinse bine, se aburcă pe zid şi îşi roti cu repeziciune privirile de partea cealaltă. Apoi sări îndată jos înapoi.</p>
               <p rend="justify">— E bine! Şopti el. Sunt cu totul patru de strajă. Doi joacă zaruri în odaia de lângă zid, iar doi fac de pază pe lângă poartă. Eu mă arunc dincolo, hăt, departe de poartă, dar mi-ar mai trebui unul ca să isprăvesc repede şi fără mult zgomot. Cine se încumetă?</p>
               <p rend="justify">— Vin eu, Măciucă, rosti banul Mărăcine. Şi atunci oştenii murmurară cu adâncă uimire:</p>
               <p rend="justify">— Chiar măria-ta?</p>
               <p rend="justify">— Apoi eu îs cel mai potrivit pentru această trebuşoară. Căci eu singur mai cunosc felul de a lupta al lui Măciucă. Aşteptaţi-ne aici, gata pentru orice împrejurare. Hai, Măciucă!</p>
               <p rend="justify">— Stăpâne, lasă-mă pe mine întâi, că de o fi cumva vreo primejdie, s-o înfrunt eu!</p>
               <p rend="justify">Şi Măciucă se sui din nou pe cal, se opinti şi se lăsă uşor de partea cealaltă a zidului cât era el de lung şi de greu. Aşteptă câteva clipite cu urechea încordată şi apoi şuieră ca un mierloi de două ori. Banul Mărăcine făcu asemenea lui Măciucă şi se treziră amândoi faţă în faţă în întunecimea de nepătruns ce se lăsase în cetate.</p>
               <p rend="justify">— Închide ochii, măria-ta, câteva clipite şi apoi deschide-i iarăşi! Numai astfel ne deprindem cu întunericul şi putem vedea. Aşa! Să le facem mai întâi de petrecanie celor de strajă când s-or îndepărta de poartă! Hai să ne apropiem uşurel de ei! Aşa, amândoi odată, măria-ta. Mâna dreaptă pe gură şi în stânga junghiul!</p>
               <p rend="justify">Şi cei doi străjeri se prăbuşiră amândoi deodată, abia având timp să icnească scurt.</p>
               <p rend="justify">— Ăştia-s gata! Şopti Măciucă. Acum hai la prietenii lor care joacă zaruri în odăiţa de lângă poartă.</p>
               <p rend="justify">De astă dată Măciucă bătu foarte cuviincios în uşă, intră în odaie fără grabă, spuse bună seara în ungureşte şi când cei doi îşi ridicară uimiţi privirea spre el şi-l întrebară ce pofteşte, acesta, care era cu mâinile goale, ca să nu dea de bănuit, îşi lăsă greu pumnii asupra capetelor celor doi, trimiţându-i în lumea viselor. Două căluşuri în gură şi două frânghioare desăvârşiră lucrarea uriaşului.</p>
               <p rend="justify">— Cheile-s la brâul ăstuia din stânga, zise Mărăcine. Ia-le şi hai să deschidem degrabă!</p>
               <p rend="justify">Măciucă luă cheile, deschise poarta mare şi grea, iar oştenii pătrunseră uşor în vechea cetate, care dormea liniştită, fără să ştie ce se petrece la intrarea ei.</p>
               <p rend="justify">Banul grăi:</p>
               <p rend="justify">— Ionete, Pavele, Predo, şi tu, Mihăiţă, care ştiţi ungureşte, dezbrăcaţi repede pe aceşti patru străjeri şi îmbrăcaţi-vă voi cu straiele lor. Apoi luaţi-le armele şi faceţi voi de paza, ca şi cum nimic nu s-ar fi întâmplat! Porunca o ştiţi: nu daţi drumul nimănui în cetate până mâine de dimineaţă!</p>
               <p rend="justify">— 'ţăles, măria-ta!</p>
               <p rend="justify">— Iar noi hai spre boierii noştri cei dragi! Noroc cu prinşii de la Dumbravă, ca să nu mai bâjbâim prin întuneric şi să ne pierdem vremea căutând. Hai, măi flăcăi, c-am să vă răsplătesc împărăteşte şi am să vă iau la mine în oaste cu plată! Le grăi el celor doi unguri.</p>
               <p rend="justify">Drumul către casele boierilor Danciu şi Dionisie fu scurt. Se opriră la casa celui din urmă, unde cei doi prinşi le spuseseră că era vorba să fie dus banul Mărăcine.</p>
               <p rend="justify">Casa ere mare şi arătoasă, cu un cat, cu grădină mare în faţă şi înconjurată cu ziduri înalte şi puternice. Poarta era încuiată şi în jurul ei nu se simţea ţipenie de om.</p>
               <p rend="justify">— Să nu aibă nici un fel de pază? N-aş crede! Vorbi Mărăcine.</p>
               <p rend="justify">— Pază straşnică, măria-ta, spuse unul din unguri, e în jurul casei, nu la poartă!</p>
               <p rend="justify">— Pesemne că se simte cu musca pe căciulă Dionisie de se păzeşte atât de straşnic! Iată cum facem, flăcăi! Douăzeci dintre voi înconjuraţi zidul şi păziţi-l. Noi, ceilalţi, ne aburcăm pe cel din spatele casei şi sărim cu toţii deodată în grădină, dar cât se poate fără zgomot în timp ce sărim, tu, Calomfire, fă ca pisica, da' tare, ştii colea, ca şi cum te-ar fi călcat pe coadă unul cu cizma numa-n ţinte. Şi ce-o mai fi, om vedea.</p>
               <p rend="justify">Când săriră zidul cei treizeci de oşteni, o dată cu zgomotele de vreascuri rupte şi foşnetul de frunze se auzi un miorlăit jalnic, prelung şi înfiorător.</p>
               <p rend="justify">Dinspre casă, în aceeaşi clipă, se înălţară glasuri suduind:</p>
               <p rend="justify">— Ptiu, fir-aţi ale naibii, că nu mai poate să aţipească omul o clipă de voi!</p>
               <p rend="justify">Cei trimişi rămaseră pe loc, fără să mai facă o mişcare. Apoi, când prinseră cu urechea sforăit care începea uşor şi întretăiat şi se sfârşea într-un grohăit porcesc, ostaşii, la un semn al banului Mărăcine, săriră ca din arc asupra celor trei paznici şi-i legară fedeleş. Casa avea nişte uşi mari, frumoase, lucrate în fier ars, care însă se deschiseră la cea dinţii apăsare de clanţă, alunecând fără nici un scârţâit.</p>
               <p rend="justify">— De laudă ăla care le-a uns! Râse Măciucă. Parcă l-aş fî rugat eu.</p>
               <p rend="justify">— Acum paşi de pisică şi urechea aţintită la orice mişcare! Mergem încotro s-aude vorbă! Le spuse banul Mărăcine. Mult a fost, puţin a rămas.</p>
               <p rend="justify">— Numai aşa-ţi poţi scăpa viaţa dacă ţii la ea, bane! Spuse Danciu către acela pe care el îl credea Mărăcine, întrucât nu-l văzuse de când avea zece ani.</p>
               <p rend="justify">Răduţu, drept, în picioare, cu fruntea sus, legat de mâini, îi răspunse cu scârbă:</p>
               <p rend="justify">— Domnia-ta, boier Danciule, mă socoteşti atât de slab de virtute încât să doresc a-mi păstra viaţa, punând-o în primejdie pe a altora?! Atunci la ce bun să mai trăiesc?</p>
               <p rend="justify">La aceasta, Dionisie, care stătuse de-o parte lângă uşa înaltă de stejar a încăperii, grăi şi el:</p>
               <p rend="justify">— Domnia-ta, bane, i-ai luat viaţa flăcăului meu acum şaisprezece ani!</p>
               <p rend="justify">— Cine l-a pus să se îmbrace în straiele regelui Carol Robert?</p>
               <p rend="justify">— Ca să-l scape de la moarte!</p>
               <p rend="justify">— Crezi, domnia-ta, boier Dionisie, că Basarab vodă dacă l-ar fi prins pe Carol Robert l-ar fi omorât? Amarnic te înşeli! Eu însumi l-am auzit pe vodă cerându-mi să mă port cu răposatul rege cu toată buna-cuviinţă şi să i-l aduc nevătămat de-l voi prinde. Şi doar domnia-ta cunoşti prea bine sufletul lui Basarab vodă, deşi îl urăşti! Din altă parte porneşte duşmănia domniei-tale pe Basarab vodă şi altul e marele necaz ce te stăpâneşte: ai fi voit domnia, dar, de, aceasta nu-i de nasul oricui!</p>
               <p rend="justify">— Mă înfrunţi, bane? Ia aminte că Dionisie nu s-a lăsat înfruntat de nimeni niciodată!</p>
               <p rend="justify">— Nu te lăsa nici acuma, boierule! Şi-atunci, Dionisie, cuprins de mânie oarbă, îl lovi pe Răduţu de două ori cu dosul palmei pe obraz.</p>
               <p rend="justify">— Eşti în mâinile noastre, îi strigă Danciu înfuriat, şi-l plesni cu sete peste ochi.</p>
               <p rend="justify">Răduţu scrâşni din dinţi şi-i scuipă în obraz, strigându-le:</p>
               <p rend="justify">— Ah, viteji de drumul mare, hodorogi mârşavi, loviţi un om legat. Ptiu, vânzători de ţară!</p>
               <p rend="justify">— Spune-ne unde şi pentru ce te-a trimis Basarab vodă cu atâţia oşteni?</p>
               <p rend="justify">— N-o să aflaţi de la mine nimica chiar de m-aţi arde cu fierul roşu, fiare sălbatice! Unde mă duc ştiţi de la fariseul acela de călugăr, iscoada voastră, dar ce am de făcut…</p>
               <p rend="justify">Şi când cei doi boieri se apropiară din nou ca să-l lovească, Răduţu îi pocni în burtă cu picioarele de se încovoiară până la pământ.</p>
               <p rend="justify">Dionisie urlă frânt de durere:</p>
               <p rend="justify">— Călăul, să vină călăul!</p>
               <p rend="justify">Iar Danciu strigă ca scos din minţi:</p>
               <p rend="justify">— Te-ai osândit singur, bane Mărăcine! Viaţa ta păcătoasă atârnă acum de un fir de păr.</p>
               <p rend="justify">— Iar a voastră de două fire! Se auzi atunci un glas tunător de afară, şi în aceeaşi clipită uşa sări într-o parte lovindu-se de zid, iar în sală pătrunseră cu o iuţeală nemaipomenită ostaşii banului Mărăcine cu spadele în mâini, afară de Măciucă uriaşul, care-şi legăna ghioaga în dreapta, rânjind la cei doi bătrâni ce rămăseseră aiuriţi de spaimă. Îndată Răduţu veni lângă fratele său de lapte râzând şi plângând în acelaşi timp. Acesta îi tăie legăturile de la mâini şi-i grăi cu glas mare:</p>
               <p rend="justify">— Eu sunt banul Mărăcine, boierilor! Aşa-i că aţi înghiţit găluşca?</p>
               <p rend="justify">Danciu şi Dionisie se traseră cu frică în ungherul cel întunecos al odăii. Banul tună din nou:</p>
               <p rend="justify">— Nu vă temeţi acum! Acum nu! Dar mai târziu, dacă nu vă potoliţi, vă spun: amarnic să vă temeţi de mânia mea, că nu veţi scăpa nici în gaură de şarpe. Nu-mi mânjesc eu spada cu sângele unor bătrâni plini de venin şi cu mintea rătăcită. Am aflat de toate uneltirile voastre. Iubiţi vrajba şi vă place să băgaţi zâzanie! Vreţi să stricaţi buna înţelegere şi prietenie de acum dintre Ungaria şi Ţara Românească? Măria-sa regele Ludovic ştiu că nu cunoaşte nimic din ce faceţi voi acum, că de-ar şti, v-ar izgoni de îndată din ţara lui. N-am vrut să fac zarvă şi am ţinut să descopăr cine-şi îngăduie să oprească din drum o solie românească pentru Francia. Că altminteri nu ştiu câţi din ostaşii cu plată trimişi de voi întru întâmpinarea noastră s-ar mai fi întors să vă aducă răspunsul cuvenit! N-am timp de pierdut. Şi aşa mi-aţi răpit o zi. Şi să mai ştiţi că pot avea şi altfel de ac de cojocul vostru de berbeci bătrâni. Am să mă plâng domniţei Clara de Dobâca, stăpâna acestui ţinut, peţită de măria-sa Nicolae-Alexandru vodă, şi am să-i spun cu ce vă îndeletniciţi şi cum vă purtaţi cu solii ţării, unde ea va fi mâine doamnă. Şi atunci să mai uneltiţi dacă are să vă mai dea mâna. Iar acum cred că am vorbit destul ca să pricepeţi ce trebuie. Hai, copii, înainte, la drum, că nu e vreme de odihnă în această noapte.</p>
               <p rend="justify">Boierii vânzători încremeniră fără să facă o mişcare cât de mică, uluiţi de întorsătura lucrurilor şi de năvala vorbelor rostite cu atâta dârzenie de banul Mărăcine. Şi, după ce acesta plecase de mult, ei mai rămaseră încă vreme îndelungată aşa, abia clipind şi răsuflând din greu. Nu le venea a crede şi nu se lămureau cum putuse acest tânăr boier să pătrundă în cetate, să treacă printre oştenii de pază şi să ajungă neoprit de nimeni în casa unde ei se credeau tari şi lipsiţi de orice primejdie.</p>
            </div>
            <div type="div2" rend="P3">
               <head>CAPITOLUL V.</head>
               <p rend="justify">Ni se arată vitejia oltenilor noştri, precum şi câteva din meşteşugurile acestora în luptă, moştenite de la strămoşii lor daci şi folosite acum cu mare câştig împotriva vrăjmaşilor.</p>
               <p rend="justify">D  e la hotarul de răsărit al Franciei până la Chambord, un orăşel plin de farmec, udat de micul râu Casson, călăraşii români erau întâmpinaţi cu flori şi îndemnuri de adevărată dragoste frăţească. Se dusese vestea că o ceată de oşteni din Ţara Românească vine să lupte alături de francezi. Războiul nu ajunsese până aici, căci se dădea în apusul ţării, dar pretutindeni se simţea gheara necruţătoare a acestei nenorociri. În calea luptătorilor români nu ieşeau decât copii şi bătrâni slabi, zdrenţăroşi şi înfometaţi. Şi peste toate acum se abătuse asupra Franciei altă nenorocire: ciuma venită din Florenţa, care făcea prăpăd în cei ce rămăseseră aeasă. La Chambord, banul Mărăcine îşi opri oştenii la marginea oraşului, scosese din sân un petic de mătase împăturit cu grijă, îl desfăşură, dându-i-l lui Măciucă:</p>
               <p rend="justify">— Pune-l în vârful suliţei, dragul meu prieten, steagul ţării noastre, care acum poate să fâlfâie vesel, fără grijă, pe frumosul pământ al Franciei.</p>
               <p rend="justify">Şi atunci, românii, cu lacrimi în ochi, cutremuraţi de dragoste pentru patria lor, văzură fluturând în vârful suliţei steagul Ţării Româneşti, roşu şi albastru, având lucrat în înflorituri alese cu fir de aur un vultur cu crucea în cioc şi coroana pe cap, şi un leu, de asemenea cu coroană şi ţinând o spadă în gheare. Apoi Mărăcine îşi duse oştenii pe o câmpie vecină cu orăşelul şi le grăi:</p>
               <p rend="justify">— Iubiţii mei fraţi şi tovarăşi de luptă, iată, ne-am apropiat de ţinta lungii şi grelei noastre călătorii După câte aţi aflat, luptele între franci şi ostaşii regelui Eduard al Angliei, cotropitorii pământului pe care ne aflăm, se dau acum lângă oraşul Blois, în acest minunat ţinut al Loarei. Măria-sa regele Filip de Valois al Franciei se găseşte acum aproape împresurat şi e la grea cumpănă. Până la Blois drumul nu e lung. Cei ce ne-au în tâmpinat la Chambord ne-au înfăţişat locurile pe unde va trebui să mergem de aci înainte; cum trecem râul Loara, ne oprim în pădurea de lângă Blois şi ne pregătim de luptă, căci duşmanii sunt la câteva sute de paşi de noi. Dacă ni s-a cerut această mână frăţească de ajutor, să fim mândri că o putem da. Iar sfinţiile voastre, preacuvioşi părinţi, a sosit vremea să vă despărţiţi de noi. Cătaţi să ajungeţi cât mai degrabă la Charles de Valois şi să-i spuneţi că ne găseşte în pădurea de lângă Blois.</p>
               <p rend="justify">Atâta spuse banul Mărăcine şi oltenii izbucniră în urale de hăuleau văile şi parcă apa râului se încreţi mai repede în vălurele, iar frunzele fremătară mai grăbit.</p>
               <p rend="justify">Oraşul Blois avea marea cinste, dar şi adânca mâhnire să adăpostească jumătate din oastea franceză şi pe regele său, Filip al VI-lea de Valois, care se retrăsese aici învins şi împresurat de oastea regelui Eduard al III-lea al Angliei. Zilele şi mai ales nopţile se scurgeau greu. Regele era zdrobit şi pierduse orice nădejde de îndreptare. Bărbatul care-şi merita pe deplin faima de mare viteaz şi supranumele de „îndrăzneţul” voise de câteva ori să se strecoare singur afară din Blois şi să pătrundă în tabăra duşmană cu gândul de a face o ispravă, oricare ar fi aceea, dar îl prinseseră ostaşii lui, care îl iubeau ca pe un părinte şi-l opriseră cu asprime chiar să-şi primejduiască viaţa sa atât de preţioasă, fără de nici un rost.</p>
               <p rend="justify">— Dar ce vreţi să facem? Strigase regele Filip, să aşteptăm moartea cu braţele încrucişate pe piept, ca nişte nevolnici? Să nu încercăm nimic? Fără a-ţi pune fiinţa în primejdie, biruinţă nu se poate afla în viaţă!</p>
               <p rend="justify">— Să mai avem răbdare şi să mai aşteptăm, maiestate! Îi răspunsese nepotul său, Charles de Valois, gândindu-se la banul Mărăcine, pe care-l aştepta cu nerăbdare.</p>
               <p rend="justify">Şi iată că deodattă se iviră ca din senin cei doi preoţi pe care-i trimisese în solie cu trei săptămâni în urmă.</p>
               <p rend="justify">— Binecuvântează, părinte Honoré, şi spune-mi mai degrabă ce-ai făcut?</p>
               <p rend="justify">— Bacul Mărăcine vă aşteaptă în pădurea de lângă Blois cu două sute cincizeci de călăreţi tot unul şi unul; şi pot spune că unul dintre aceştia face cât zece.</p>
               <p rend="justify">Charles de Valois răsuflă uşurat şi plin de fericire strigă:</p>
               <p rend="justify">— Nici o vorbă nimănui! Mă duc la el să ne înţelegem asupra celor ce urmează să facem. Păcat că-s atât de puţini însă.</p>
               <p rend="justify">Aici, părintele Honoré începu să râdă:</p>
               <p rend="justify">— Pe aceşti olteni, şi pe banul Mărăcine eu i-am văzut la treabă, seniore de Valois, şi vă spun cinstit că ne putem bizui pe ei!</p>
               <p rend="justify">— Am să-i văd în curând la luptă. Spune-mi pe unde te-ai strecurat în oraş, ca să plec şi eu pe acelaşi drum!</p>
               <p rend="justify">— O galerie de mult uitată a vechii noastre mănăstiri te scoate afară din Blois tocmai în mijlocul unor ruine acoperite de tufe şi bălării. Iar de-acolo până la pădure…</p>
               <p rend="justify">— Să mergem atunci.</p>
               <p rend="justify">— Dar mai înainte schimbaţi-vă straiele! Un oştean poate fi mai repede luat la ochi, decât un om de rând!</p>
               <p rend="justify">Pe partea dreaptă a râului Loara pădurea se întindea întunecoasă cât vedeai cu ochii de-a lungul apei, în apropierea oraşului Blois. Cele două sute cincizeci de oşteni români, sosiţi de câteva ceasuri, se adăpostiseră în grabă printre copacii bătrâni şi se odihneau bucuroşi că au ajuns în sfârşit la capătul acelui istovitor drum. Iar caii lor, de asemenea sfârşiţi de vlagă, smulgeau smocuri de iarbă fragedă ce căptuşiseră pământul reavăn şi îşi scuturau capetele, nechezând uşor de parcă-şi dădeau seama că nu trebuie să-i audă ureche duşmană. La marginea pădurii, în bătaia soarelui călduţ de primăvară, banul Mărăcine şi cei doi buni tovarăşi ai săi de luptă, Răduţu şi Măciucă, stăteau pe un trunchi de copac scorburos, prăbuşit de furtună şi priveau în zare, fără să scoată o vorbă. Când deodată se ivi la o sută de paşi de ei, ca ieşit din pământ, un ţărănuş ce li se părea cunoscut. Tustrei săriră drept în picioare, încruntându-se ca să-l vadă mai bine şi să ghicească cine poate fi. Şi Mărăcine, alergând spre el, strigă bucuros, uitând de orice supărare dinainte şi cuprinzându-l în braţe pe acela a cărui soră pusese stăpânire pe toate gândurile sale:</p>
               <p rend="justify">— Charles de Valois!</p>
               <p rend="justify">— Banul Mărăcine! Repede în pădure să nu fim văzuţi de cineva! Şi cei patru oameni se pierdură printre copaci.</p>
               <p rend="justify">— Cel dintâi lucru pe care ţi-l spun, începu Charles, este că Maria te aşteaptă cu nerăbdare! Apoi că Blois e ca şi asediat de angli. Grosul oştiru noastre este la Crecy, însă nu putem ieşi din Blois decât primejduindu-ne viaţa. Şi aici, la Blois, avem mulţi oameni pe picior de luptă. Ştii, bane, că dincolo de pădure sunt duşmanii? Mi se pare ciudat că până acum n-au intrat aici, în pădure şi nu pricep de ce! Ce gânduri or fi având? Totul e să-i alungăm cât mai neîntârziat, ca să despresurăm Blois-ul. Altminteri nu ştiu ce se poate întâmpla; starea noastră este din cale-afară de grea: foametea şi ciuma ne-au împuţinat de tot.</p>
               <p rend="justify">— Dar Maria ce face şi unde se află acum? Întrebă îngrijorat banul Mărăcine.</p>
               <p rend="justify">— E bine şi se află la Blois, unde sunt regele, regina şi căpeteniile oştirii france. De aceea cei de la Crecy nu îndrăznesc să facă nimic fără a-l avea pe rege lângă ei.</p>
               <p rend="justify">— Înapoiază-te liniştit la Blois şi fiţi gata să săriţi la cel dintâi semn al meu, care va fi un sunet prelung de corn ca la vânătoare. Angiii nu vor putea să vă mai împiedice să ieşiţi din cetate, căci vor avea de furcă cu noi. Cu bine! Şi spune-i Mariei… Spune-i…  Ce te pricepi mai bine din parte-mi!</p>
               <p rend="justify">Cum plecă Charles de Valois, Mărăcine ţinu un mic sfat cu oamenii săi şi apoi se risipiră cu toţii printre copaci şi se apucară de lucru înainte de a cădea noaptea peste pădure, care era şi aşa destul de întunecoasă.</p>
               <p rend="justify">Îndată se auziră din mai multe părţi ale pădurii zgomote de ferăstraie ce tăiau copacii şi de hârleţe care scormoneau pământul.</p>
               <p rend="justify">Începuse a se crăpa de ziuă şi zorile se revărsau încet peste ţinutul din Blois, când, deodată, oştenii angli se treziră cu nişte zgomote asurzitoare, însoţite de chiote prelungi, sunete de trâmbiţe şi bucium, vaiete ascuţite de cimpoaie, de ai fi zis că s-a mutat acolo o parte a iadului. Anglii, peste fire de uimiţi că aud asemenea larmă venind dinspre pădurea pe care o ştiau goală, îşi îndreptară spre copaci vestitele lor puşti cu iarbă ce aruncau foc la mare depărtare şi se pregătiră de luptă. Dar, deodată, dinspre cortul din dreapta al pădurii, pe care-l aveau ei în faţă, năvăliră pe nişte cai iuţi ca focul oşteni îmbrăcaţi ciudat şi cu care ei nu mai avuseseră de-a face până atunci. Aceştia veneau vijelios spre angli, care, însă, îşi porniră de îndată călăreţii spre ei, gate să-i ciocnească. Arunci, ceva ciudat şi de necrezut se petrecu. Oştenii, înspăimântaţi parcă de mulţimea anglilor, îşi struniră brusc caii şi o luară la goană înapoi, îndepărtându-se de pădure cu o iuţeală nemaipomenită. Anglii, îmbătaţi de această uşoară izbândă asupra necunoscuţilor şi fricoşilor vrăjmaşi, se luară după ei cu o iuţeală asemănătoare. Dar când socotiră că s-au îndepărtat destul şi se aflau în câmp liber, ostaşii se desfăcură în două şi întorcându-se ca suflaţi de vânt îi prinseră la mijloc pe angli şi începură lupta ca în ţara lor. Cădeau duşmanii de pe cai ca smulşi de nevăzute arcane şi nu se mai ridicau de jos, sfârtecaţi sau striviţi de copitele cailor.</p>
               <p rend="justify">Strigăte îngrozitoare de: „Pe ei, copii!” şi „Dă-i, mă!” răsunau pe câmpul de luptă. Învălmăşeala era cumplită. Şi, iată că, năpristan, în fata anglilor, înnebuniţi de groază, se ivi un voinic, desprins parcă dintr-un basm de uriaşi. O namilă cu o măciucă ce se rotea ca o morişcă, prăvălindu-i la pământ pe cei atinşi de această groaznică şi neobişnuită armă. Dar, în cele din urmă, ghioaga prietenului nostru se sparse în bucăţi ce săriră ca nişte aşchii de trunchi. Un răget de mânie ieşi din pieptul uriaşului care, zărind un copac tânăr, pripăşit cine ştie cum în afara pădurii, îl smulse ca pe o buruiană şi începu să dea cu el în duşmanii ce fugeau risipiţi cu spaima în oase. Înfrânţi, anglii rămaşi pe picioare o luară înapoi şi se ascunseră în pădure. Dar aici groaza lor fu cu atât mai mare, cu cât nu se aşteptau la primirea ce li se făcu. Copaci retezaţi de la rădăcină şi care se ţineau numai într-o pojghiţă de coajă se prăbuşiră asuprăle. În fuga lor afară din pădure se scufundară în gropi acoperite cu frunzişuri şi crengi, întocmai unor capcane de vânătoare. Şi peste zgomotul înfiorător al luptei, peste bubuitul puştilor cu foc, se auzi deodată prelung sunetul unui corn de vânătoare şi, în clipita cealaltă, izbucniră pe porţile cetăţii BloLs, date acum de perete, sau sărind de pe metereze, francii, în frunte cu regele Filip şi cu celelalte căpetenii de oşti. Bătălia fu şi mai crâncenă. Anglii se retraseră în neorânduială şi se îndepărtară cât putură mai repede, lăsând cai, puşti şi oameni pe câmpul de luptă şi fugind spre Crecy, unde era grosul oştirii lor.</p>
               <p rend="justify">În sala cea mare a castelului din Blois, regele Filip al VI-lea de Valois, cel îndrăzneţ, sta de vorbă cu regina şi cu tovarăşii săi de luptă.</p>
               <p rend="justify">— În sfârşit, oftă din adânc, în sfârşit, pentru un timp cred că am scăpat de duşmani. Acum, în răgazul ce-l vom avea, mai scurt sau mai lung, trebuie să ne pregătim cu mare grijă şi să pornim spre Crecy, unde suntem aşteptaţi de ai noştri de atâta vreme şi cu atâta nerăbdare. Dar, mai înainte de asta, trebuie să mulţumim vitejilor care au luptat alături de noi. Unde sunt ei?</p>
               <p rend="justify">— Aici suntem, maiestatea voastră! Se auzi un glas bărbătesc plăcut şi pătrunzător.</p>
               <p rend="justify">În faţa regelui se iviră vreo sută de oşteni români, având în frunte pe banul Mărăcine, care înainta surâzător.</p>
               <p rend="justify">— Dar eu aş dori să văd nu numai căpeteniile, ci şi pe aceia care au luptat! Grăi regele.</p>
               <p rend="justify">— Atâţia am mai rămas, maiestate, din două sute cincizeci de oameni câţi am pornit la luptă. Ceilalţi au murit!</p>
               <p rend="justify">— Cum? Strigă cu adâncă uimire Filip. Cum?! Cu o mână de oameni senoria-ta ai putut să faci asemenea minuni de vitejie?!</p>
               <p rend="justify">— Avem noi meşteşugurile noastre de luptă, maiestate, zâmbi banul Mărăcine, care nu se mai ştiu pe alte meleaguri.</p>
               <p rend="justify">— Dar cine eşti şi de unde vii, voinice?</p>
               <p rend="justify">— Eu sunt banul Mărăcine, din părţile oltene ale Ţării Româneşti, pământ străjuit de munţii Carpaţi şi scăldat de apele Dunării.</p>
               <p rend="justify">— Şi cum de vorbeşti aşa de bine limba noastră?</p>
               <p rend="justify">— Am deprins-o din copilărie de la un preot catolic!</p>
               <p rend="justify">— Este plăcut pentru mine să aflu asemenea ştiri, viteazul meu prieten! Cum aş putea oare să-ţi mulţumesc pentru măreaţa domniei-tale faptă?</p>
               <p rend="justify">Şi regele îşi desprinse spada-i cu mâner de aur de la mijloc, întinzându-i-o banului Mărăcine şi spunându-i, adânc mişcat:</p>
               <p rend="justify">— Primeşte în dar, rogu-te, nobile şi viteazule Mărăcine, această spadă a mea ce nu s-a plecat în faţa nimănui niciodată. Şi socoteşte-te de astăzi înainte printre nobilii mei oşteni şi prieteni!</p>
               <p rend="justify">— Maiestate, vă mulţumesc din suflet pentru marele şi nepreţuitul dar. E o aleasă cinste pentru mine să fac parte dintre oştenii Franciei. Eu, însă, după ce voi lupta până la ultima biruinţă asupra vrăjmaşilor voştri, mă voi întoarce cu oamenii ce mi-au mai rămas în ţara mea, unde sunt aşteptat cu multă nerăbdare.</p>
               <p rend="justify">— Fericită ţara ce are asemenea fii ca domnia-ta, bane Mărăcine! Grăi regele. Şi acum spune-ne orice dorinţă ai şi pe care ţi-o pot îndeplini, ca să fac aceasta cu drag!</p>
               <p rend="justify">— Mărite rege, spuse de astă dată eu sfială banul Mărăcine, ştiu că la curtea maiestăţii voastre se află domniţa Maria de Valois, pe care am cunoscut-o în ţara mea acum un an. Sunt tare nerăbdător s-o văd cât mai curând!</p>
               <p rend="justify">Regele se întoarse către regină şi aceasta spuse, surâzând cu multă gingăşie:</p>
               <p rend="justify">— Maria de Valois face parte dintre doamnele mele de onoare, bane Mărăcine! Vei fi condus de îndată la aceea pe care doreşti să o vezi.</p>
               <p rend="justify">Oricât de mare meşter ar fi povestitorul, n-ar putea găsi cuvintele care să arate aşa cum a fost într-adevăr întâlnirea dintre Maria de Valois şi Vlad Mărăcine.</p>
               <p rend="justify">Când s-au văzut, au rămas mai întâi o clipită ca aiuriţi. Apoi, amândoi deodată, ca la o poruncă neauzită şi ca duşi de două vijelii, s-au aruncat unul în braţele celuilalt, rămânând aşa îmbrăţişaţi. Numai lacrimile curgeau şiroaie pe obrajii aprinşi de atâta dor.</p>
               <p rend="justify">În sfârşit, Vlad îşi desprinse iubita din braţe, o îndepărtă puţin şi-i spuse înfiorat de dragoste:</p>
               <p rend="justify">— Să te văd, iubita mea! Te-ai schimbat mult?</p>
               <p rend="justify">— Am slăbit de dor!</p>
               <p rend="justify">— Şi eu, nu?</p>
               <p rend="justify">Fata râse şi răspunse şăgalnic:</p>
               <p rend="justify">— Pari un flăcăiandru aşa, fără barbă!</p>
               <p rend="justify">— Are să crească precum a fost.</p>
               <p rend="justify">— Însă îţi sade mai bine aşa! Dar să ne aşezam aici. Am auzit ce ai făcut pentru ţara mea şi nu ştiu cum să-ţi mulţumesc!</p>
               <p rend="justify">— Ce pot dori oare mai mult decât să fii soţia mea? De astă dată nici nu mai plec fără tine!</p>
               <p rend="justify">— Nici eu n-aş. Mai putea îndura despărţirea! Ce vei mai face acum?</p>
               <p rend="justify">— Aud că se pregăteşte lupta de la Crecy. Cu oamenii care mi-au mai rămas voiesc să vin şi de astă dată în ajutorul fraţilor tăi. Apoi plecăm în Ţara Românească!</p>
               <p rend="justify">— De-abia aştept! Tot timpul numai la asta m-am gândit. Are să-mi placă atât de mult! Dacă era după mine, aş fi rămas de atunci acolo pentru totdeauna!</p>
               <p rend="justify">— Ştiu. Şi tu nici nu cunoşti încă frumuseţile Craiovei, grădinile ei uriaşe, lacul din jurul ei, bogăţiile din munţii Olteniei!</p>
               <p rend="justify">— Am să le cunosc! Numai…  Şi Maria se opri</p>
               <p rend="justify">— Numai ce?</p>
               <p rend="justify">— Numai…  Caută, dragul meu, să nu ţi se întâmple ceva, că n-aş putea să mai îndur nimic rău şi ar fi prea trist să-mi sfârşesc viaţa din această pricină.</p>
               <p rend="justify">— Am să te ascult. Dar, ca şi odinioară, îţi spun şi acum: ar fi peste putinţă să nu iau parte şi eu la bătălia ce se va da la Crecy. Oltenii mei abia aşteaptă. Şi apoi, pentru mormântul unui oştean căzut în luptă se găsesc destule flori şi aici în Francia, ca şi în Ţara Românească.</p>
               <p rend="justify">Dar ziua bătăliei de la Crecy sosi mai repede decât o aşteptau francii. Anglii, îndârjiţi la culme că pierduseră bătălia de lângă pădurea de la Blois, porniră din nou la atac, punând în luptă toată oştirea ce se afla pe pământul Franciei. Şi lupta s-a dat acum pe viaţă şi pe moarte. Francii au fost copleşiţi de numărul mult mai mare al anglilor şi mai cu seamă de puştile lor aruncătoare de flăcări, care făceau prăpăd. Cu tot ajutorul românilor, începură să dea înapoi. Ca să-şi îmbărbăteze ostaşii, regele Filip cel îndrăzneţ făcea minuni de vitejie, secerându-şi vrăjmaşii şi semănând moartea pe unde trecea pe calul său alb şi luminos ca zorii zilei.</p>
               <p rend="justify">Înverşunaţi că le face asemenea grele pierderi, anglii lăsară totul la pământ şi se hotărâră să isprăvească cu viteazul rege: să-l piardă sau să-l prindă. Şi, cu spadele înălţate, porniră asupra lui. Deodată, regele, despărţit cu dibăcie de oamenii săi, se văzu înconjurat de trei oşteni vrăjmaşi. Fără să-şi piardă cumpătul, Filip îşi struni calul, strângând frâul amarnic. Frumosul armăsar alb se ridică în două picioare şi Filip se înălţă deodată în scări, făcând roată cu spada în jurul lui şi lovind de moarte pe doi dintre duşmani.</p>
               <p rend="justify">Dar alţii le luară locul. Încolţit de astă dată, regele se simţi pierdut. Şi în aceeaşi clipită, din cumplita învălmăşeală se auziră deodată două strigăte înspăimântătoare de luptă într-o limbă necunoscută de el: „Pe ei, copii!” şi din grămadă se desprinseră doi călăreţi: unul uriaş şi altul ca un copil pe lângă acesta, care se năpustiră ca fulgerul asupra anglilor ce săriseră pe rege. În această scurtă luptă cel tânăr fu rănit şi, cu umărul drept despicat, se prăvăli de pe cal. Furia uriaşului nu mai cunoscu margini. Ghioaga în mâna lui părea dusă de vânt. Anglii picară în jurul lui ca spicele secerate. Şi când totuşi un ostaş duşman fu gata să-l străpungă pe rege, uriaşul se aruncă asupra lui şi prinzându-l în braţe îl strivi de pământ ca pe o muscă. Regele era scăpat, înconjurat îndată de franci, aceştia-l scoaseră cu sila din luptă.</p>
               <p rend="justify">Apoi uriaşul îl căută pe tânărul său tovarăş, îl luă pe umăr şi fugi cu el la adăpost.</p>
               <p rend="justify">Bătălia de la Crecy fu pierdută de francii care se retraseră cu moartea în suflet însoţit de ostaşii săi şi de românii rămaşi după groaznica înfrângere. Philip de Valois sosi la castelul său din Broye sfârşit de osteneală. Aci bătu cu greu în marea poartă şi răspunse sfârşit de osteneală şi întristare şi cu lacrimi în ochi la întrebarea oştenilor de pază:</p>
               <p rend="justify">— Cine e?</p>
               <p rend="justify">— Deschideţi, deschideţi, e nefericitul rege al Franciei!</p>
               <p rend="justify">De astă dată, banul Mărăcine, sau cum îi spuneau acum francii, marchizul de Ronsard, s-a înapoiat din lupta de la Crecy cu umărul drept despicat. Nici nu se mai putea ţine pe picioare; a fost adus pe targa.</p>
               <p rend="justify">Maria era palidă ca o moartă; dar, deşi zdrobită de durere, se stăpânea şi, alături de medicul regelui; care fusese trimis în cea mai mare grabă, căuta să-şi încurajeze iubitul.</p>
               <p rend="justify">Când banul Mărăcine deschise ochii din ameţeala ce-l cuprinsese şi-i pironi asupra ei fără să rostească un cuvânt, Maria îi luă mâna şi-l mustră dulce:</p>
               <p rend="justify">— Aşa te-ai cruţat, Vlade?</p>
               <p rend="justify">— Sunt eu destul de mâhnit că în această luptă l-am pierdut pe fratele meu Răduţu. Şi viaţa regelui ţării tale a fost în mare primejdie!</p>
               <p rend="justify">— Dar viaţa ta are pentru mine mai mult preţ!</p>
               <p rend="justify">— Iată că am păstrat-o şi pe a mea!</p>
               <p rend="justify">— Dar cum eşti! Şi când oare ai să mai fii precum ai fost?</p>
               <p rend="justify">Vlad îi strânse mâna cu dragoste şi-i răspunse, încercând să zâmbească:</p>
               <p rend="justify">— Când am să mă vindec!</p>
               <p rend="justify">Dar rana viteazului marchiz de Ronsard, care era adâncă, se vindecă tare greu şi lăsă urme. Anevoie putea să se urce pe cal şi atunci abia dacă dădea un scurt ocol prin curtea castelului său, pe care i-l dăruise regele Filip în ţinutul Loarei. Obosea repede şi rana îl durea groaznic la fiece mişcare oricât de mica.</p>
               <p rend="justify">Cei câţiva oameni ce-i mai rămăseseră din luptă îl aşteptară un timp cu răbdare. Apoi, văzând că marchizul se înzdrăveneşte cu greu, veniră într-o zi la el, în frunte cu Măciucă şi spuseră cu sfială:</p>
               <p rend="justify">— Măria-ta, ne roade dorul de ţară mai puternic ca orice!</p>
               <p rend="justify">— Şi pe mine nu? Aşa credeţi voi?</p>
               <p rend="justify">— Dar ce ne facem, măria-ta! Noi trebuie să plecăm! Şi aşa am stat prea mult în Francia! Că de n-am pierit aci, în bătălie, apoi pierim de dorul ţării. Nu mai putem şi pace!</p>
               <p rend="justify">— Şi ce doriţi de la mine?</p>
               <p rend="justify">— Să ne îngădui să plecăm fără măria-ta. Şi când vei putea călări sau merge într-o caleaşca vii şi măria-ta!</p>
               <p rend="justify">— Ah, oftă banul Mărăcine, iubiţii mei fraţi de arme, voi faceţi să-mi sângere astăzi sufletul mai rău decât rănile ce le port încă în mine. Cum aş zbura şi eu în ţară, dar de m-aş încumeta să pornesc, cred că n-aş mai ajunge. M-aş stinge pe drum. Nu vreau să vă arăt cât de rău şi de slăbit mă simt!</p>
               <p rend="justify">— Se cunoaşte, măria-ta! Oricâtă dibăcie ai folosi ca să ne ascunzi asta, tot se cunoaşte!</p>
               <p rend="justify">Banul oftă din nou şi mai adânc şi spuse cu lacrimi în ochi:</p>
               <p rend="justify">— Mergeţi dar singuri, dragii mei! Şi înainte de a pleca, voiesc să vă dau o carte pentru măria-sa Basarab vodă, cel de al doilea părinte iubit al meu după taica!</p>
               <p rend="justify">— Să trăieşti, măria-ta! Strigară oltenii. Mâine, în zori, pornim spre Ţara Românească. Scrie dară cartea către vodă. Şi să ştii că te aşteptăm să vii sănătos!</p>
               <p rend="justify">Şi Măciucă, din înălţimea staturii sale, se plecă spre banul Mărăcine, îi luă mâna dreaptă uşor şi i-o sărută cu multă grijă, de teamă să nu-l doară cumva. Iar când oştenii plecară împreună cu bunul său tovarăş de luptă de-a lungul atâtor ani, Măciucă se mai întoarse o dată către viteazul ban Mărăcine. Îl văzu zguduit de plâns şi cu lacrimile şiroaie pe obrajii palizi şi supţi de suferinţă.</p>
               <p rend="justify">SFÂRŞIT</p>
            </div>
         </div>
      </body>
   </text>
</TEI>
