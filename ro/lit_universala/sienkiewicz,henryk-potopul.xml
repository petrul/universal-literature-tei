<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Henryk Sienkiewicz</title>
            <author>Henryk Sienkiewicz</author>
         </titleStmt>
         <editionStmt>
            <edition>
               <date>2013-08-26T19:56:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-26T21:33:26.889833194</date>
            </change>
         </listChange>
      </revisionDesc>
   </teiHeader>
   <text>                       
      <body>
         <author>Henryk Sienkiewicz</author>
         <div type="div1">
            <head>Potopul</head>
            <div type="div2">
               <head>CUPRINS:/x/</head>
               <p rend="justify">PREFAŢĂ 2</p>
               <p rend="justify">NOTA ASUPRA EDIŢIEI 13</p>
               <p rend="justify">INTRODUCERE 19</p>
               <p rend="justify">Capitolul l 28</p>
               <p rend="justify">Capitolul II 46</p>
               <p rend="justify">Capitolul III 53</p>
               <p rend="justify">Capitolul IV 65</p>
               <p rend="justify">Capitolul V 83</p>
               <p rend="justify">Capitolul VI 102</p>
               <p rend="justify">Capitolul VII 113</p>
               <p rend="justify">Capitolul VIII 140</p>
               <p rend="justify">Capitolul IX 160</p>
               <p rend="justify">Capitolul X 169</p>
               <p rend="justify">Capitolul XI 211</p>
               <p rend="justify">Capitolul XII 225</p>
               <p rend="justify">Capitolul XIII 262</p>
               <p rend="justify">Capitolul XIV 293</p>
               <p rend="justify">Capitolul XV 306</p>
               <p rend="justify">Capitolul XVI 317</p>
               <p rend="justify">Capitolul XVII 326</p>
               <p rend="justify">Capitolul XVIII 361</p>
               <p rend="justify">Capitolul XIX 372</p>
               <p rend="justify">Capitolul XX 383</p>
               <p rend="justify">Capitolul XXI 403</p>
               <p rend="justify">Capitolul XXII 412</p>
               <p rend="justify">Capitolul XXIII 425</p>
               <p rend="justify">Capitolul XXIV 438</p>
               <p rend="justify">Capitolul XXV 447</p>
               <p rend="justify">Capitolul XXVI 480</p>
            </div>
            <div type="div2">
               <head>Prefaţă</head>
               <p rend="justify">În ierarhia universală a scriitorilor de romane istorice, Henryk Sienkiewicz ocupă incontestabil unul din locurile de frunte. Socotit maestru al genului în ţara sa, cărţile marelui clasic polonez, în raport cu ale altor conaţionali, au cunoscut cea mai mare răspândire în lume prin traduceri numeroase. Recunoştinţa unanimă şi consideraţia de care se bucură în memoria afectivă a poporului său au fost consfinţite valoric şi de acordarea Premiului Nobel în 1905 pentru capodopera Quo vadis – strălucită evocare a Cetăţii Eterne în timpul împăratului Nero. Deşi cele mai multe din operele de glorie se pot înscrie perfect între graniţele romanului de „capă şi spadă”, faţă de W. Scott sau Al. Dumas, de pildă, care i-au transmis destule similitudini de meşteşug şi fabulaţie, Sienkiewicz aduce accente în plus, închegându-şi intenţional naraţiunile istorice în perspectiva idealului de integritate naţională. Finalitatea expresă a trilogiei istorice a fost aceea de a „îmbărbăta inimile”, reclădind într-un moment de restrişte încrederea contemporanilor într-un viitor însorit. Eroii tripticului Prin foc şi sabie, Potopul şi Pan Wołodyjowski, chiar şi aceia plăsmuiţi de o ficţiune înclinată spre colosalul gesticular de factură romantică, au rădăcini temeinic înfipte în trecutul de slavă al Poloniei medievale. Luptători vajnici, atingând aproape perfecţiunea pe direcţia tipului pe care îl înfăţişează – Skrzetuski aduce aminte de virtuţile vechilor romani, Wołodyjowski n-are egal în mânuirea sabiei, Kmicic este un adevărat simbol al cutezanţei şi vitejiei, pe Zagłoba nu-l întrece nimeni în isteţime. Podbipięta şi Roch Kowalski reprezintă apoteoze ale forţei fizice etc. – sunt gata să-şi jertfească oricând viaţa pentru a lăsa vlăstarelor viitoare moştenirea întregită cu sudoarea şi sângele lor. Figuri proeminente, asemănătoare în unele privinţe cu eroii epopeilor homerice, personajele trilogiei şi-au împlinit cu prisosinţă menirea generaţii de-a rândul, exaltând dragostea de neam şi renăscând nădejdile compatrioţilor în lupta necurmată pentru neatârnarea Poloniei.</p>
               <p rend="justify">Dacă prima parte a trilogiei, Prin foc şi sabie, pe lângă admiraţia cuvenită, datorită structurii romaneşti mai strânse şi mai bine realizate ca artă, a fost primită şi cu unele rezerve îndreptăţite, privitoare la inadvertenţele existente între istoria de facto şi aceea înfăţişată, punând întrucâtva sub semnul întrebării îndeplinirea mesajului intenţional al operei, din acest punct de vedere, Potopul constituie o reuşită deplină, întâmpinată cu aplauze unanime. În această a doua secvenţă a trilogiei, adevărul istoric este scos în evidenţă cu scrupulozitate, atât în ceea ce priveşte atmosfera de ansamblu, specifică momentului respectiv, cât şi în elementele compoziţionale de amănunt, fapt care conferă romanului şi o pronunţată valoare instructiv-documentară. În afară de câteva aspecte de importanţă secundară, critica nu a semnalat abateri de natură să împovăreze în vreun fel aprecierea estetică. Respectul autorului pentru concordanţa dintre realitatea istorică şi cea artistică se datoreşte, e adevărat, şi observaţiilor critice numeroase referitoare la Prin foc şi sabie, însă, în principal, se explică prin posibilităţile diferite pe care i le oferea noua temă abordată: războiul cu năvălitorii suedezi în deceniul al VI-lea al secolului al XVII-lea. Cele trei volume ale Potopului încheagă indirect un fel de cronică artistică a războiului. Din această pricină intriga se urneşte cu oarecare greutate, naraţia întârziind pe alocuri în episoade lăturalnice, care subţiază curgerea epicului. Înlănţuirea firească a evenimentelor o realizează Sienkiewicz prin intermediul personajului principal, Andrzej Kmicic, a cărui evoluare se întrepătrunde organic cu aceea a războiului. Osatura epică începe în anul 1055, când suedezii, rupând acordul de la Nowy Târg, încheiat în 1629, invadează iară Polonia, şi se sfârşeşte prin pacea de la Oliwa, din 1660 cuprinzând succesele iniţiale ale regelui Carol Gustav, după capitularea de la Ujście şi trădarea familiei Radziwiłł, luptele de hărţuială de sub comanda lui Ştefan Czarniecki şi izgonirea cotropitorilor. Sienkiewicz, relevând împrejurările istorice, subliniază cu grijă contribuţia salutară, ori dimpotrivă, a tuturor participanţilor, definindu-i magistral în raport cu atitudinea pe care au avut-o în cursul acestui iureş năprasnic ce i-a silit să opteze într-un fel, punându-le în joc averile şi viaţa.</p>
               <p rend="justify">Acţiunea se petrece, prin urmare, doar la câţiva ani după răscoala lui Chmielnicki. Caracteristicile grupurilor sociale se păstrează neschimbate, cu deosebirea că autorul le răsfrânge în adevărata lor lumină. Şi în vremea regelui Jan Kazimierz, ca şi în aceea a fratelui său Władysław al IV-lea, infatuarea magnaţilor face să domnească aceeaşi anarhie aproape absolută, care se prelungeşte în rândurile şleahtei. Wrzeszczowicz, un ofiţer al lui Carol Gustav, aprecia contrariat că „nu mai există altă ţară în care să fie atâta dezordine şi samavolnicie! (…) Regele nu guvernează, pentru că nu i se permite, iar Seimul nu-şi poate exercita puterea, fiind mereu întrerupt. Armata nu există, deoarece nimeni nu vrea să plătească impozitele; supunere nu există, căci aceasta grevează libertatea. Nu mai e dreptate, fiindcă n-are cine executa sentinţele pe care le calcă în picioare cel mai tare.” Situaţia aceasta o deplângea Piotr Skarga, prevestind decăderea Poloniei. Formal, cu toţii se plecau în faţa autorităţii regale şi a ierarhiei funcţiilor publice, în realitate însă fiecare se comporta după cum îi dicta bunul plac şi interesul familiei – pe care o dorea mai presus decât celelalte. Ajunge ca regele, faţă de care se manifestă solidari cât de cât, să îndrăznească a-i nemulţumi, ca înfumurarea să ţâşnească răzbunător la cel dintâi prilej. Vicecancelarul coroanei, Hieronim Radziejowski, surghiunit pentru jignirea persoanei regale, fuge în Suedia, de unde se întoarce în 1665 ca sfătuitor al lui Carol Gustav în relaţiile cu ţara pe care acesta vroia s-o cucerească, provocând pagube enorme Republicii atacate prin surprindere. Ambiţiile lor sunt nenumărate, nimic nu li se pare prea mult pentru a le răsplăti „meritele”. Convinşi, asemeni lui Adam din frumoasa nuvelă a lui Prus, În lupta cu viaţa, că marile familii cu genealogii înrădăcinate în trecutul îndepărtat alcătuiesc albia şi malurile societăţii, se consideră stâlpii susţinători ai Poloniei. De aici până la convingerea că binele patriei se confundă cu acela al marilor case nobiliare nu este decât un pas, care a fost făcut cu uşurinţă. Din nefericire, fiecare aristocrat mai înstărit se socotea îndreptăţit să creadă că interesul lui primează faţă de ceilalţi, aşa că trăiau într-o vrăjmăşie continuă, foarte grijulii să se împiedice unul pe altul în urcuşul pe treptele piramidei sociale. Posedând moşii întinse, întreţineau pe cont propriu armate permanente pe care de multe ori le întrebuinţau în rezolvarea diferendelor cu vecinii. Averile lor fabuloase le întreceau adesea pe ale regelui care, din prudenţă, prefera, când putea, să nu se amestece în gâlcevile dintre ei. Erau, într-un cuvânt, nişte monarhi absoluţi ai ţinuturilor aflate în stăpânirea lor, de care regele trebuia să ţină seamă, deoarece vrajba lor se transmitea şi supuşilor.</p>
               <p rend="justify">Închistaţi în astfel de prejudecăţi de castă şi având asemenea preocupări, pe care scriitorul le descrie incisiv, nu este prea greu de ghicit cum vor acţiona aceşti uriaşi pigmei, care-şi acoperă diformităţile etice cu titluri şi ranguri strălucitoare, atunci când va fi vorba de apărarea patriei aflate în primejdie. După ce oştile polone se mobilizează cu o încetineală condamnabilă la Ujście, conducătorii, avându-l în frunte pe voievodul de Poznań, Krzysztof Opaliński, total dezorientaţi şi nepricepuţi în ale războiului, hotărăsc capitularea după primele ciocniri, punând la picioarele lui Wittemberg, comandantul avangărzii suedeze, întreaga Wielkopolska. Exemplul lor, demoralizant, a fost urmat şi de alte ţinuturi. Atitudinea lui Opaliński, de care – după spusele lui Sienkiewicz – îşi bătea joc propriul bufon, este cu atât mai reprobabilă, cu cât, ca scriitor, criticase nu demult în Satire multe din viciile care măcinau viaţa nobilimii. Dar nu numai atât. În veşnică duşmănie cu voievodul de Witebsk, Janusz Radziwiłł trădează Polonia şi se aliază cu regele Suediei, gândind că aşa va ajunge mai repede la poziţia râvnită, în faţa celor apropiaţi, uneori chiar şi în faţa propriei conştiinţe, motivează fariseic alăturarea de Carol Gustav prin necesitatea momentului; împreună vor putea lesne scăpa de hărţuielile răzvrătiţilor ucraineni, iar după aceea se va întoarce lângă regele polon. Speranţele lui intime le exprimă însă vărul său, Bogusław: Republica e ca o bucată de postav de care trag toţi din toate părţile. Radziwiłłii nu numai că nu se vor strădui să împiedice ruptura primejdioasă, ci, din contră, vor căuta să tragă spre ei partea leului. Janusz moare chinuit de remuşcări tardive în clipa când castelul asediat cădea în mâna oştenilor lui Sapieha, primindu-şi răsplata meritată pentru trădare. Portretul moral al lui Janusz este completat sugestiv de cel al vărului său Bogusław, în care se îmbină fineţea de manieră şi rafinamentul curteanului pervertit. În pasta întunecată şi greoaie, folosită pentru prezentarea Radziwiłłilor, adevărat simbol al aristocraţiei trădătoare, autorul n-a lăsat să-i scape nici o lucire din idealizarea prinţului Jeremi Wiśniowiecki din Prin foc şi sabie.</p>
               <p rend="justify">Printre puţinii nobili rămaşi credincioşi lui Jan Kazimierz care au luptat efectiv contra suedezilor, exceptând mâna de admiratori care l-au însoţit peste graniţă, se numără şi voievodul de Witebsk, Sapieha, hatmanul Gosiewski, hatmanul de câmp Lubomirski şi prinţul Michał Radziwiłł. Sienkiewicz nu stăruie prea mult asupra lor, individualităţile acestora sunt totuşi clar conturate, reliefând unele laturi sugestive: aplecare spre risipă şi petreceri, îngâmfare şi lipsă de duh, dar şi curaj şi generozitate la vreme de nevoie. Sapieha, care şi-a vândut din avut pentru a-şi plăti ostaşii, e cam chefliu; ziua luptă, şi noaptea petrece, lăsându-se surprins, cu pierderi mari, de două ori de atacul suedezilor. Puţin lipsit de duh, îl ironizează, deşi îl respectă, iscusitul Zagłoba. Îngâmfarea lui Lubomirski nu cunoaşte limite, dar e de-ajuns de mărginit la minte pentru a se lăsa dus de nas de acelaşi Zagłoba. Cheltuieşte sume fabuloase pentru fastul decorativ al primirilor şi al ospeţelor, în timp ce în ţara jefuită de cotropitor foamea îşi arată colţii.</p>
               <p rend="justify">Laudele neprecupeţite, dar şi observaţiile critice de rigoare ale autorului se adresează păturii sociale care a adus cele mai multe jertfe pentru apărarea patriei împilate sub călcâiul năvălitorilor: şleahta. Acuzată de aproape toţi scriitorii pentru nestatornicia ei, în momentele de răscruce, subliniază romancierul, aceasta a ştiut să se ridice la sacrificii impresionante. Potopul este, până la un punct, apoteoza patriotismului şleahtei, cu toate slăbiciunile şi calităţile ei devenite proverbiale în curgerea istoriei. Participarea ei la războiul cu suedezii este urmărită şi prin mijlocirea avatarurilor lui Andrzej Kmicic care serveşte drept punte de legătură între toate episoadele.</p>
               <p rend="justify">În realizarea personajului, Sienkiewicz a plecat de la Jurnalul lui Pasek, unde există un Jakub Kmicic1, sau poate de la Armorialul lui Niesiecki, care aminteşte de un Samuel Kmicic „stegar de Orsza, staroste de Krasnosielo şi polcovnic viteaz”, amnistiat de Seimul din 18702. Ca tip literar e înrudit cu pomenitul Jakub Kmicic al lui Pasek, Jacek Soplica din Pan Tadeusz de A. Mickiewicz3 şi Jozef Bierzynski din Anunciata (Annuncjata) lui Z. Kaczkowski4. Devenirea lui Andrzej Kmicic se săvârşeşte în trei trepte biografice. După ce multă vreme hărţuise cu succes pe răsculaţii lui Chowański, stegarul din Orsza se întoarce la Lubicz şi îşi cunoaşte logodnica orfană, care-i fusese promisă prin testament, de un prieten al tatălui său. Sânge clocotitor, asprit de greutăţile luptei, se sfădeşte în curând cu toată şleahta din împrejurimi. Ca pedeapsă pentru companionii ucişi din vina acestora, arde aşezările Butrymilor şi scapă de răzbunarea lor numai cu ajutorul Olenei, care nu mai vrea să ştie de el, deşi îl îndrăgise. Altă dată, pentru a salva viaţa unui tovarăş de campanie, îşi va îngenunchea mândria în faţa celui mai înverşunat duşman al său: Bogusław Radziwiłł. Nu după mult timp, năimeşte o ceată de cazaci şi o răpeşte pe Olena, dar satele învecinate îl ajung şi Wołodyjowski îl răneşte în duel.</p>
               <p rend="justify">Tot acesta, după ce Kmicic se înzdrăveneşte, îl pune în slujba lui Janusz Radziwiłł care, luându-l sub ocrotirea lui, îl împuterniceşte să recruteze un pâlc de oaste, pe care să-l conducă la fortăreaţa din Kiejdany, pe atunci reşedinţa prinţului.</p>
               <p rend="justify">Aşa începe a doua etapă în viaţa lui Andrzej. Scurt timp după ce Janusz îl pune să jure că nu-l va părăsi în nici o împrejurare, ajunge omul lui de nădejde şi-l slujeşte cu credinţă chiar după ce acesta se alătură suedezilor. Luptător strălucit pe câmpul de bătaie, dar diplomat mediocru, Kmicic se lasă lesne convins de argumentele vânzării, pe care Janusz i le înfăţişează drept singura posibilitate de salvare a Poloniei din situaţia creată. Este motivul pentru care nu pregetă o clipă să măcelărească regimentele care cereau eliberarea comandanţilor arestaţi fiindcă refuzau să-l mai servească pe Janusz, de când aflaseră de trădarea lui. Nu-l abat din drum nici rugăminţile şi nici ameninţările Olenei. Îndeplineşte orbeşte misiuni importante şi periculoase, până la întâlnirea cu Bogusław care, crezându-l vândut cu trup şi suflet vărului său, îi dezvăluie cu cinism adevăratele intenţii ale familiei Radziwiłł.</p>
               <p rend="justify">Acest moment marchează a treia şi ultima cotitură. Revelaţia, dureroasă, îi descoperă monstruozitatea crimelor făptuite împotriva patriei, a logodnicei şi a prietenilor, născându-i o reacţie puternică, ce-l aruncă fulgerător în extrema opusă. Timpul rătăcirilor a trecut; înţelege clar că nu mai are de ales decât între două alternative: să se sinucidă, plătind cu jertfa supremă tot răul făcut, sau să caute să-l îndrepte prin merite patriotice. Optează pentru a doua cale, hotărându-se să-şi câştige, sub alt nume, Babinicz, o faimă care să producă uitarea lui Kmicic. Într-adevăr, faptele misteriosului Babinicz vor uimi întreaga Republică; nu se mărturisise decât priorului mânăstirii de la Częstochowa, regelui şi voievodului de Witebsk, şi asta numai pentru că, necunoscându-l nimeni, sugestiile lui erau privite cu justificată suspiciune. Avertizează regimentele credincioase regelui să se unească fiindcă vor fi atacate de Janusz, are rolul principal în apărarea mânăstirii Jasna Góra, care a schimbat mersul războiului, salvează pe regele ameninţat într-o ambuscadă cu suedezii, apoi, în fruntea unui ciambul de tătari struniţi cu agerime, pustieşte ţinuturile prusiene de lângă graniţă şi participă, sub comanda hatmanilor Sapieha, Gosiewski şi Czarniecki, la luptele contra lui Bogusław şi a suedezilor, până la alungarea acestora. Rănit grav în lupta cu ungurii de la Magierów, Kmicic-Babinicz e adus la Lubicz, unde, după ce se însănătoşeşte, primeşte răsplata pentru toate suferinţele sale: preotul citeşte din amvon ordonanţa regelui care, enunţându-i vitejiile, îl ierta pentru tot şi-l numea staroste de Upita. Hotărârea monarhului determină şi rezolvarea favorabilă a intenţiilor matrimoniale. Tutorii fetei îl iartă şi ei, şi romanul se încheie cu căsătoria în perspectivă apropiată a eroului.</p>
               <p rend="justify">Aceasta este, în câteva cuvinte, istoria personajului principal al Potopului, care se suprapune în linii mari aceleia a şleahtei.</p>
               <p rend="justify">Obişnuită să urmeze politica unui magnat sau altul, când aceştia îi înşeală aşteptările, şleahta este, cel puţin pentru un timp, incapabilă de o atitudine unitară pe care s-o transpună în acţiuni consecvente. Dar când toată ţara geme sub stăpânirea lui Carol Gustav, este de ajuns asediul neizbutit al Jasnei Góra pentru a scutura din ameţeală şleahticii de pretutindeni. Dezorientaţii, fricoşii şi resemnaţii de ieri se transformă miraculos în luptători vajnici, a căror dârzenie uimeşte pe vrăjmaşul învăţat să obţină totul fără luptă. Pâlcuri întregi grăbesc spre locurile de adunare, regimentele se formează peste noapte şi se instruiesc pe câmpul de luptă. Până şi corpurile de oaste care trecuseră la început de partea suedezilor întorc armele împotriva lor. În această atmosferă încinsă de pericole, meritele sunt repede recunoscute, oamenii avansând rapid în posturile cuvenite. Succesele repurtate de Czarniecki îl impun ca pe cel mai talentat dintre hatmani, încât până şi un magnat ca Lubomirski îi acceptă superioritatea. Dacă pe Wiśniowiecki sau pe Chmielnicki nu-i vedem exercitându-şi funcţiile în viforul luptelor, pe Czarniecki îl urmărim de multe ori conducându-şi regimentele, unul după altul, în mijlocul încăierării. Sub asemenea comandanţi, şleahta săvârşeşte înălţătoare fapte eroice, răscumpărându-şi cu preţul sângelui panica iniţială. Trei „muschetari”: Wołodyjowski, Skrzetuski şi Zagłoba, din cei patru, sunt transportaţi şi în Potopul, unde locul lui Podbipięta este luat de firavul la minte, dar vânjosul Roch Kowalski. Grupului, care acţionează într-un plan apropiat de cel principal, i se adaugă uneori Kmicic-Babinicz.</p>
               <p rend="justify">Angrenate într-o naraţiune ce realizează densitatea factologică a thriller-ului, personajele, deşi numeroase, se detaşează cu limpezime. Cele cunoscute, Wołodyjowski, Skrzetuski şi Zagłoba, evoluează pe liniile portretistice trasate viguros încă în Prin foc şi sabie, fără a înregistra modificări spectaculoase. În schimb, Kmicic parcurge o traiectorie de-a dreptul impresionantă, presărată din belşug cu poticniri trudnice şi smulgeri dureroase, de la nelegiuitul samavolnic, blestemat de toţi, şi trădătorul de ţară, până la patriotul înflăcărat, ale cărui jertfă de sine şi vitejie sunt cu drept cuvânt pilduitoare. Avatarurile lui caracterologice de la o extremă la cealaltă constituie parcă un răspuns la criticile aduse linearităţii deconcertante a lui Skrzetuski, eroul de la Zbaraź. În acest sens, Kmicic e umanizat stăruitor; episodica bogată şi relaţiile multiple cu celelalte personaje îi oferă din plin posibilitatea să manifeste slăbiciuni grave pe care, evident, va trebui să şi le învingă în cele din urmă pentru a corespunde finalităţii mobilizatoare a romanului. Dar, dacă individualităţile principale şi cele de contact imediat sunt reliefate cu pregnanţă, în unele cazuri, foarte puţine la număr – Stanisław, vărul lui Jan Skrzetuski, spre exemplu – autorul vădeşte ezitări lesne sesizabile. Sortit la început să aibă o participare substanţială la acţiune, după episodul capitulării de la Ujście este purtat facil multă vreme ca o umbră a celor trei prieteni, în cele din urmă pierzându-se pe drum.</p>
               <p rend="justify">Ceea ce uneşte toate aceste personaje în perspectiva ideaţiei cărţii sunt cunoscutele însuşiri ale cavalerilor. Cu toate slăbiciunile şi ingenuităţile câteodată aproape neverosimile, toţi îşi iubesc ţara cu ardoare şi au un puternic simţ al datoriei. Până şi credinţa, pe care Sienkiewicz pedalează atât de insistent, semnifică în concepţia scriitorului un element esenţial în epoca respectivă de unitate şi continuitate a neamului, a Poloniei. Având suporturi atât de prestigioase, conflictele, oricât de dramatice, se vor rezolva, nici nu se putea altfel, numai în favoarea libertăţii naţionale, deci a datoriei patriotice.</p>
               <p rend="justify">Cu toate că tăvălugul războiului se rostogoleşte pustiitor de la un capăt la altul al Potopului, antrenând mase mari de potrivnici şi dezlănţuind energii uriaşe, ca în orice roman de „capă şi spadă,” nu vor lipsi nici aici tipurile feminine, adevărate flori rare ce răspândesc arome indicibile peste asprimea vremurilor şi a oamenilor. Întrucât Anusia Borzobohata are un rol totuşi complementar şi tipologic, îşi continuă neschimbată existenţa din Prin foc şi sabie, iar tomnatica jupâniţă Kulwiec şi altele împlinesc mai mult rosturi decorative, singurul personaj feminin, e drept, impus în registrul principal, rămâne Oleńka Billewicz. Spre deosebire de Helena Kurcewicz, al cărei rol se restrângea în prima parte a trilogiei la calitatea de victimă a împrejurărilor şi a cupidităţii rudelor, prilejuind la modul mai mult pasiv demonstrarea incoruptibilităţii şi a statorniciei lui Skrzetuski şi în latura sentimentală, Oleńka va avea o importanţă mult mai mare în desfăşurarea episoadelor. Înzestrată de autor cu aceleaşi însuşiri femeieşti, disponibilitate nelimitată, neprihănire şi gingăşie în iubire, partenera lui Kmicic vădeşte şi o fermitate de caracter şi voinţă pe măsura gravităţii abaterilor acestuia. Alegând fără şovăială întotdeauna răul de bine şi plasându-se fără excepţie pe direcţia termenului din urmă, moraliceşte Billewiczówna este un fel de Skrzetuski feminin. Condamnă de la început fără rezerve samavolniciile şi trădarea lui Kmicic, vrând să renunţe la el, deşi îl iubea, şi să intre la mânăstire; nici propunerile ademenitoare ale prinţului Bogusław nu-i vor clinti hotărârea. Credincioasă regelui şi intereselor Republicii. Oleńka este una din pârghiile care decid îndreptarea lui Kmicic, prin urmare, direct sau mijlocit, şi contribuţia lui salutară la desfăşurarea războiului. Iată de ce unirea lor în final, după atâtea încercări palpitante, mulţumeşte inimile simţitoare ale cititorilor, mai totdeauna dornici să vadă răsplătirea virtuţii şi a suferinţelor printr-un sfârşit fericit.</p>
               <p rend="justify">Potopul, ca şi celelalte două părţi ale trilogiei, solicită atenţia nu numai prin calităţile intrinseci ale fabulei. Epicul cu desfăşurări precipitate şi dese momente de „suspense” este turnat într-o expunere lejeră în care dialogul îşi „dispută întâietatea cu naraţiunea, descrierea propriu-zisă fiind folosită doar în fragmentele expozitiv-informative şi în scopul fixării cadrului spaţio-temporal. În volumele întâi şi trei domină naraţiunea, iar în al doilea pe primul loc se impune dialogul care preia, în parte, funcţiile celorlalte modalităţi de expunere. Cursivitatea relatării alerte este favorizată şi de stilul cu subliniate valori de oralitate. Povestirea la persoana a treia, ca în orice roman istoric tradiţional, nu se împotmoleşte în vocabule şi formulări arhaizante sau, dimpotrivă, în neologisme livreşti. Curge cu limpezimi de stil clasic, pigmentată intens cu exclamaţii şi superlativi menite să întărească impresia de grandios în mişcare, de neobişnuit – trăsătură care îl apropie şi pe acest plan de romantism. Expresiile latineşti împrumută şi ele un aer puţin sărbătoresc şi entuziast expunerii, accentuând şi mai mult sprinteneala naraţiei şi contribuind în mare măsură la evocarea secolului al XVII-lea printr-o vorbire împănată de sentinţe înţelepte din antichitate, specifică unei ţări slave cu mare apetit pentru cultura latină.</p>
               <p rend="justify">STAN VELEA.</p>
               <p rend="justify">NOTA ASUPRA EDIŢIEI.</p>
               <p rend="justify">Odată cu tălmăcirea de faţă, trilogia lui H. Sienkiewicz se află pentru prima dată la îndemâna cititorului român sub semnătura aceluiaşi traducător; prima parte, Prin foc şi sabie, şi ultima, Pan Wołodyjowski, au apărut în 1973 şi respectiv 1974. Ne gândim, fireşte, la transpuneri integrale făcute după originalul polonez. Singura încercare în acest sens, mai veche, datează din primii ani ai războiului, 1940-1942, aparţinând intrepridului Al. Iacobescu5. Versiunea românească nu respectă însă niciuna dintre exigenţele formulate. Niciunul dintre elementele tripticului istoric nu porneşte direct de la textul sienkiewiczian, în toate cazurile traducătorul folosind ediţii franţuzeşti. În acest fel, distanţarea firească dintre original şi tălmăcire se dublează; îndeosebi stilistic, dar nu o dată şi semantic. Pe de altă parte, după cum arată şi numărul volumelor şi al paginilor, de fiecare dată avem de-a face cu texte prescurtate sui generis, care deformează abuziv textul, în multe locuri făcându-l de nerecunoscut. Iată de ce, în anii noştri, când se investesc eforturi stăruitoare pentru popularizarea literaturii universale în veşmânt lexical românesc, a fost necesară reluarea, printre altele, şi a trilogiei lui Sienkiewicz, în dorinţa lăudabilă de a se realiza o tălmăcire de ţinută, pe cât mai apropiată cu putinţă de coordonatele stilistice şi de fabulaţie ale originalului.</p>
               <p rend="justify">Publicarea în româneşte a Potopului în 1969 şi a celorlalte două părţi în 1973 şi 1974 părea să îndeplinească aceste deziderate; în toate trei cazurile, traducerea pleca de la originalul în limba polonă şi nu prezenta contracţii cantitative de natură să modifice curgerea naraţiunii. Pentru reuşita deplină, cel puţin intenţional, a transpunerii trilogiei în limba română se mai cerea respectată cel puţin încă o condiţie, deloc minoră: păstrarea unităţii stilistice în toate părţile alcătuitoare, altfel spus, aplicarea aceloraşi criterii de ordin subiectiv în rezolvarea atâtor situaţii dificile, formal şi semantic, proprii textului iniţial. Or, sub acest raport, între Potopul, pe de o parte, şi Prin foc şi sabie şi Pan Wołodyjowski, pe de altă parte, există deosebiri lesne sesizabile la o lectură în paralel, fiecare din cei doi traducători insinuându-şi volens nolens datele propriei personalităţi nu numai în expresia lingvistică; diferenţele sunt şi mai evidente dacă se compară atent ultimele două tălmăciri ale Potopului, aceea a Olgăi Zaicik6 şi a subsemnatului. Sunt motive hotărâtoare care întemeiază apariţia transpunerii prezente. Altminteri, fiind vorba în fond de o singură operă literară, lectorul ar pune nepotrivirile de fluenţă între părţile constitutive pe seama autorului; judecata de valoare ar fi astfel alterată şi nedreaptă.</p>
               <p rend="justify">În această a patra ediţie a Potopului în româneşte, dacă luăm în consideraţie şi retipărirea fără nici o schimbare a versiunii lui Al. Iacobescu din 1942, am respectat aceleaşi principii de traducere ca şi în Prin foc şi sabie şi Pan Wołodyjowski. Sienkiewicz îşi comunică fabulaţia fără derutante căutări formale, într-o relatare de tot simplă, directă, economicoasă, proprie povestirii orale; aşezându-şi parcă auditorii în jurul unui foc, naratorul omniscient istoriseşte fără arabescuri digresive isprăvile personajelor. Parcimonia mijloacelor stilistice se impune atenţiei mai ales în consumarea replicilor dialogului, de foarte multe ori legate între ele prin intervenţii cât mai scurte cu putinţă de felul: auzind (văzând) acestea, la acestea, iar (şi) Kmicic etc. Sau în zgârcenia descrierilor de natură, ale căror rosturi sunt reduse cel mai adesea la fixarea cadrului temporal şi spaţial.</p>
               <p rend="justify">Având în vedere valenţele de oralitate, care ni se par fundamentale pentru scrisul marelui clasic polonez, pentru trilogia istorică îndeosebi, ne-am străduit să păstrăm aceste trăsături distinctive şi în transpunerea românească. În consecinţă, am căutat să nu literaturizăm textul în nici un fel, să nu-l înfrumuseţăm după ureche, colorându-l cu vocabule dintr-un dialect anume sau cu formulări caracteristice cutărui scriitor de prestigiu. Din dorinţa de a ştirbi cât mai puţin imaginea originalului – o transpunere perfectă, ideală, nu e cu putinţă – am operat modificări doar în cazurile când unele inconsecvenţe din textul polonez ar fi putut fi receptate ca neglijenţe de traducere. Spre exemplu, în volumul al doilea, vorbind despre sine, regele foloseşte de foarte multe ori pluralul noi, dar câteodată şi singularul eu, fără ca schimbarea să se întemeieze pe împrejurări speciale şi să ţintească efecte stilistice, de aceea am unificat peste tot noi. De asemenea, pentru evitarea oricărei confuzii, în loc de văr, frate şi nepot – e vorba de înrudirea dintre Bogusław şi Janusz Radziwiłł – am păstrat numai văr. Asemenea situaţii sunt însă foarte puţine. Tot aşa am procedat şi atunci când am socotit că redarea exactă în româneşte a cutărui cuvânt sau expresie ar fi păgubit prin adăugarea unei nuanţe semantice străine originalului. Astfel, pentru a elimina accentul peiorativ conţinut de forma românească şleahtă, care ar fi tradus-o pe cea poloneză szlachta. de cele mai multe ori am preferat forma şleahtici ş.a.m.d.</p>
               <p rend="justify">În ceea ce priveşte tonalitatea generală a stilului, şi în traducerea Potopului am intenţionat să păstrăm coordonatele lingvistice ale originalului, îmbinând adică în chip echilibrat folosirea neologismelor şi a arhaismelor în aşa fel încât, neexagerând în nici o direcţie, să realizăm un text care să nu şocheze sensibilitatea cititorului contemporan şi în acelaşi timp să fie adecvat epocii pe care o reînvie. Cu toate acestea, după câte ne dăm seama, şi de astă dată – în Prin foc şi sabie şi Pan Wołodyjowski s-a întâmplat la fel – tălmăcirea românească prezintă o tentă uşor arhaică, ceva mai pronunţată decât în textul lui Sienkiewicz. Deşi cititorul de la noi n-are cum să recepteze această nepotrivire, mai ales că asemenea timbru nu e deloc nepotrivit cu vremea în care se petrece acţiunea, ea se datorează în primul rând unei situaţii obiective care priveşte vocabularul celor două limbi. În traducerea terminologiei militare (grade sau unităţi) şi a celei administrative (titluri şi funcţii nobiliare) am optat fireşte pentru echivalente mai vechi, adesea de origine slavă, care au existat cândva şi în realităţile şi lexicul românesc. În limba română însă termeni precum vagmistru, rotmistru, polcovnic, polc, steag, roată sau voievod, staroste, stolnic ş.a. au fost înlocuiţi cu alţii mai noi: sergent, căpitan, colonel, regiment, companie etc., formele vechi fiind împinse de multa vreme la periferia limbajului şi simţite de lectorul din anii noştri ca nişte arhaisme. În limba polonă, în schimb, ele se păstrează în uz şi astăzi, nefiind receptate ca învechite. E adevărat că în unele cazuri au pătruns şi corespondente mai noi, de formaţie străină, care se întrebuinţează în paralel cu cele mai vechi: regiment şi polc, de pildă. În alte situaţii, paralelismul se explică prin coexistenţa ambilor termeni în realitatea secolului al XVII-lea, în special în ţinuturile de răsărit: prinţ şi cneaz. În destule cazuri însă Sienkiewicz stăruie în folosirea denumirilor intrate şi statornicite în limbă ulterior: în acest sens o frecvenţă mai mare au titlurile şi funcţiile de la curte: castelan, cancelar, vicecancelar, şambelan ş.a.</p>
               <p rend="justify">Inconsecvenţele de această natură transpar deliberat şi în tălmăcirea noastră cu deosebirea că uneori, datorită caracterelor diferenţiale ale celor două limbi, am renunţat la unele dualităţi lexicale, cum ar fi aceea pomenită: polc – regiment, generalizând-o pe cea dintâi. Din motive similare n-am folosit niciodată cuvântul ofiţer, înlocuindu-l cu căpetenie, gradul personajului respectiv, sau omiţându-l pur şi simplu, deşi, nu o dată, cu dificultăţi apreciabile. Exemplele amintite, regiment şi ofiţer, ni s-au părut că ar contrasta prea mult cu celelalte forme mai vechi, iar pe de altă parte, folosirea lor frecventă ar fi dăunat unităţii stilistice, înclinând balanţa în favoarea neologismelor.</p>
               <p rend="justify">În redarea numelor proprii ne-am călăuzit şi aici după aceleaşi criterii ca şi în celelalte două părţi ale trilogiei. În principiu am retranscris cu stricteţe grafia originală: Andrzej Kmicic, Jan Skrzetuski, Jeremi Wiśniowiecki etc., respectând această regulă chiar atunci când era vorba de litere care nu există în limba română: Wołodyjowski, Łeczyca, Piątek, Wąsosza ş.a. Foarte puţine nume geografice, care n-au intrat masiv în circulaţia universală cu scrierea poloneză, au fost traduse; în cele mai multe cazuri acestea exprimă şi acum semnificaţia şi parfumul cuvintelor care le-au dat naştere: Câmpiile Sălbatice, Oraşul Vechi şi Oraşul Nou pentru Dzikie Pola, Stare Miasto şi Nowe Miasto, care n-ar fi spus nimic cititorului român. În alte situaţii, transcrierea originală ar fi condus la repetiţii de sens stingheritoare pentru cunoscătorii celor două limbi: Codrul Białowieska în loc de Puszcza Białowieska; în limba polonă puszcza = codru, pădure. În sfârşit, tot în categoria excepţiilor se încadrează şi o serie de nume proprii: de ţări (Suedia, Franţa), localităţi (Varşovia, Cracovia, Paris), râuri (Nistru, Siret, Bug) şi persoane (Carol Gustav, Maria Ludovica ş.a.), care şi-au păstrat formele cunoscute demult în limba română, cele poloneze părând mult mai greoaie şi din cauza scrierii nefonetice (Szwecja, Francja, Warszawa, Kraków, Paryż, Dniestr, Boh, Seret, Karol Gustaw, Maria Ludwika ş.a.). Având în vedere greutăţile de pronunţie, dăm câteva indicaţii care să uşureze citirea: ą = on (o nazal); ę = en (e nazal); c = ţ; j = i (i scurt); ł = u; cz, ci, ć = č (ci); rz, zi, ż = j; ó = u; sz, si, ś = ş (şi).</p>
               <p rend="justify">De asemenea, un tratament diferenţial au avut în româneşte cuvântul pan şi derivatele lui pani şi panna. Putând fi tradus prin domn, respectiv doamnă şi domnişoară, stăpân sau boier, substantivul arată în fapt, cel puţin în punctul de plecare şi mult după aceea, originea nobiliară, apartenenţa la starea privilegiată a şleahticilor. În ceea ce ne priveşte, am preferat şi în Potopul formele mai vechi: jupân, jupâneasă şi jupâniţă, mai fertile în sugestii semantice care să consune cu atmosfera vremurilor evocate. De foarte puţine ori am întrebuinţat corespondentul boier, mai ales atunci când vorbesc ţărani neştiutori de carte. În unele situaţii, dată fiind frecvenţa foarte mare, aşadar repetiţiile care ar fi avut ca efect îngroşarea apăsătoare a tentei arhaice şi, în ultimă instanţă, grevarea cursivităţii stilistice, l-am omis în traducere, mai ales în cazul personajelor de prim-plan. De câteva ori l-am păstrat şi în forma poloneză, atunci când l-am simţit foarte strâns legat de numele propriu pe care îl însoţea. Referitor la diminutivul jupâniţă, pentru a nu se crea impresia că este vorba de personaje diferite, atragem atenţia că am evitat cu bună-ştiinţă alăturarea lui de numele proprii formate cu sufixul ówna, care desemnează calitatea de fiică, Deci jupâniţa Billewicz şi jupâniţa Kulwiec sau Billewiczówna şi Kulwiecówna, nu însă jupâniţa Billewiczówna şi jupâniţa Kulwiecówna. Efectul ar fi similar cu altul pomenit mai înainte: Codrul Białowieska, nu Codrul Puszcza Białowieska.</p>
               <p rend="justify">În rest, au existat, fără îndoială, dificultăţi numeroase, în rezolvarea cărora, pe lângă cercetarea amănunţită a lucrărilor de specialitate şi a dicţionarelor, au avut un rol apreciabil şi opţiunile precumpănitor subiective, prin urmare, până la un punct arbitrare. Sublinierea lor şi discutarea argumentelor pro şi contra ar fi fastidioasă şi în mare măsură inutilă, hotărâtoare în ultimă analiză, indiferent de bunele noastre intenţii, rămânând impresia finală a lectorului. În această notă succintă am formulat doar câteva chestiuni mai generale, de principiu, menite să preîntâmpine unele eventuale semne de întrebare.</p>
               <p rend="justify">Cu acest prilej exprimăm gratitudinea noastră profesorului de istorie Victor Andrei şi cercetătorului ştiinţific Constantin Rezachevici, ale căror sugestii ne-au fost nu o dată de un real folos.</p>
               <p rend="justify">ST. V.</p>
               <p rend="justify">INTRODUCERE.</p>
               <p rend="justify">Trăia în Samogiţia neamul avut al Billewiczilor, descinzând din Mendog, cu multe încrengături şi respectat mai mult decât altele în tot olatul Rosienie. La cinuri înalte Billewiczii nu ajunseseră niciodată, avându-le în grijă, cel mult, pe cele ale judeţelor, dar pe câmpul lui Marte aduseseră ţării foloase însemnate pentru care în diferite timpuri fuseseră răsplătiţi cu dărnicie. Cuibul familiei, care mai dăinuia, se chema tot Billewicze, dar mai aveau şi alte moşii în ţinutul Rosienie şi mai departe spre Krakinów, de-a lungul Laudei, Szojei şi Niewiażei până hăt dincolo de Poniewież. Abia mai târziu se răsfiraseră în câteva ramuri ale căror vlăstare nu mai ştiau unele de altele. Se strângeau cu toţii doar atunci când în Rosienie, pe câmpia Stărilor, se ţinea strânsura şleahticilor samogiţieni. Din când în când, se mai întâlneau în steagurile7 oştirii lituaniene şi pe la adunări, iar pentru că erau bogaţi şi se bucurau de multă trecere, erau nevoiţi să ţină cont de ei până şi Radziwiłłii cei atotputernici în Lituania şi Samogiţia.</p>
               <p rend="justify">În timpul domniei lui Jan Kazimierz8, patriarhul întregii stirpe Billewicz era Herakliusz Billewicz, polcovnic9 de călărime uşoară şi cămăraş10 de Upita. Acesta nu mai trăia în cuibul de baştină pe care-l stăpânea în acea vreme Tomasz, spătarul11 de Rosienie; lui Herakliusz îi reveniseră Wodokty, Lubicz şi Mitruny, aşezate în apropierea Laudei înconjurate, ca de o mare revărsată, de pământurile şleahtei mărunte, fiindcă prin împrejurimi, în afară de Billewiczi, mai erau câteva neamuri mai acătării, ca Sołłohub, Montwiłł, Schylling, Koryzno, Siciński, cu toate că nu lipseau destule nume de şleahtici mai puţin însemnaţi. De altminteri, tot malul Laudei era presărat cu aşa-numitele „cătune”, în vorbirea obişnuită aşezări, locuite de faimoasa şleahtă laudaniană, binecunoscută în istoria Samogiţiei.</p>
               <p rend="justify">În alte părţi ale ţării, neamurile îşi luaseră numele de la aşezări sau aşezările de la neamuri, cum se întâmplase în Polesia; aici însă, de-a lungul ţărmului Laudei, era altfel. La Morozy trăiau Stakjenii, aşezaţi acolo din vremuri de demult de însuşi, Batory12, pentru vitejia arătată la Psków. Pe glia roditoare de la Wolmontowicze roiau Butrymii, cei mai zdraveni bărbaţi din toată Lauda, vestiţi prin vorba puţină şi braţul greu, care în timpul adunărilor, al încălcărilor de pământuri sau al războaielor învăţaseră să înainteze tăcuţi ca un zid. Câmpurile de la Drożejkany şi Mozgi erau muncite de Domaszewiczii cei mulţi, vânători cunoscuţi, care umblau după urma ursului din codrul Zielonka până la Wiłkomierz. Gasztowţii stăteau la Pacunele; jupâniţele lor erau atât de vestite prin frumuseţe, încât până la urmă toate fetele chipeşe din împrejurimile Krakinówului, Poniewieżului şi Upitei erau numite pacunelence. Sołłohubii mici erau bogaţi în cai şi vite de soi, crescute pe imaşurile din păduri, iar Gościewiczii scoteau smoală prin codri, îndeletnicire pentru care fuseseră porecliţi Gościewiczii negri sau afumaţi.</p>
               <p rend="justify">Mai erau, fireşte, şi alte aşezări şi alte neamuri. Multe din numele lor dăinuie încă, dar cea mai mare parte nu mai sunt pe locurile dinainte, iar oamenii se cheamă şi ei altfel. Trecuseră peste ei războaie, nenorociri, pojaruri, şi aşezările nu se mai ridicaseră pe vechile ruine, într-un cuvânt, se schimbaseră multe. Dar în acel timp bătrâna Lauda înflorea încă în starea de început, şi şleahta laudaniană ajunsese la cea mai mare faimă, deoarece cu câţiva ani înainte, luptând la Łojowe împotriva cazacilor răsculaţi, se acoperise de slavă sub conducerea lui Janusz Radziwiłł13.</p>
               <p rend="justify">Altfel, toţi laudanienii slujeau în steagul bătrânului Herakliusz Billewicz; cei mai bogaţi ca oşteni de elită, cu doi cai, cei mai puţin avuţi cu câte unul, iar cei săraci de tot printre slujitori. Erau cu toţii luptători destoinici care îndrăgiseră peste poate meşteşugul armelor. Se pricepeau, în schimb, mai puţin la treburile obişnuite ale adunărilor. Ştiau că regele e la Varşovia, Radziwiłł şi jupân Hlebowicz, starostele14, în Samogiţia, iar jupân Billewicz în Lauda la Wodokty. Asta le era de ajuns şi votau cum îi învăţa jupân Billewicz, convinşi că dorinţa lui este şi a starostelui Hlebowicz, care merge mână-n mână cu Radziwiłł. Radziwiłł reprezenta însă în Lituania şi Samogiţia braţul regelui, iar acesta era soţul Republicii15 şi părintele şleahticilor.</p>
               <p rend="justify">La drept vorbind, jupân Billewicz era mai degrabă prietenul, decât supusul stăpânilor puternici de la Birże. Şi încă unul preţuit cum se cuvine, fiindcă la fiecare chemare avea pregătite o mie de voturi şi o mie de săbii laudaniene, iar săbiile în mâinile Stakjenilor, Butrymilor, Domaszewiczilor sau ale Gasztowţilor nu le dispreţuise nimeni pe lume până atunci. Abia mai târziu, după moartea lui Herakliusz Billewicz, aveau să se schimbe toate.</p>
               <p rend="justify">Iar acest părinte şi binefăcător al şleahtei laudaniene, muri în anul 1654. Tocmai atunci izbucnise un război cumplit de-a lungul fruntariilor de răsărit ale Republicii. Jupân Billewicz nu mai plecase să lupte din pricina vârstei şi a surzeniei, dar laudanienii porniseră cu toţii. Şi când veni veste că Radziwiłł a fost bătut la Szkłów, iar steagul laudanian ciopârţit aproape în întregime de pedestrimea lefegiilor francezi, asupra căreia năvălise, bătrânul polcovnic, lovit de apoplexie, îşi dădu obştescul sfârşit.</p>
               <p rend="justify">Vestea o aduse Michał Wołodyjowski, un oştean tânăr, dar plin de faimă, care-l înlocuise pe jupân Herakliusz la conducerea steagului laudanian din porunca lui Radziwiłł. Cei rămaşi în viaţă reveniseră şi ei la aşezările părinteşti abătuţi, flămânzi şi, asemenea întregii oştiri, învinovăţindu-l pe marele hatman16 că încrezându-se prea mult în spaima şi vraja pe care le răspândea numele său, se aruncase cu forţe prea puţine asupra unei armii de zece ori mai puternice, ducând astfel la pierzanie oastea, ţara întreagă.</p>
               <p rend="justify">Printre cei care se tânguiau, nici un glas nu se ridica împotriva tânărului polcovnic Jerzy Michał Wołodyjowski. Dimpotrivă, cei care scăpaseră din măcel îl ridicau în slăvi, povestind adevărate minuni despre îndemânarea şi faptele-i războinice. De altfel, singura mângâiere pentru laudanienii rămaşi în viaţă era să-şi aducă aminte de isprăvile pe care le săvârşiseră sub conducerea lui jupân Wołodyjowski: cum atacaseră şi trecuseră, ca prin fum peste primele şiruri ale oştenilor de rând; cum năvăliseră după aceea asupra lefegiilor francezi, cum îi luaseră în săbii, împrăştiind unul din polcurile17 de frunte, cu care prilej jupân Wołodyjowski tăiase cu propria mână pe căpetenia acelui polc; cum în cele din urmă, înconjuraţi şi loviţi din patru părţi, luptaseră ca nişte disperaţi ca să scape din învălmăşeală, presărând câmpul cu morţi şi răzbind pe vrăjmaş.</p>
               <p rend="justify">Aceia dintre laudanieni care, neslujind în oştirea lituană, trebuiau să răspundă numai chemării la oaste a şleahticilor, ascultau cu amărăciune, dar şi cu mândrie, aceste istorisiri. De altminteri, aşteptau cu toţii ca şleahta, ultimul reazim al ţării, să fie chemată curând la arme. Se ştia dinainte că în asemenea împrejurare jupân Wołodyjowski avea să fie ales căpetenia laudanienilor, pentru că, deşi nu se număra printre şleahticii din partea locului, niciunul dintre localnici nu-l întrecea în faimă. Cei scăpaţi cu viaţă mai spuneau despre el că-l scosese din vâltoare pe hatmanul însuşi. De aceea întreaga Lauda aproape că-l purta pe braţe, o aşezare smulgându-l alteia. Se certau mai ales Butrymii, Domaszewiczii şi Gasztowţii, la care avea să rămână mai multă vreme în ospeţie. Cât despre el, îi îndrăgise atât de mult pe aceşti şleahtici bătăioşi, încât atunci când rămăşiţele oştilor lui Radziwiłł se îndreptară spre Birże, ca să se refacă acolo cât de cât după înfrângerea suferită, nu plecă odată cu ceilalţi, ci, trecând de la o aşezare la alta, se stabili într-un sfârşit la Gasztowţii din Pacunele, la jupân Pakosz Gasztowt, mai mare peste toţi şleahticii de aici.</p>
               <p rend="justify">La drept vorbind, nici nu era cu putinţă ca jupân Wołodyjowski să plece la Birże fiindcă se îmbolnăvi şi căzu la pat; la început îl prinse o fierbinţeală grea, apoi îi paraliză mâna dreaptă din pricina unei lovituri căpătate la Cybichów. Cele trei jupâniţe ale lui Pakosz, pacunelence cunoscute prin frumuseţe, îl luară îndată sub oblăduirea lor gingaşă şi se jurară să-i întoarcă acestui cavaler atât de vestit sănătatea dinainte. Toată şleahta era ocupată acum cu îngropăciunea fostului conducător Herakliusz Billewicz.</p>
               <p rend="justify">După înmormântare se deschise testamentul răposatului, în care se arăta că bătrânul polcovnic lăsa întreaga avere, afară de satul Lubicz, nepoatei sale Aleksandra Billewicz, fiica starostelui de vânătoare din Upita, iar grija asupra ei, până când avea să se căsătorească, o încredinţa tuturor şleahticilor laudanieni.</p>
               <p rend="justify">„…Care, binevoitori fiindu-mi mie (glăsuia testamentul) şi cu dragoste pentru dragoste plătindu-mi, tot astfel să se arate şi faţă de orfană, iar în aceste vremuri de stricăciune şi minciună, când înaintea samavolniciei şi a răutăţii omeneşti nimeni nu poate sta ferit şi nici fără de teamă, gândindu-se la mine, s-o apere pe orfană de orice vătămare.”</p>
               <p rend="justify">Să aibă în grijă, de asemenea, ca să se bucure în tihnă de avere, afară de satul Lubicz pe care-l dau, îl dăruiesc şi-l înscriu tânărului stegar18 de Orsza, ca să nu aibă nici o piedică întru aceasta. Iară cine se va minuna de această bunăvoinţă a mea pentru sus-numitul Andrzej Kmicic, sau va vedea în ea o strâmbătate faţă de buna mea nepoată Aleksandra, are şi trebuie să ştie că încă din tinereţe şi până în ceasul morţii am cunoscut prietenie şi dragoste din partea bunului părinte al lui Jędrzej Kmicic, cu care am bătut războaie, şi viaţa de multe ori mi-a scăpat. Iar când răutatea şi invidia panilor Siciński au vrut să-mi răpească averea, şi la această ananghie m-a ajutat. Aşadar eu, Herakliusz Billewicz, cămăraş de Upita şi păcătos nevrednic, care mă aflu astăzi înaintea judecăţii aspre a lui Dumnezeu, m-am dus acum paisprezece ani (în viaţă fiind pe acest pământ) la părintele lui jupân Kmicic, spătarul de Orsza, ca să-i juruiesc mulţumită şi prietenie statornică. Acolo, cu voia amândoura, am hotărât ca, în puterea vechiului şi creştinescului obicei al şleahticilor, copiii noştri, anume fiul lui, Andrzej, şi nepoata mea, Aleksandra, fiica starostelui de vânătoare, să lege căsnicie pentru ca din ei să crească urmaşi spre slava lui Dumnezeu şi folosul Republicii… Ceea ce mult îmi doresc, legând-o prin aceasta pe nepoata mea Aleksandra să dea ascultare voinţei mele înscrise aici, afară de împrejurarea când stegarul de Orsza îşi va fi pătat (Doamne fereşte!) slava cu fapte nemernice şi ar fi fost arătat drept necinstit. Iar dacă va fi să-şi piardă averea din părinţi, ceea ce la hotarul Orszei cu uşurinţă poate să se întâmple, să-l aibă de bărbat juruit, şi de-ar fi să piardă şi moşia Lubicz, de nimica să nu-i pese.</p>
               <p rend="justify">Cu toate acestea, dacă nepoata mea, cunoscând harul lui Dumnezeu, va vroi să-şi închine fecioria slavei Lui şi să îmbrace mantia de călugăriţă, e liberă să facă aceasta, deoarece slava dumnezeiască trebuie să stea înaintea celei lumeşti…”</p>
               <p rend="justify">Astfel îşi orândui averea şi nepoata jupân Herakliusz Billewicz şi nimeni nu se miră prea mult. Jupâniţa Aleksandra ştia ce o aşteaptă, iar şleahta auzise şi ea mai de mult de prietenia dintre Billewicz şi Kmicic. Atunci însă, la vreme de cumpănă, aveau cu toţii alte griji, aşa că încetară în curând să mai vorbească despre testament.</p>
               <p rend="justify">Doar la curtea din Wodokty se vorbea mereu de cei doi Kmicic, mai degrabă despre jupân Andrzej, fiindcă şi bătrânul spătar se petrecuse dintre cei vii. În lupta de la Szkłów, fiul îşi adusese steagul de volintiri de la Orsza. Mai târziu i se pierduse urma, dar nimeni nu se gândea că a pierit, pentru că moartea unui războinic atât de cunoscut n-ar fi trecut nebăgată în seamă. În ţinutul Orszei neamul Kmicic era puternic şi stăpânea moşii însemnate, dar acele locuri fuseseră nimicite de vâlvătaia războiului. Judeţe şi olaturi întregi se schimbau în întinderi pustii, averile se împuţinau, piereau oamenii. După înfrângerea lui Radziwiłł, vrăjmaşul nu mai întâmpina aproape nici o împotrivire. Gosiewski19, hatmanul de câmp, n-avea oşteni; hatmanii coroanei cu oştile care le mai rămăseseră luptau în Ucraina şi nu puteau să-l ajute, ca şi Republica, vlăguită de războaiele cu cazacii. Talazul neprieten se revărsa tot mai departe peste ţară, izbindu-se din loc în loc de zidurile fortăreţelor, dar şi acestea cădeau una după alta, cum căzuse Smoleńskul. Ţinutul Smoleńsk, în care se aflau proprietăţile neamului Kmicic, putea fi socotit ca şi pierdut. În învălmăşeala şi spaima care se înstăpâniseră pretutindeni, oamenii se risipiseră ca frunzele bătute de vântoasă, aşa că nu mai ştia nimeni ce se întâmplase cu tânărul stegar de Orsza.</p>
               <p rend="justify">Dar pentru că războiul nu ajunsese încă până în stărostia Samogiţiei, şleahta laudaniană îşi revenea cu încetul după înfrângerea de la Szkłów. „Cătunele” începeau să se adune şi să chibzuiască asupra treburilor obştii sau ale fiecăruia. Butrymii, cei mai bătăioşi, spuneau cu jumătate de glas „că ar trebui să plece cu toţii la congresus-ul20 oştenilor şleahtici de la Rosienie, iar după aceea la Gosiewski, ca să răzbune înfrângerea de la Szkłów: Domaszewiczii, ca vânători ce se aflau, se afundau prin păduri, ajungând prin Codrul Rogowska până aproape de cetele vrăjmaşe, de unde se întorceau cu veşti, iar Gościewiczii afumaţi uscau carnea la fum pentru campaniile viitoare Cât priveşte treburile particulare, hotărâră cu toţii să trimită oameni umblaţi şi cu experienţă în căutarea lui Andrzej Kmicic.</p>
               <p rend="justify">Sfatul era alcătuit din laudanienii vârstnici sub conducerea lui Pakosz Gasztowt şi a lui Kasjam Butrym, cei doi patriarhi ai aşezărilor, aşa că toată şleahta, prea măgulită de încrederea pe care i-o arătase răposatul jupân Billewicz, îşi jură să respecte cu credinţă testamentul şi s-o înconjure pe jupâniţa Aleksandra cu părintească grijă. De aceea, cu toate că în vremi, de război se iscau neînţelegeri şi tulburări chiar prin regiunile în care războiul nu ajunsese, pe malurile Laudei stăpânea liniştea. Nici un glas nu se ridică împotrivă, nimeni nu încalcă moşiile tinerei moştenitoare; nu se mutară din loc movilele de hotar, nu se tăiară pinii însemnaţi de la marginea pădurilor, nu intră nimeni cu anasâna pe imaşuri. Dimpotrivă, fiecare „cătun” o ajuta pe avuta moştenitoare cu ce putea. Stakjenii de pe malul râului îi trimiteau peşte sărat, de la tăcuţii Butrymi din Wolmontowicze primea grâie, Gasztowţii îi aduceau fân, Domaszewiczii o îndestulau cu vânat, iar Gościewiczii afumaţi cu cărbuni şi smoală. Prin aşezări, jupâniţei Aleksandra nu-i spunea nimeni altfel decât „jupâniţa noastră”, iar frumoasele pacunelence îl aşteptau pe jupân Kmicic tot atât de nerăbdătoare ca şi ea.</p>
               <p rend="justify">Cam tot în această vreme veniră gonacii21, vestind chemarea şleahticilor la oaste, astfel că Lauda începu să freamăte. Aceia dintre flăcăi care crescuseră devenind bărbaţi, aceia pe care povara vârstei nu-i aplecase în jos, aceia trebuiau să încalece pe cal. Jan Kazimierz venise la Grodno şi tot acolo hotărâse şi locul de strânsură a oştilor. Într-acolo se şi îndreptau cu toţii. Primii plecară în tăcere Butrymii, ceilalţi după ei, iar Gasztowţii la urmă, cum făceau întotdeauna, fiindcă le părea rău să plece de lângă pacunelence. Şleahta din alte părţi ale ţării se înfăţişă în număr mic şi ţara rămase fără apărare, dar cei din Lauda se duseră până la unul.</p>
               <p rend="justify">Jupân Wołodyjowski nu plecă şi el, fiindcă tot nu era în stare să-şi mişte braţul, aşa că rămase printre pacunelence ca unul mai mare care să aibă grijă de ele. „Cătunele” se goliră şi doar bătrânii şi femeile se mai înşirau seara în jurul focurilor. La Poniewież şi la Upita era linişte – pretutindeni lumea aştepta noutăţi.</p>
               <p rend="justify">Jupâniţa Aleksandra se însingura şi ea la Wodokty; nu mai vedea pe nimeni afară de slujitori şi de ocrotitorii săi din Lauda.</p>
            </div>
            <div type="div2">
               <head>Vol. I</head>
               <div type="div3">
                  <head>Capitolul I.</head>
                  <p rend="justify">Sosi noul an 1655. Ianuarie era geros, dar uscat; iarna aspră acoperise Samogiţia cu un cojoc alb, gros de un cot; pădurile se încovoiau şi se frângeau sub chiciura bogată, zăpada orbea ochii ziua în strălucirea soarelui, iar în nopţile cu lună, pe suprafaţa albă, întărită de ger, părea că licăresc scântei care piereau după o clipă; animalele sălbatice se apropiau de aşezările oamenilor, iar păsăretul de tot felul, lipsit de apărare, ciocănea în geamurile acoperite de promoroacă şi flori de gheaţă.</p>
                  <p rend="justify">Într-o seară, jupâniţa Aleksandra stătea în încăperea slujitorilor înconjurată de fetele de la curte. Era un vechi obicei al Billewiczilor ca atunci când nu aveau oaspeţi să-şi petreacă serile cu slujitorii, îngânând cântece pioase şi întărind astfel sufletele simple cu pilda lor. Aşa făcea şi jupâniţa Aleksandra, şi-i venea cu atât mai uşor, cu cât printre fetele de la curte se aflau aproape numai odrasle de şleahtici, orfane sau sărace. Îndeplineau tot felul de munci, oricât de aspre, alături de celelalte slujitoare, deprinzând, în schimb, obiceiurile alese şi bucurându-se de o viaţă mai bună decât fetele simple. Se găseau totuşi printre ele şi fiice de ţărani, care se deosebeau mai ales prin vorbire, întrucât cele mai multe nu cunoşteau limba polonă.</p>
                  <p rend="justify">Jupâniţa Aleksandra şi jupâniţa Kulwiec, o rudă a ei, stăteau la mijloc, iar fetele pe laviţele dimprejur; toate torceau din furcă. În căminul uriaş cu acoperişul înclinat ardeau butuci de pin şi rădăcini, mocnind înfundat ori împrăştiind flăcări mari şi pulberi de scântei, când flăcăiaşul aşezat lângă vatră arunca pe foc vreascuri de mesteacăn şi aşchii de brad. Când flăcările ţâşneau luminoase în sus, se vedeau pereţii de lemn, întunecaţi, ai încăperii uriaşe şi tavanul neobişnuit de jos, alcătuit din grinzi. De grinzi atârnau legate cu aţă steluţe de culori diferite, făcute din azimă de împărtăşanie, care se învârteau la căldură; pe amândouă laturile grinzilor erau agăţate fuioare de în depănat, care semănau cu tuiurile cucerite de la turci. Acopereau aproape tot tavanul. Pe pereţii întunecaţi străluceau ca nişte stele vasele de cositor, mai mari şi mai mici, în picioare sau rezemate pe poliţele lungi de stejar.</p>
                  <p rend="justify">Lângă uşă, un samogiţian lăţos învârtea cu sârg râşniţa, mormăind doar pentru sine un cântec tărăgănat, jupâniţa Aleksandra prefira în tăcere boabele mătăniilor, iar fetele torceau fără să rostească o vorbă.</p>
                  <p rend="justify">Lumina flăcărilor cădea pe feţele lor tinere şi rumenioare; cu mâinile ridicate spre furci, stânga ciupind inul moale, iar dreapta învârtind fusul, torceau cu vrednicie, ca la întrecere, îndemnate de privirile aspre ale jupâniţei Kulwiec. În răstimpuri îşi aruncau priviri iuţi, furişate, apoi se uitau la jupâniţa Aleksandra, aşteptau parcă să-i poruncească samogiţianului să înceteze cu râşnitul şi să înceapă cântecele cucernice; dar nu se opreau din lucru şi torceau, torceau întruna; firul se răsucea, fusele sfârâiau, andrelele luceau în mâinile jupâniţei Kulwiec, iar samogiţianul pletos uruia mai departe cu râşniţa. Doar din când în când îşi întrerupea treaba, se vede că se strica ceva la râşniţă, fiindcă în acelaşi timp se auzea şi glasu-i mânios:</p>
                  <p rend="justify">S-a înţepenit!</p>
                  <p rend="justify">Jupâniţa Aleksandra înălţa capul, trezită parcă de liniştea care urmă după exclamaţia samogiţianului: flacăra îi lumina atunci faţa albă şi ochii albaştri, serioşi, care priveau de sub sprâncenele negre.</p>
                  <p rend="justify">Era o jupâniţă plină de farmec, cu părul bălai, tenul palid şi trăsături gingaşe. Avea frumuseţea unei flori albe. Rochia de doliu îi sporea şi mai mult înfăţişarea serioasă. Stătea înaintea căminului, atât de adâncită în gânduri, de parcă dormea; fără îndoială se gândea la viaţa ei, la soarta-i nesigură.</p>
                  <p rend="justify">Testamentul o desemnase soţia unui om pe care nu-l văzuse de mai bine de zece ani. Împlinea în curând douăzeci, aşa că nu-i mai rămăsese decât amintirea înceţoşată din copilărie a unui flăcăiaş fără astâmpăr care, după ce venise cu tatăl său la Wodokty, mai mult rătăcea cu flinta prin mlaştini, decât se uita la ea. „Pe unde umblă şi cum arată acum?” – iată întrebările care se îmbulzeau în mintea jupâniţei.</p>
                  <p rend="justify">Îl mai ştia, de bună seamă, şi din povestirile răposatului cămăraş care, cu patru ani înainte de a muri, făcuse o lungă şi grea călătorie la Orsza. Cum reieşea din acele istorisiri, avea să fie „un cavaler de mare curaj, viforos nevoie mare”. După înţelegerea privind căsătoria copiilor, încheiată între bătrânul Billewicz şi Kmicic-tatăl, cavalerul trebuia să vie numaidecât la Wodokty s-o cunoască pe jupâniţă. Izbucnise însă războiul cel mare şi viteazul, în loc să se grăbească spre Wodokty, se îndreptase spre câmpurile de la Beresteczko. Străpuns acolo de un plumb, plecase acasă să se vindece; apoi îşi îngrijise tatăl bolnav pe patul morţii, după care iarăşi fusese la război, şi uite-aşa trecuseră de atunci patru ani. Acum, de la moartea bătrânului polcovnic se scursese o bună bucată de vreme, dar despre Kmicic nu se mai auzise nimic. Aşa că jupâniţa Aleksandra avea la ce să se gândească, sau poate că-i era dor de cel necunoscut. Inima-i curată, tocmai pentru că încă nu ştia ce-i dragostea, era pregătită pentru iubire. Era nevoie doar de o scânteie, ca pe această vatră să crească o flacără liniştită, luminoasă şi statornică, asemenea focului sacru al litvanilor.</p>
                  <p rend="justify">Cuprinsă de nelinişti, uneori plăcute, alteori dureroase, inima îi punea mereu întrebări la care nu putea răspunde sau al căror răspuns îl aştepta să sosească din câmpiile îndepărtate. Întrebarea dintâi era dacă el avea s-o ia în căsătorie de bunăvoie şi dacă avea să-i răspundă cu aceeaşi dragoste. În timpurile acelea, înţelegerile dintre părinţi cu privire la căsătoria copiilor erau lucruri de tot obişnuite, iar copiii, fie şi după săvârşirea din viaţă a părinţilor, legaţi prin binecuvântarea lor, respectau de cele mai multe ori cuvântul dat. De aceea jupâniţa nu vedea nimic rău în însoţirea ei, dar pentru că bunăvoia nu face totdeauna pereche cu datoria, căpşorul bălai al jupâniţei era apăsat şi de această grijă: „mă va îndrăgi oare?” Apoi, stolul gândurilor o năpădea, aşa cum năpădeşte cârdul de păsări copacul ce se înalţă singuratic pe întinderea câmpului: „Cine eşti? Ce fel de om eşti? Te afli viu pe lume, ori poate ai murit cine ştie pe unde? … Eşti departe sau aproape? …” Inima deschisă a jupâniţei, ca uşa dată la perete pentru primirea unui oaspete drag, îşi îndrepta fără voie strigarea în zările depărtate, spre pădurile şi întinderile înzăpezite, învăluite de beznele nopţii: „Vino, voinice, că nimic nu e mai rău pe lume ca aşteptarea!”</p>
                  <p rend="justify">Deodată, ca un răspuns la chemarea ei, de afară, din acele depărtări înzăpezite învăluite în noapte, se auzi clinchet de clopoţei.</p>
                  <p rend="justify">Jupâniţa se înfioră, dar îşi reveni îndată, aducându-şi aminte că aproape în fiecare seară venea cineva de la Pacunele la apotecă22 după leacuri pentru tânărul polcovnic; gândul acesta fu întărit de jupâniţa Kulwiec, care spuse:</p>
                  <p rend="justify">E  de la Gasztowţi, după doftorii.</p>
                  <p rend="justify">Clinchetul neregulat al clopoţelului agăţat la oişte răsuna din ce în ce mai limpede şi în cele din urmă tăcu dintr-odată; pesemne că sania se oprise înaintea casei.</p>
                  <p rend="justify">Vezi cine-a venit! îi spuse jupâniţa Kulwiec samogiţianului care învârtea râşniţa.</p>
                  <p rend="justify">Acesta ieşi din încăperea slujitorilor, dar se întoarse îndată şi apucând iarăşi mânerul râşniţei, rosti liniştit:</p>
                  <p rend="justify">E  jupân Kmitas.</p>
                  <p rend="justify">Cuvântul s-a întrupat! strigă jupâniţa Kulwiec.</p>
                  <p rend="justify">Torcătoarele zvâcniră în picioare; furcile şi fusele se împrăştiară pe jos.</p>
                  <p rend="justify">Jupâniţa Aleksandra se ridică şi ea; inima îi bătea ca un ciocan, obrajii i se făcură stacojii, apoi păliră; se întoarse înadins cu spatele la vatră, ca să nu i se vadă tulburarea.</p>
                  <p rend="justify">În uşă apăru o făptură înaltă, în şubă şi cu căciulă pe cap. Tânărul păşi spre mijlocul încăperii şi, dându-şi seama că se află în odaia slujitorilor, întrebă cu glas răsunător, fără să-şi scoată căciula:</p>
                  <p rend="justify">Hei, da unde-i stăpâna voastră?</p>
                  <p rend="justify">Aici sunt, răspunse Billewiczówna, destul de sigură pe sine.</p>
                  <p rend="justify">Auzind aceasta, musafirul îşi lua căciula de pe cap, o trânti pe jos şi spuse, înclinându-se:</p>
                  <p rend="justify">Eu sunt Andrzej Kmicic.</p>
                  <p rend="justify">Privirile jupâniţei Aleksandra se abătură ca un fulger pe chipul lui Kmicic, apoi se pironiră iar în pământ; într-o clipită jupâniţa izbutise să vadă cârlionţii cânepii, tăiaţi scurt, pielea oacheşă, ochii cenuşii cu privirea aprigă, mustăcioara neagră şi faţa tânără, vulturească, dar veselă şi îndrăzneaţă.</p>
                  <p rend="justify">Iar el îşi puse mâna stângă-n şold, dreapta şi-o ridică la mustăcioară şi vorbi astfel:</p>
                  <p rend="justify">La Lubicz n-am fost încă, m-am grăbit, ca pasărea-n zbor, să cad la picioarele domniei tale. Vântul m-a adus aici de-a dreptul din tabără, deie Domnul să fie cu noroc.</p>
                  <p rend="justify">Domnia ta ai ştiut de moartea bunicului meu, cămăraşul? îl întrebă jupâniţa.</p>
                  <p rend="justify">N-am ştiut, dar l-am plâns cu lacrimi amare pe binefăcătorul meu, când am aflat că s-a stins din viaţă, de la acei sărăntoci care au venit la mine de aici. A fost prietenul de nădejde, aproape fratele răposatului meu părinte. Domnia ta ştii, de bună seamă, că a fost la noi la Orsza acum patru ani. Atunci mi te-a făgăduit pe domnia ta şi mi-a arătat portretul la care am oftat nopţi de-a rândul. Aş fi venit mai repede, dar războiul nu-i mamă bună; însoţeşte oamenii doar cu moartea.</p>
                  <p rend="justify">Jupâniţa rămase oarecum descumpănită de asemenea vorbe îndrăzneţe, şi, vrând să-i abată luarea-aminte în altă parte, zise:</p>
                  <p rend="justify">Domnia ta n-ai fost până acum la Lubicz?</p>
                  <p rend="justify">E  destul timp şi pentru asta. Datoria şi un drag legământ m-au făcut să vin mai întâi aici, să-i dau urmare. Numai că domnia ta stai mereu cu spatele la foc şi nu pot să-ţi văd ochii. Ei, aşa! domnia ta întoarce-te cu faţa la cămin, iar eu am să mă uit dinspre foc! Uite-aşa!</p>
                  <p rend="justify">Spunând acestea, îndrăzneţul oştean o apucă de mână pe jupâniţa Aleksandra, care nu se aştepta la asemenea faptă, şi o întoarse spre lumină, învârtind-o ca pe un titirez.</p>
                  <p rend="justify">Ea se tulbură şi mai tare şi, acoperindu-şi ochii cu genele lungi, stătea aşa ruşinată de lumină şi propria frumuseţe. Kmicic îi dădu drumul într-un sfârşit şi strigă, lovindu-se peste contăş:</p>
                  <p rend="justify">Pe viul Dumnezeu, lucru rar! Am să plătesc o sută de slujbe pentru binefăcătorul meu, fiindcă mi te-a lăsat cu jurământ. Când facem nunta?</p>
                  <p rend="justify">Nu prea curând, încă nu sunt a domniei tale răspunse Oleńka.</p>
                  <p rend="justify">Dar ai să fii, de-ar fi să dau foc la casa asta pentru Dumnezeu! Gândeam că portretul e mai frumos dar văd că zugravul a ţintit prea sus şi a dat greş. I se cuvin o sută de harapnice! Merită să spoiască sobele, nu să înfăţişeze bunătăţile cu care-mi satur ochii. E cum nu se poate mai plăcut să dobândeşti asemenea daruri bătu-m-ar ghiulelele!.</p>
                  <p rend="justify">Bine-a zis răposatul bunicu-meu, domnia ta eşti iute ca focul.</p>
                  <p rend="justify">La noi, în ţinutul Smoleńsk, toţi sunt aşa, nu ca samogiţienii voştri. Un, doi, gata! Trebuie să fie cum vrem noi, altfel moartea alege!</p>
                  <p rend="justify">Oleńka zâmbi şi, ridicându-şi privirile spre cavaler spuse cu glasul mai sigur:</p>
                  <p rend="justify">E, parcă pe acolo trăiesc numai tătari!</p>
                  <p rend="justify">Ce mi-e una, ce mi-e alta! Domnia ta eşti a mea din voinţa părinţilor şi a inimii.</p>
                  <p rend="justify">Dorinţa inimii încă n-o cunosc.</p>
                  <p rend="justify">Pas să nu fii, că-mi înfig cuţitul în inimă!</p>
                  <p rend="justify">Domnia ta spui asemenea vorbe şi râzi… dar noi stăm tot în odaia slujitorilor! … Pofteşte în încăperea de alături. După un drum lung cade bine o cină bună, pofteşte!</p>
                  <p rend="justify">Aici Oleńka se întoarse către jupâniţa Kulwiec:</p>
                  <p rend="justify">Mătuşică, mergi cu noi?</p>
                  <p rend="justify">Tânărul stegar se uită cu luare-aminte:</p>
                  <p rend="justify">Mătuşică? întrebă. Care mătuşică?</p>
                  <p rend="justify">A  mea, jupâniţa Kulwiec.</p>
                  <p rend="justify">Atunci e şi a mea, răspunse şi începu să-i sărute mâinile. Pe viul Dumnezeu! păi eu am în steag un oştean de elită pe care îl cheamă Kulwiec-Hippocentaurus. Ni cumva ţi-e rudă, domnia ta?</p>
                  <p rend="justify">Şi eu tot din aceia mă trag! răspunse tomnateca jupâniţa, făcând o plecăciune.</p>
                  <p rend="justify">Bun flăcău, dar zvânturat ca şi mine! adăugă Kmicic.</p>
                  <p rend="justify">În acest timp, copilul de casă se arătă cu o făclie, şi trecură în tindă, unde jupân Andrzej îşi lăsase şuba, apoi în cealaltă parte, în odăile de oaspeţi.</p>
                  <p rend="justify">Îndată după ieşirea lor, torcătoarele se strânseră grămadă şi începură să vorbească toate deodată şi să-şi împărtăşească părerile. Tânărul bogat îmbrăcat le plăcuse foarte mult, din care cauză nu se arătară zgârcite cu vorbele, întrecându-se una pe alta în laude.</p>
                  <p rend="justify">Parcă răspândeşte lumină în jurul lui, spuse una, Când a intrat, am crezut că e un fecior de împărat.</p>
                  <p rend="justify">Are ochii ca de râs şi parcă împunge cu ei, răspunse alta. Unuia ca el nici vorbă să i te împotriveşti.</p>
                  <p rend="justify">Dacă-i stai împotrivă, o păţeşti şi mai rău! zise a treia.</p>
                  <p rend="justify">A-nvârtit-o pe jupâniţă ca pe un fus! Se vede cât de colo că i-a căzut cu tronc, de altfel cui ar putea să nu-i placă?</p>
                  <p rend="justify">Da nici el nu e mai prejos, nu te teme! Dacă ţi s-ar nimeri unul ca ăsta, apoi te-ai duce după el şi la Orsza, fie ea şi la capătul lumii.</p>
                  <p rend="justify">Jupâniţa are noroc!</p>
                  <p rend="justify">Cei avuţi trăiesc totdeauna mai bine pe lume. Ei, ce mai vorbă, e aur, nu flăcău!</p>
                  <p rend="justify">Pacunelencele spuneau că şi rotmistrul23 care stă la Pacunele, la bătrânul Pakosz, e un cavaler chipeş.</p>
                  <p rend="justify">Eu nu l-am văzut, dar unde se pune el cu jupân Kmicic! Unul ca ăsta nu mai găseşti în toată lumea!</p>
                  <p rend="justify">S-a poticnit! strigă deodată samogiţianul, căruia i se stricase iarăşi ceva la râşniţă.</p>
                  <p rend="justify">Da mai slăbeşte-ne, pletosule, cu ţipetele tale! Mai dă-ne pace, că nu se mai aude nimic! … Aşa-i, aşa-i! Cu greu ai să găseşti altul mai bun decât jupân Kmicic, cât îi lumea de mare! Mai mult ca sigur că nici la Kiejdany nu se află unul la fel!</p>
                  <p rend="justify">Unul ca ăsta ţi s-arată şi-n vis!</p>
                  <p rend="justify">N-are decât să se arate…</p>
                  <p rend="justify">În acest fel sporovăiau între ele fiicele de şleahtici în odaia slugilor. În această vreme, se pregătea în grabă masa în altă încăpere, iar în cea de oaspeţi jupâniţa Aleksandra stătea singură cu Kmicic, deoarece mătuşa Kulwiecówna plecase să se îngrijească de cină. Jupân Andrzej nu-şi mai lua privirea de la Oleńka, şi ochii îi scânteiau tot mai aprins; într-un târziu rosti:</p>
                  <p rend="justify">Sunt oameni cărora averea le e dragă mai presus de orice, unii gonesc prin războaie după pradă, altora le plac caii, dar eu nu te-aş da pe domnia ta pentru toate comorile din lume! Pe legea mea! Pe măsură ce te privesc, îmi creşte pofta de însurătoare, sunt gata şi mâine… Gândesc că domnia ta îţi înnegreşti sprâncenele cu iască arsă.</p>
                  <p rend="justify">Am auzit şi eu că aşa fac cele uşuratice, dar eu nu sunt dintre acelea.</p>
                  <p rend="justify">Şi ochii parcă-s rupţi din cer! Nici nu mai pot să vorbesc, de uluit ce sunt.</p>
                  <p rend="justify">E, nu cred eu că domnia ta eşti chiar atât de uluit, de vreme ce mă asupreşti aşa de-a dreptul, de mai mare mirarea.</p>
                  <p rend="justify">Aşa-i obiceiul nostru din Smoleńsk: la neveste şi în luptă să dai năvală cu îndrăzneală. Trebuie să te înveţi cu asta, regina mea, aşa are să fie totdeauna.</p>
                  <p rend="justify">Iar domnia ta va trebui să te dezveţi, altfel nu poate fi.</p>
                  <p rend="justify">Poate că am să mă şi dezvăţ, trăsni-m-ar! Jupâniţă, mă crezi sau nu mă crezi, aş fi în stare să-ţi aduc şi cerul pe pământ! Pentru tine, stăpâna mea, sunt gata să deprind şi alte obiceiuri, fiindcă ştiu că nu sunt decât un oştean de rând, care şi-a petrecut viaţa mai mult prin războaie-decât prin încăperile de la curte.</p>
                  <p rend="justify">E, nu face nimic, că şi bunicul meu a fost oştean, dar îţi mulţumesc pentru bunăvoinţă! răspunse Oleńka şi-l privi cu atâta dulceaţă, încât jupân Andrzej îşi simt inima topindu-se ca ceara şi zise:</p>
                  <p rend="justify">Domnia ta ai să mă-nvârţi cum ţi-o plăcea!</p>
                  <p rend="justify">Ehei, nu semeni domnia ta cu cei care se lasă duşi de nas! Cu cei nestatornici e chiar mai greu.</p>
                  <p rend="justify">Kmicic zâmbi, arătându-şi dinţii albi, ca de lup.</p>
                  <p rend="justify">Cum aşa? se împotrivi el. Păi puţine vergi au rupt pe mine călugării la mânăstire, ca să mă statornicesc şi să ţin minte felurite tâlcuiri măiestre, călăuzitoare ale vieţii? …</p>
                  <p rend="justify">Şi pe care ţi-o aminteşti cel mai bine?</p>
                  <p rend="justify">„Când iubeşti, cazi în genunchi”, uite-aşa!</p>
                  <p rend="justify">Şi spunând acestea, jupân Kmicic se şi afla în genunchi, iar jupâniţa strigă, ascunzându-şi picioarele sub scăunel.</p>
                  <p rend="justify">Pentru Dumnezeu! Asta nu te-au învăţat la mânăstire… şi mătuşica o să vie îndată…</p>
                  <p rend="justify">Iar el, stând mereu în genunchi, îşi înălţă capul, privind-o în ochi.</p>
                  <p rend="justify">Să dea năvală şi-un steag întreg de mătuşici, că eu tot am să-mi fac voia!</p>
                  <p rend="justify">Ridică-te, domnia ta.</p>
                  <p rend="justify">Iaca mă ridic.</p>
                  <p rend="justify">Aşează-te, domnia ta.</p>
                  <p rend="justify">M-am şi aşezat.</p>
                  <p rend="justify">Domnia ta eşti un vânzător, o iudă!</p>
                  <p rend="justify">Asta nu-i adevărat, când sărut, o fac din toată inima! … Vrei să te convingi?</p>
                  <p rend="justify">Domnia ta să nu cutezi!</p>
                  <p rend="justify">Jupâniţa Aleksandra râdea, iar el răspândea în jur tinereţe şi veselie. Nările i se zbăteau ca la un tretior de sânge ales.</p>
                  <p rend="justify">Ei, ei! spuse. Ce ochi, ce obrăjori! Sfinţi părinţi, scăpaţi-mă, că nu mai pot să stau locului!</p>
                  <p rend="justify">Nu e nevoie să-i chemi pe toţi sfinţii. Cum ai putut domnia ta să stai patru ani şi să nu treci pe aici niciodată, la fel ai să stai şi acum!</p>
                  <p rend="justify">Nu-i aşa! Îţi cunoşteam numai portretul. Am sa poruncesc să-l arunce într-un butoi cu smoală pe zugrav apoi să-l bage în puf, şi am să-l gonesc cu biciul prin toată Upita. Am să spun tot adevărul şi, dacă vrei, iartă-mă, iar de nu – taie-mi gâtul! Când am văzut portretul, m-am gândit: e frumuşică, drăcoaica, dar lumea e plină de frumuşele, mai am vreme! Răposatul tata mă îndemna mereu să vin, dar eu o ţineam pe-a mea: am timp destul! De însurătoare n-am să scap, că jupâniţele nu se duc să moară prin războaie. Nu mă împotriveam cu totul voinţei părinteşti, Dumnezeu mi-e martor, dar vroiam să gust mai întâi războiul, să încerc totul pe pielea mea. Abia acum îmi dau seama că am fost un prost, pentru că puteam şi însurat să plec la luptă, iar aici mă aşteptau asemenea bunătăţi. Slavă Domnului că nu m-au ciopârţit cu totul. Jupâniţă, îngăduie-mi să-ţi sărut mâinile.</p>
                  <p rend="justify">Mai bine nu ţi-aş îngădui.</p>
                  <p rend="justify">Atunci n-am să-ţi mai cer îngăduinţa. La noi la Orsza se spune: „Cere, iar dacă nu ţi se dă, ia-ţi singur!”</p>
                  <p rend="justify">Jupân Andrzej îşi lipi gura de mâna jupâniţei şi începu s-o sărute, iar jupâniţa nu se împotrivea prea tare, ca să nu se arate răuvoitoare.</p>
                  <p rend="justify">Tocmai atunci intră jupâniţă Kulwiec şi, văzând cele ce se întâmplă, îşi înălţă privirile spre tavan. Nu-i era pe plac asemenea grabă, dar nu îndrăznea să-i dojenească, aşa că îi pofti la cină.</p>
                  <p rend="justify">Ieşiră luându-se de mână, ca rude ce se aflau, şi se îndreptară spre încăperea unde pregătiseră masa, pe care se găseau din belşug tot felul de bucate, îndeosebi afumături alese, şi un urcior pântecos cu vin dătător de putere. Tinerii se simţeau bine împreună, erau plini de voie bună şi vioiciune. Jupâniţa se afla după cină, aşa că numai jupân Kmicic se aşeză la masă şi începu să înfulece cu aceeaşi vrednicie cu care vorbise mai înainte.</p>
                  <p rend="justify">Oleńka îl privea dintr-o parte, bucuroasă că mănâncă şi bea, dar după ce oaspetele îşi mai astâmpără foamea, începu iarăşi să-l întrebe:</p>
                  <p rend="justify">Domnia ta nu vii de la Orsza?</p>
                  <p rend="justify">Parcă eu mai ştiu de unde vin?! … Astăzi eram aici, mâine dincolo! În acest chip mă furişam aproape de vrăjmaş, ca lupul la oi, şi rupeam ce se putea rupe.</p>
                  <p rend="justify">Domnia ta ai cutezat să te pui împotriva unei puteri înaintea căreia însuşi hatmanul a fost nevoit să se încovoaie.</p>
                  <p rend="justify">Am cutezat? Eu sunt în stare de orice, aşa mi-e firea!</p>
                  <p rend="justify">Îmi spunea şi răposatul bunicu-meu… Noroc că n-ai pierit.</p>
                  <p rend="justify">Ehe, m-au acoperit ei de multe ori cu căciula şi cu mâna, ca pe o pasăre în cuib, dar le-am scăpat şi i-am muşca în altă parte. I-am hărţuit atâta, că au pus preţ pe capul meu… Grozavă gâscă!</p>
                  <p rend="justify">În numele Tatălui şi al Fiului! strigă Oleńka înspăimântată de-a binelea, uitându-se în acelaşi timp cu admiraţie la acest tânăr, care vorbea deodată despre preţul pus pe capul lui şi despre gâscă. Ai avut, se vede, mulţi oşteni care să te apere.</p>
                  <p rend="justify">La început am avut două sute de dragoni24 foarte buni, dar după o lună nu mai rămăsese niciunul. Apoi am umblat cu volintirii pe care-i adunam, de pe unde puteam, fără să fac mofturi. Flăcăi buni de luptă, dar lotri înrăiţi! Cei care n-au pierit până acum, mai devreme sau mai târziu vor sluji ca hrană corbilor…</p>
                  <p rend="justify">La acestea, jupân Andrzej izbucni iarăşi în râs, dădu de duşcă paharul cu vin şi adăugă:</p>
                  <p rend="justify">Domnia ta n-ai mai văzut asemenea haimanale. Lumina-i-ar călăul! Căpeteniile sunt şleahtici de prin părţile noastre, de neam, oameni de vază, dar aproape fiecare are de ispăşit vreo pedeapsă. I-am lăsat pe toţi la Lubicz, ce era să fac cu ei?</p>
                  <p rend="justify">Domnia ta ai venit aici cu tot steagul? …</p>
                  <p rend="justify">Întocmai. Vrăjmaşul s-a ferecat în oraşe din pricina iernii năprasnice. Iar oamenii mei au ajuns şi ei ca nişte mături folosite prea des, aşa că prinţul voievod mi-a poruncit să iernez la Poniewież. Şi, pe legea mea, odihna e binemeritată!</p>
                  <p rend="justify">Domnia ta, pofteşte şi mai mănâncă!</p>
                  <p rend="justify">Pentru domnia ta aş înghiţi şi otravă! … Mi-am lăsat deci o parte din haidamacii mei la Poniewież, altă parte la Upita, iar pe cei mai vrednici dintre ei i-am poftit în ospeţie la Lubicz… Aceştia vor veni să-ţi aducă închinăciune.</p>
                  <p rend="justify">Şi oamenii din Lauda nu te-au aflat?</p>
                  <p rend="justify">M-au aflat în drum spre Poniewież. Aş fi venit aici şi fără ei.</p>
                  <p rend="justify">Mai bea, domnia ta…</p>
                  <p rend="justify">Pentru domnia ta aş bea şi otravă…</p>
                  <p rend="justify">Dar de moartea bunicului şi de testament ţi-au spus laudanienii, nu-i aşa?</p>
                  <p rend="justify">Chiar aşa, ei mi-au spus. Odihneşte, Doamne, sufletul binefăcătorului meu! Domnia ta i-ai trimis la mine?</p>
                  <p rend="justify">Asta să nu crezi, domnia ta. Eu m-am gândit numai la durerea mea şi la rugăciuni, la nimic altceva…</p>
                  <p rend="justify">Aşa mi-au spus şi ei… Ho, ho! Înfumuraţi, sărăntocii! … Am vrut să-i răsplătesc pentru osteneală, dar s-au burzuluit la mine şi mi-au zis că poate şleahta orszană primeşte bacşişuri, cea laudaniană însă, ferit-a sfântul! Mi-au vorbit foarte urât! Dac-am văzut aşa, mi-am spus în gând: bani nu vreţi, aşa că voi porunci să vi se dea câte-o sută de harapnice.</p>
                  <p rend="justify">La acestea, jupâniţă Aleksandra îşi prinse capul în mâini.</p>
                  <p rend="justify">Isuse, Marie! Ai făcut domnia ta una ca asta?</p>
                  <p rend="justify">Kmicic o privi cu uimire.</p>
                  <p rend="justify">Nu te speria, jupâniţă… N-am făcut-o, cu toate că mi se-ntorc măruntaiele pe dos când mă uit că pârliţii ăştia de şleahtici se sumeţesc să ne stea alături. M-am gândit însă că mă vor socoti drept samavolnic prin împrejurimi şi mă vor vorbi de rău înaintea domniei tale.</p>
                  <p rend="justify">Mare noroc! se bucură Oleńka, răsuflând adânc. Altminteri nici n-aş mai fi vrut să te văd înaintea ochilor.</p>
                  <p rend="justify">Cum aşa?</p>
                  <p rend="justify">Sunt şleahtici mărunţi, e adevărat, dar vechi şi vestiţi. Răposatul bunicu-meu ţinea mult la ei şi totdeauna se duceau împreună la război. Au slujit o viaţă întreagă laolaltă, iar în timp de pace îi primea în casa lui. E o veche prietenie, pe care şi domnia ta trebuie s-o respecţi. Eşti un om cu inimă bună şi n-ai să strici înţelegerea sfântă în care am trăit până acum!</p>
                  <p rend="justify">Eu n-am ştiut nimic! Să mă tai, dac-am ştiut! Dar recunosc că şleahticii ăştia desculţi nu-mi intră la inimă şi pace. Pe la noi, ţăranul e ţăran, iar şleahticii sunt toţi de neam ales şi nu încalecă doi pe-o iapă… Pe legea mea, nişte neisprăviţi ca ăştia nu pot sta alături cu de-alde Kmicic sau Billewicz, aşa cum murgoii nu pot sta alături de ştiuci, cu toate că sunt şi ei tot peşti.</p>
                  <p rend="justify">Bunicul spunea că averea nu înseamnă nimic, numai sângele şi cinstea, iar ei sunt oameni cumsecade, altfel bunicul nu i-ar fi desemnat ca ocrotitori ai mei.</p>
                  <p rend="justify">Jupân Andrzej rămase uimit şi deschise larg ochii.</p>
                  <p rend="justify">Pe ei i-a pus bunicul domniei tale să te ocrotească? Pe şleahticii din toată Lauda? …</p>
                  <p rend="justify">De bună seamă. Domnia ta, nu te încrunta, fiindcă voinţa răposatului e sfântă. Mă şi mir că trimişii nu ţi-au adus aceasta la cunoştinţă.</p>
                  <p rend="justify">I-aş fi… Dar nu poate fi aşa! Păi aici sunt peste zece „cătune”… şi toţi îşi dau cu părerea despre domnia ta? Asta înseamnă că se vor sfătui şi asupra mea, dacă sunt sau nu pe gândul lor? … Ei, jupâniţă dragă, nu mai şugui, că-mi fierbe sângele în vine!</p>
                  <p rend="justify">Jupâne Andrzej, eu nu şuguiesc… spun numai adevărul sfânt şi curat. Nu se vor sfătui asupră-ţi; dar dacă ai să le fii ca un părinte, după pilda bunicului, dacă n-ai să-i respingi, arătându-te mândru, nu numai lor ai să le câştigi inima, ci şi mie. Am să-ţi mulţumesc laolaltă cu ei, toată viaţa… toată viaţa, jupâne Andrzej.</p>
                  <p rend="justify">Glasul ei se auzea ca o rugăminte mângâietoare, dar el nu-şi descreţi fruntea şi rămase tot nouros. Ce e drept, nu izbucni cu mânie, cu toate că, din când în când, fulgerele se îmbulzeau pe faţa lui, dar răspunse cu înfumurare şi mândrie:</p>
                  <p rend="justify">La asta nu mă aşteptam! Respect voinţa răposatului şi gândesc că jupân cămăraşul putea să-i facă pe aceşti sărăntoci ocrotitorii domniei tale până la venirea mea, dar odată aflat aici, nimeni nu-ţi va mai fi ocrotitor afară de mine. Nu numai trenţăroşii aceia, dar nici măcar Radziwiłłii de la Birże n-au ce căuta şi nici ce ocroti aici!</p>
                  <p rend="justify">Jupâniţa Aleksandra se posomorî şi răspunse după o clipă de tăcere:</p>
                  <p rend="justify">Rău faci, domnia ta, că te laşi stăpânit de mândrie. Condiţiile bunicului răposat trebuie îndeplinite în totul, altă ieşire nu văd. Laudanienii nu vor da buzna şi nu te vor asupri. Dacă s-ar isca niscaiva neînţelegeri pe aici, atunci ar putea să-şi spună şi ei un cuvânt, dar cred că toate se vor sfârşi în pace şi bună înţelegere, iar în asemenea împrejurări ocrotirea lor e ca şi când n-ar mai fi.</p>
                  <p rend="justify">Jupân Andrzej rămase tăcut o vreme, apoi dădu din mână şi răspunse:</p>
                  <p rend="justify">La drept vorbind, nunta le va încheia pe toate. Ce să ne mai cercovim degeaba, numai să stea liniştiţi şi să nu se amestece în treburile mele că, pe viul Dumnezeu, nu mă voi lăsa dus de nas; să nu mai vorbim de ei. Cel mai bine ar fi ca domnia ta să consimţi a face nunta cât mai curând!</p>
                  <p rend="justify">Atâta vreme cât port veşminte cernite, nu se cuvine să vorbim despre asemenea lucruri.</p>
                  <p rend="justify">Vai de mine! Şi va trebui să aştept mult?</p>
                  <p rend="justify">Bunicul a scris cu mâna lui că nu mai mult de o jumătate de an.</p>
                  <p rend="justify">Până atunci mă usuc de tot. Hai, nu te mai mânia. Văd că domnia ta începi să mă priveşti ca pe un vinovat. Ei, Doamne, regina mea! Ce vină am eu, dacă aşa mi-e felul. Când mă înfurie careva, l-aş face bucăţele, iar când îmi trece, l-aş cârpi la loc!</p>
                  <p rend="justify">Mai mare spaima să trăiesc cu un asemenea om, zise Oleńka mai veselă.</p>
                  <p rend="justify">Ei, în sănătatea domniei tale! Vinul e bun, iar pentru mine sabia şi vinul sunt temelia. Cum să-ţi fie frică să trăieşti cu mine?! Păi domnia ta ai să mă cetluieşti cu privirile şi ai să faci din mine un rob, din mine, care n-am suferit pe nimeni deasupra mea. Chiar aşa! Am preferat să mă descurc de unul singur cu steagul meu, decât să bat temenele înaintea hatmanilor… Regina mea dragă, dacă e ceva ce nu-ţi place la mine, treci cu vederea, fiindcă am deprins purtările alese lângă tunuri, nu în încăperile jupâniţelor de la curte; în învălmăşeala oştenilor, nu în sunetele lăutei. Prin părţile noastre bântuie primejdia şi nu poţi să laşi sabia din mână. Acolo, chiar dacă cineva e osândit şi-l urmăresc pentru împlinirea judecăţii, n-are a se teme de nimic! Lumea îl respectă, dacă are curaj şi îndrăzneală de războinic. Exemplum: tovarăşii mei, altfel cavaleri de nădejde, care în altă parte ar fi zăcut demult în temniţă… Pe la noi până şi femeile poartă cizme şi sabie, conducând cete întregi, asemenea jupâniţei Kokosińska, mătuşa unui porucinic25 al meu, care a murit ca un viteaz, iar nepotul a răzbunat-o aflându-se sub ordinele mele, cu toate că nu prea ţinea la ea. Chiar dacă ne tragem din cele mai avute neamuri, unde putem noi să învăţăm obiceiurile alese? Noi ne pricepem la altceva: de-i război, ne batem, de sunt adunări, dăm din gură, iar dacă nu-i de ajuns, scoatem sabia. Asta-i! Răposatul cămăraş aşa m-a cunoscut şi aşa m-a ales pentru domnia ta!</p>
                  <p rend="justify">Eu am făcut totdeauna cu dragă inimă ce mi-a spus bunicul, răspunse jupâniţa, plecându-şi ochii.</p>
                  <p rend="justify">Jupâniţa mea dulce, mai lasă-mă să-ţi sărut mânuţele! Pe legea mea, îmi placi grozav. Dragostea m-a zăpăcit într-atât, că nu mai ştiu cum să nimeresc la Lubicz, unde n-am fost încă.</p>
                  <p rend="justify">Am să-ţi dau o călăuză.</p>
                  <p rend="justify">E, mă descurc eu. M-am obişnuit demult să umblu noaptea. Am un fecior de la Poniewież, care trebuie să ştie drumul. Iar acolo mă aşteaptă Kokosiński şi ceilalţi… Kokosiński e dintr-un neam vestit pe la noi, care are drept blazon o cruce cu două frunze de crin în vârf… L-au osândit numai pentru că i-a ars casa lui jupân Orpiszewski şi i-a răpit copila, tăindu-i oamenii… E un tovarăş de nădejde! … Mai dă-mi mâinile încă o dată. Văd că e timpul să plec!</p>
                  <p rend="justify">Deodată orologiul de Gdańsk începu să bată rar miezul nopţii.</p>
                  <p rend="justify">Pentru Dumnezeu. E timpul! E timpul! strigă Kmicic. Degeaba mai stau aici! Ţii la mine, oricât de puţin?</p>
                  <p rend="justify">Am să-ţi răspund altă dată. Gândesc că ai să mai treci pe la noi, nu-i aşa?</p>
                  <p rend="justify">În fiecare zi! Numai pământul să nu mi se despice sub picioare. Tăia-m-ar! …</p>
                  <p rend="justify">Spunând acestea, Kmicic se ridică şi ieşiră amândoi în tindă. Sania aştepta înaintea intrării, aşa că-şi îmbrăcă şuba şi începu să-şi la rămas bun, rugând-o să se întoarcă înăuntru, fiindcă venea frig din pridvor.</p>
                  <p rend="justify">Noapte bună, regină dragă, mai zise, să dormi bine, că eu n-am să pun geană pe geană, gândindu-mă la frumuseţea ta.</p>
                  <p rend="justify">Numai să nu întâlneşti vreo fiinţă necurată pe drum. Tot e mai bine să-ţi dau un slujitor cu o făclie, pentru că pe lângă Wolmontowicze sunt şi lupi.</p>
                  <p rend="justify">Păi ce, eu sunt capră, ca să mă tem de lupi? Lupul e prieten cu oşteanul, care-l hrăneşte adesea. În sanie am şi o muschetă26 cu ţeava scurtă. Noapte bună, jupâniţa mea dragă, noapte bună!</p>
                  <p rend="justify">Du-te cu Dumnezeu!</p>
                  <p rend="justify">Rostind acestea, Oleńka se retrase, iar jupân Kmicic se îndreptă spre pridvor. Pe drum însă, în crăpătura uşii întredeschise de la odaia slujitorilor, văzu câteva perechi, de ochi; erau fetele care nu se culcaseră, numai ca să-l mai vadă o dată când pleacă. Jupân Andrzej le trimise un sărut cu mâna, după obiceiul ostăşesc, şi ieşi. După o clipă se auzi clopoţelul, la început mai tare, apoi clinchetul slăbi treptat, până când se stinse cu totul.</p>
                  <p rend="justify">La Wodokty se aşternu o linişte adâncă şi jupâniţa Aleksandra se miră; în urechi îi răsunau încă vorbele lui jupân Andrzej, îi auzea încă râsul nestăpânit, vesel, în ochi îi stăruia făptura zveltă a tânărului, iar acum, după larma vorbelor, a râsului şi a veseliei, se lăsase deodată o tăcere ciudată. Jupâniţa asculta cu luare-aminte, doar-doar o mai auzi măcar clopoţelul de la sanie. Dar nu mai desluşi nimic, clopoţelul răsuna acum prin pădurile de la Wolmontowicze. O cuprinse un dor nespus, niciodată nu se simţise atât de singură pe lume.</p>
                  <p rend="justify">Luă lumânarea, intră încet în iatac şi îngenunche să-şi spună rugăciunile. Le începu de vreo cinci ori până să le rostească pe toate cu pioşenia cuvenită. Apoi gândurile îi alergară parcă înaripate spre sanie şi la făptura care stătea în ea… Pădure într-o parte, pădure în cealaltă, la mijloc drumul larg, iar el se duce… Jupân Andrzej! Oleńkăi i se păru că vede aievea ciuful cânepiu şi gura pornită pe râs, în care luceau dinţii albi ca la un căţelandru. Se vede că aşezatei jupâniţe îi venea tare greu să-şi spună că nu l-a îndrăgit grozav pe acest războinic dezlănţuit. Era cam neliniştită, parcă se temea de el, dar cât de mult o atrăgeau curajul, veselia lui nestrunită şi inima deschisă. Se simţea ruşinată că-i plăcuse chiar şi atunci când se arătase mândru; când îi pomenise de ocrotitori, îşi înălţase capul ca un giannetto27 turcesc şi spusese: „Nici măcar Radziwiłłii de la Birże n-au ce căuta şi nici ce ocroti aici”… Ăsta nu-i un îmbrobodit, e un bărbat adevărat! îşi spuse jupâniţa în sinea ei. E oştean, din cei oare-i plăceau mai mult bunicului… Că şi merită!”</p>
                  <p rend="justify">Aşa gândea jupâniţa şi o cuprindea când o fericire netulburată de nimic, când teama. Dar până şi teama era plăcută. Începu să se dezbrace, când scârţâi uşa şi intră mătuşa Kulwiecówna cu o lumânare în mână.</p>
                  <p rend="justify">Mult aţi mai stat! o dojeni. N-am vrut să vă stingheresc şi v-am lăsat să vă săturaţi de vorbă. Se arată un cavaler cuviincios. Ţie cum ţi s-a părut?</p>
                  <p rend="justify">La început, jupâniţa Aleksandra nu răspunse nimic, alergă în picioruşele goale la mătuşa Kulwiecówna, îi înconjură gâtul cu braţele şi, rezemându-şi căpşorul bălai pe pieptul ei, roşii cu glas mângâietor:</p>
                  <p rend="justify">Mătuşică, o, mătuşică!</p>
                  <p rend="justify">Oho! mormăi tomnatica jupâniţă, ridicându-şi privirile spre lumânare.</p>
               </div>
               <div type="div3">
                  <head>Capitolul II.</head>
                  <p rend="justify">La Lubicz, când jupân Andrzej trase înaintea casei, ferestrele străluceau de lumină şi larma se auzea până în curte. La sunetul clopoţelului, slujitorii ieşiră în grabă afară să-şi întâmpine stăpânul, fiindcă aflaseră de la însoţitorii acestuia că va veni. Îl întâmpinară deci cu umilinţă, sărutându-i mâna şi îmbrăţişându-i picioarele. Bătrânul vechil Znikis îi ieşi înainte în tindă cu pâine şi sare, ploconindu-se până la pământ; toţi se uitau cu teamă şi luare-aminte să vadă cum arată viitorul stăpân. Jupân Kmicic aruncă pe tavă o pungă doldora de taleri şi întrebă ce făceau tovarăşii lui, uimit că niciunul nu venise să-l primească pe stăpânul casei.</p>
                  <p rend="justify">Ei însă nu mai erau în stare să iasă, deoarece de trei ceasuri se aflau la masă, întrecându-se cu paharele; sau poate că nu auziseră clinchetul clopoţelului. Cu toate acestea, când intră în încăpere, un strigăt tunător se smulse din toate piepturile: „Haeres! Haeres28 a sosit!” Şi toţi săriră în picioare şi veniră lângă el cu paharele pline. Jupân Andrzej îşi puse mâinile-n şolduri şi începu să râdă, dându-şi seama cât de bine se descurcaseră în casa lui şi cât băuseră până să vină el. Râdea din ce în ce mai tare, văzându-i cum răstoarnă scaunele pe drum, cum se clatină şi cum vin la el cu chipuri serioase de beţivani. Înaintea tuturor păşea uriaşul Jaromir Kokosiński, cel cu blazonul dintr-o cruce cu două frunze de crin în vârf, oştean cunoscut, totdeauna gata de sfadă, cu o cicatrice înfricoşătoare peste frunte, ochi şi obraz şi cu o mustaţă mai scurtă decât cealaltă, porucinic şi prieten al lui jupân Kmicic, tovarăş de nădejde, osândit în Smoleńsk la pierderea cinstei şi a capului pentru răpirea unei jupâniţe, omucidere şi punere de foc. Acum îl apărau de pedeapsă războiul şi proteguirea lui jupân Kmicic, care era de aceeaşi vârstă cu el, iar moşiile lor de la Orsza, atâta vreme cât jupân Jaromir nu şi-o pierduse la petreceri pe a lui, erau despărţite de aceeaşi mejdină. Jupân Kokosiński dară mergea acum ţinând în amândouă mâinile un pocal cu toartă plin ochi cu mied29. În urma lui venea jupân Ranicki, cel cu blazonul „încăperile uscate”, de neam din ţinutul Mścisław, de unde fusese izgonit pentru uciderea a doi şleahtici avuţi. Pe unul îl tăiase în luptă dreaptă. În celălalt trăsese, fără luptă, cu muscheta. Avere n-avea, deşi moştenise multe pământuri de la părinţi. Şi pe el îl apăra tot războiul de judecata călăului. Era un zvăpăiat, neîntrecut în mânuirea sabiei. Al treilea urma Rekuć-Leliwa, care nu se mânjise cu sânge de semen, afară de al vrăjmaşului. Îşi pierduse, în schimb, toată averea la joc, aciuindu-se de trei ani pe lângă jupân Kmicic. În pas cu el venea al patrulea, jupân Uhlik, şi el tot din Smoleńsk, osândit la ruşine şi tăierea capului pentru spargerea judecăţii. Jupân Kmicic îl ocrotea pentru că ştia să cânte de minime din fluier. Mai erau şi jupân Kulwiec-Hippocentaurus, tot atât de înalt ca şi Kokosiński, pe care-l întrecea în putere, şi Zend, bărbat priceput la cai, care ştia să imite toate păsările şi animalele; era de obârşie nesigură, dar se socotea şleahtic din Kurlandia – neavând avere, îmblânzea caii lui Kmicic şi primea simbrie.</p>
                  <p rend="justify">Îl înconjurară cu toţii pe jupân Andrzej, care râdea; Kokosiński ridică pocalul şi cântă:</p>
                  <p rend="justify">Hai şi bea acum cu noi, gazdă dragă foarte, gazdă dragă foarte!</p>
                  <p rend="justify">Ca să poţi să bei cu noi, cu noi pân’ la moarte, cu noi pân’ la moarte!</p>
                  <p rend="justify">Ceilalţi repetară în cor, după care jupân Kokosiński îi dădu pocalul lui Kmicic, iar el luă stacana pe care i-o oferea jupân Zend. Kmicic înălţă pocalul şi strigă:</p>
                  <p rend="justify">În sănătatea jupâniţei mele!</p>
                  <p rend="justify">Vivat! Vivat! răcniră toate glasurile, de începură să zuruie geamurile în ramele plumbuite.</p>
                  <p rend="justify">Vivat! Când va trece doliul, facem nunta!</p>
                  <p rend="justify">Întrebările începură să cadă din toate părţile.</p>
                  <p rend="justify">Cum arată? Hei! Jędruś! frumoasă? E aşa cum ţi-ai închipuit-o? Mai e vreuna ca ea în ţinutul Orszei?</p>
                  <p rend="justify">În ţinutul Orszei? strigă Kmicic. Pe lângă ea, jupâniţele noastre din Orsza sunt bune să-nfunzi coşurile cu ele! … Pe o sută de trăsnete, în toată lumea nu mai afli alta ca ea.</p>
                  <p rend="justify">Asta şi vroiam pentru tine! răspunse jupân Ranicki. Şi faceţi nuntă?</p>
                  <p rend="justify">După ce se sfârşeşte doliul.</p>
                  <p rend="justify">Doliul e un fleac! Plozii nu se nasc negri, ci numai albi!</p>
                  <p rend="justify">După ce faci nunta, nu mai e doliu, Jędruś! Nu te lăsa!</p>
                  <p rend="justify">Nu te lăsa, Jędruś! începură să strige toţi deodată, Stegăreilor de Orsza le este dor de pământ şi vor să coboare din cer! răcni Kokosiński.</p>
                  <p rend="justify">Nu-i lăsa să aştepte, sărmanii!</p>
                  <p rend="justify">Domniile voastre, rosti cu glas subţire Rekuć-Leliwa, o să bem la nuntă până ne-om pierde minţile!</p>
                  <p rend="justify">Mieluşeii mei dragi, dădu răspuns Kmicic, mai daţi-mi pace sau mai bine-zis duceţi-vă dracu şi lăsaţi-mă să-mi văd casa!</p>
                  <p rend="justify">Nu mai e nimic de făcut! răspunse Uhlik. Cotrobăiala o laşi pe mâine, iar acum stai cu noi la masă; mai sunt câteva urcioare cu pântecul plin.</p>
                  <p rend="justify">Ne-am uitat noi peste tot în locul tău. Lubicz e măr de aur, nu alta! spuse Ranicki.</p>
                  <p rend="justify">Caii sunt buni! strigă Zend, sunt doi bahmeţi30 doi bidivii pentru husari31, o pereche de samogiţieni şi o pereche de calmuci32, din toţi câte o pereche, ca ochii din cap. O să-i vedem mâine.</p>
                  <p rend="justify">Şi Zend necheză ca un cal, iar ei se minunară cu toţii cât de bine ştia să imite şi începură să râdă.</p>
                  <p rend="justify">Aşa sunt toate pe aici? întrebă bucuros Kmicic.</p>
                  <p rend="justify">Nici pivniţa nu-i de lepădat, chiţcăi Rekuć, butoiaşele smolite şi urcioarele acoperite de mucegai stau ca nişte steaguri în linie.</p>
                  <p rend="justify">Slavă Domnului! Atunci să ne aşezăm la masă!</p>
                  <p rend="justify">La masă! La masă!</p>
                  <p rend="justify">Abia apucară să se aşeze şi să-şi umple paharele, că Ranicki zvâcni iarăşi în picioare.</p>
                  <p rend="justify">În sănătatea cămăraşului Billewicz!</p>
                  <p rend="justify">Prostănacule! îl certă Kmicic. Cum vine asta? Bei în sănătatea unui mort?</p>
                  <p rend="justify">Prostănacule! repetară şi ceilalţi. În sănătatea gazdei!</p>
                  <p rend="justify">În sănătatea voastră! …</p>
                  <p rend="justify">S-avem parte numai de bine în încăperile astea!</p>
                  <p rend="justify">Kmicic îşi aruncă fără să vrea privirea prin odaia în care mâncau şi zări pe peretele de zadă, înnegrit de scurgerea anilor, un şir de ochi aspri aţintiţi asupra lui. Ochii priveau din vechile portrete ale Billewiczilor, agăţate la doi coţi de la pământ, pentru că şi peretele era destul de scund. Deasupra tablourilor erau prinse într-un şirag lung, neîntrerupt, tigve de zimbri, elani şi căpriori cu coarne bogate, unele înnegrite, erau pesemne foarte vechi, altele strălucind de albeaţă. Toţi pereţii erau acoperiţi cu tablouri.</p>
                  <p rend="justify">Pe aici trebuie să aibă loc nişte vânători grozave, că văd că animale sunt din belşug! spuse Kmicic.</p>
                  <p rend="justify">O  să mergem şi noi mâine sau poimâine. Trebuie să cunoaştem împrejurimile, răspunse Kokosiński. Jędruś, tu eşti un om fericit, fiindcă ai un adăpost deasupra capului.</p>
                  <p rend="justify">Nu ca noi! se tângui Ranicki.</p>
                  <p rend="justify">Să ne înecăm amarul în vin! propuse Rekuć.</p>
                  <p rend="justify">Nu, nu vreau să vă aduc alinare! strigă Kulwiec-Hippocentaurus, dar vreau să bem încă o dată în sănătatea lui Jędruś, rotmistrul nostru iubit! Domniile voastre, el ne-a primit aici, la Lubicz, pe noi, nişte bieţi surghiuniţi fără adăpost.</p>
                  <p rend="justify">Vorbeşte cu dreptate! strigară câteva glasuri. Kulwiec nu-i atât de prost pe cât pare.</p>
                  <p rend="justify">Amară-i soarta noastră! piui Rekuć. În tine ne-am pus toată nădejdea, n-ai să ne dai pe uşă afară, săracii de noi.</p>
                  <p rend="justify">Daţi-mi pace! îi linişti Kmicic. Ce-i al meu e şi al vostru!</p>
                  <p rend="justify">La acestea, se ridicară cu toţii de pe locurile lor şi începură să-l îmbrăţişeze. Lacrimi de înduioşare se scurgeau pe chipurile aspre de beţivani.</p>
                  <p rend="justify">Jędruś, în ţine-i toată nădejdea! răcni Kokosiński. Îngăduie-ne să dormim fie şi pe un braţ de paie de mazăre, numai nu ne izgoni!</p>
                  <p rend="justify">Daţi-mi pace! repetă Kmicic.</p>
                  <p rend="justify">Să nu ne goneşti! Şi aşa ne-au gonit cu toţii, pe noi, şleahtici de neam! strigă jalnic Uhlik.</p>
                  <p rend="justify">Pe o sută de draci! Cine vă goneşte? Mâncaţi, beţi, dormiţi, ce dracu mai vreţi?</p>
                  <p rend="justify">Jędruś, nu te împotrivi, spuse Ranicki, pe faţa căruia apăruseră pete ca pe blana de râs, nu te mai împotrivi, am decăzut în ultimul hal…</p>
                  <p rend="justify">Aici se poticni, îşi duse un deget la frunte, de parcă s-ar fi silit să gândească şi rosti deodată uitându-se cu priviri goale la cei de faţă:</p>
                  <p rend="justify">Poate că norocul se va schimba!</p>
                  <p rend="justify">Izbucniră cu toţi în cor:</p>
                  <p rend="justify">De ce să nu se schimbe!</p>
                  <p rend="justify">O  să ne răzbunăm pentru nedreptăţile îndurate.</p>
                  <p rend="justify">Şi o să ne recăpătăm averile.</p>
                  <p rend="justify">Şi drepturile!</p>
                  <p rend="justify">Dumnezeu îi binecuvântează pe cei nevinovaţi. Spre binele nostru, domniile voastre!</p>
                  <p rend="justify">În sănătatea voastră! închină Kmicic.</p>
                  <p rend="justify">Sfinte sunt vorbele tale, Jędruś! răspunse Kokosiński, întinzându-i amândoi obrajii bucălaţi. Dă, Doamne, s-avem mai mult noroc!</p>
                  <p rend="justify">Începură să ciocnească cu toţii şi capetele se înfierbântară. Vorbeau toţi deodată, fiecare ascultându-se numai pe el, afară de jupân Rekuć, care-şi lăsase capul în piept şi moţăia. Curând Kokosiński începu să cânte: „Bătea inu-n meliţă!”, ceea ce văzând, jupân Uhlik scoase fluierul din sân şi-i ţinu isonul, în vreme ce jupân Ranicki, iscusit mânuitor de sabie, se lupta cu mâna goală cu un potrivnic nevăzut, repetând cu jumătate de glas:</p>
                  <p rend="justify">Tu aşa, eu aşa! Tu izbeşti, eu prijon! Un! Doi! Trei! Ţine!</p>
                  <p rend="justify">Uriaşul Kulwiec-Hippocentaurus holbă ochii şi se uită o vreme cu luare-aminte la Ranicki; în cele din urmă, dădu din mână a lehamite şi zise:</p>
                  <p rend="justify">Eşti un prost! Osteneşte sănătos, dar unuia ca Kmicic nu-i poţi ţine piept!</p>
                  <p rend="justify">Pentru că pe el nu-l poate învinge nimeni. Pe tine însă, ia încearcă!</p>
                  <p rend="justify">Nici pe mine nu mă baţi la pistol.</p>
                  <p rend="justify">Pe un ducat împuşcătura.</p>
                  <p rend="justify">Fie! Dar unde şi în ce tragem?</p>
                  <p rend="justify">Ranicki îşi plimbă privirea împrejur şi strigă, arătând tigvele:</p>
                  <p rend="justify">Între coarne! Pe un ducat!</p>
                  <p rend="justify">Pe cât? întrebă Kmicic.</p>
                  <p rend="justify">Între coarne! Pe doi ducaţi! Pe trei! Aduceţi pistoalele!</p>
                  <p rend="justify">Fie! încuviinţă jupân Andrzej. Fie şi pe trei ducaţi. Zend, pistoalele!</p>
                  <p rend="justify">Începură să strige cu toţii din ce în ce mai tare şi să se târguiască între ei; în acest timp, Zend ieşi în tindă şi se întoarse după o clipă cu pistoalele, săculeţul cu plumb şi cornul cu pulbere.</p>
                  <p rend="justify">Ranicki apucă un pistol.</p>
                  <p rend="justify">E  încărcat? întrebă.</p>
                  <p rend="justify">Încărcat!</p>
                  <p rend="justify">Pe trei! Patru! Pe cinci ducaţi! zbieră Kmicic ameţit.</p>
                  <p rend="justify">Tăcere! Ai să dai greş, ai să dai greş!</p>
                  <p rend="justify">Ba am să nimeresc, o să vedeţi! … Uite, trag în tigva de colo, între coarne… unu, doi! …</p>
                  <p rend="justify">Toţi îşi îndreptară privirile spre tigva uriaşă de căprior, care atârna în dreptul lui Ranicki, iar el întinse braţul. Pistolul îi tremura în mână.</p>
                  <p rend="justify">Trei! strigă Kmicic.</p>
                  <p rend="justify">Împuşcătura porni şi odaia se umplu de fum de la pulberea arsă.</p>
                  <p rend="justify">N-a nimerit, n-a nimerit! Uite unde-i gaura! Ţipă Kmicic, arătând cu mâna un loc din peretele întunecat, în care plumbul scosese o aşchie albă.</p>
                  <p rend="justify">Tragem de două ori!</p>
                  <p rend="justify">Nu! … Acum lasă-mă pe mine! se împotrivi Kulwiec.</p>
                  <p rend="justify">În clipa aceea, slujitorii care auziseră împuşcături dădură buzna înăuntru înspăimântaţi.</p>
                  <p rend="justify">Afară! Afară! porunci Kmicic. Unu, doi, trei! … Iarăşi răsună o împuşcătură şi de astă dată săriră ţăndări din osul lovit.</p>
                  <p rend="justify">Daţi-ne şi nouă pistoalele! strigară toţi deodată.</p>
                  <p rend="justify">Şi se repeziră la feciorii de casă, lovindu-i şi îmbrâncindu-i să se grăbească. Nu trecu un sfert de ceas şi încăperea răsuna de împuşcături. Fumul des acoperea lumina luminărilor şi siluetele trăgătorilor. Zgomotul împuşcăturilor era însoţit de glasul lui Zend, care croncănea precum corbul, piuia ca şoimul, urla ca lupul sau mugea ca bourul, întrerupt mereu de şuieratul plumbilor. Aşchiile zburau din tigve, din perete şi din ramele tablourilor, în învălmăşeală traseră şi în portretele Billewiczilor, iar Ranicki, înfuriat, le ciopârţi cu sabia.</p>
                  <p rend="justify">Uluiţi şi înfricoşaţi, slujitorii parcă-şi pierduseră minţile, holbându-şi ochii la această joacă nesăbuită, care semăna cu năvălirea tătarilor. Câinii începuseră să urle şi să latre întărâtaţi. Toată casa era în picioare. În curte se adunaseră grupuri de oameni. Fetele de la curte alergaseră la ferestre şi, lipindu-şi feţele de geamuri şi turtindu-şi nasurile, se uitau să vadă ce se petrece înăuntru.</p>
                  <p rend="justify">Într-un târziu, le zări jupân Zend; fluieră atât de ascuţit, că le ţiuiră urechile la toţi, apoi răcni:</p>
                  <p rend="justify">Domniile voastre! Căpriţele la ferestre! Căpriţele!</p>
                  <p rend="justify">Căpriţele! Căpriţele!</p>
                  <p rend="justify">Hai să dănţuim! ţipară glasuri amestecate.</p>
                  <p rend="justify">Turma ameţită se repezi prin tindă în pridvor. Gerul nu-i trezi din mahmureală.</p>
                  <p rend="justify">Fetele se împrăştiară ţipând prin toată curtea, dar ei se buluciră după ele şi pe care o prindeau, o aduceau înăuntru. În odaia plină de fum şi aşchii de os şi de lemn, începu în curând zbânţuiala în jurul mesei pe care vinul vărsat alcătuise băltoace întregi. Astfel petrecură Ia Lubicz jupân Kmicic şi ceata-i sălbatică.</p>
               </div>
               <div type="div3">
                  <head>Capitolul III.</head>
                  <p rend="justify">În cele câteva zile care urmară, jupan Kmicic se duse zilnic la Wodokty, întorcându-se de fiecare dată tot mai plin de dragoste şi admiraţie pentru Oleńka lui. O ridică în slăvi şi în faţa însoţitorilor săi, cărora le spuse într-o bună zi:</p>
                  <p rend="justify">Mieluşeii mei dragi, astăzi mergeţi să-i daţi bineţe, apoi m-am înţeles cu jupâniţa să plecăm toţi la Mitruny, să ne plimbăm cu sania prin pădure şi să vedem şi cel de-al treilea conac. Tot ea o să ne primească acolo în ospeţie, aşa că aveţi grijă să vă purtaţi cum se cuvine, că-l fac bucăţele pe cel care-i va greşi cu ceva…</p>
                  <p rend="justify">Cavalerii se repeziră bucuroşi să se îmbrace şi în curând patru sănii îi duceau pe tineri la Wodokty. Jupân Kmicic se afla în cea dintâi, foarte frumos împodobită, care avea forma unui urs argintiu. Trăgeau la ea trei telegari calmuci, pradă de luptă, acoperiţi de hamuri împestriţate cu panglici şi pene de păun, după moda din Smoleńsk, pe care cei de acolo o preluaseră de la vecinii lor. Îi mâna un fecior de casă care stătea pe grumazul ursului. Jupân Andrzej, îmbrăcat într-o dulamă de catifea verde încheiată cu ceaprazuri de aur şi căptuşită cu blană de samur, purtând pe cap un calpac33 tot de samur, cu pană de stârc, era tare vesel şi-i spunea lui jupân Kokosiński, care-i sta alături:</p>
                  <p rend="justify">Ascultă-mă, Kokoszka! Ne-am cam făcut de cap în serile trecute, am întrecut măsura, mai ales în cea dintâi, când au avut de suferit tigvele şi portretele. Şi cu fetele a fost şi mai rău. Întotdeauna diavolul îi dă ghes lui Zend, şi pe urmă cine trage ponoasele? Eu! Mă tem să nu fi trăncănit careva, că acum e în joc bunul meu renume.</p>
                  <p rend="justify">N-ai decât să te spânzuri cu renumele tău cu tot, că tot nu-i bun la nimic, ca şi ale noastre.</p>
                  <p rend="justify">Şi cine-i de vină, dacă nu voi? Adu-ţi aminte, Kokoszka, că şi la Orsza toţi mă socoteau un zvânturat din pricina voastră şi mă bârfeau cum nu se poate mai rău.</p>
                  <p rend="justify">Dar pe jupân Tumgrat cine l-a mânat prin ger legat de cal? Cine l-a ciopârţit pe şleahticul din ţinuturile coroanei, care a întrebat dacă la Orsza oamenii au început să meargă în două picioare sau tot pe patru stau? Dar pe jupânii Wyziński, tată şi fiu, cine i-a vătămat? Cine a împrăştiat adunarea din urmă?</p>
                  <p rend="justify">Adunarea am împrăştiat-o la Orsza, nu în altă parte, aşa că nu priveşte pe nimeni. Jupân Tumgrat m-a iertat înainte de a muri, iar pentru celelalte nu mă voi certa. Oricui i se poate întâmpla să se bată în duel.</p>
                  <p rend="justify">Şi nici nu ţi-am pomenit de toate. De judecăţile care te aşteaptă în tabăra oştenilor nu ţi-am mai adus aminte.</p>
                  <p rend="justify">Nu pe mine, ci pe voi. Vina mea e că v-am îngăduit să jefuiţi nişte oameni care-şi vedeau de treburile lor. Dar s-o lăsăm baltă. Închide-ţi pliscul, Kokoszka şi vezi să nu scoţi o vorbă faţă de Oleńka, despre dueluri sau mai ales despre împuşcarea portretelor şi despre fete. Dacă află, am să dau vina pe voi. Slujitorilor şi fetelor le-am pus în vedere să nu spună nimic, altfel poruncesc să-i ciomăgească.</p>
                  <p rend="justify">Jędruś, porunceşte mai bine să te potcovească, de vreme ce te temi atâta de jupâniţă. La Orsza erai alt om. Te şi văd cum ai să mergi legat de sfoară, dar ce să-i faci! Un filosof din vechime zice: „Dacă n-o struneşti tu pe Kachna, atunci te struneşte ea pe tine?” Te-a îmbrobodit de-a binelea.</p>
                  <p rend="justify">Prost mai eşti, Kokoszka! Iar în ce o priveşte pe Oleńka, ai să te muţi şi tu de pe un picior pe altul, când ai s-o vezi. Nu-i afli pereche de deşteaptă ce e. Pentru cele bune nu se zgârceşte cu laudele, iar pentru cele rele nu se sfieşte să dojenească. Pe toate le judecă şi le măsoară după virtute. Aşa a crescut-o răposatul cămăraş. Vrei să te grozăveşti înaintea ei cât eşti de curajos şi să te lauzi că ai călcat legea în picioare, şi pe urmă te cuprinde ruşinea, pentru că îţi spune numaidecât că un şleahtic care se respectă nu trebuie să facă una ca asta, întrucât e spre paguba ţării… Aşa-ţi spune şi parcă te-ar lovi cineva cu pumnul peste gură, de te şi minunezi că n-ai priceput mai înainte un lucru atât de simplu… Ptiu! Mai mare ruşinea! Ne-am făcut de cap, şi acum trebuie să ne arătăm prefăcuţi înaintea virtuţii şi a nevinovăţiei… Cel mai rău a fost cu fetele! …</p>
                  <p rend="justify">Ba n-au fost rele deloc. Am auzit că prin împrejurimi fiicele şleahticilor sunt numai sânge şi lapte, te pomeneşti că nu se împotrivesc ispitei.</p>
                  <p rend="justify">Cine ţi-a spus? întrebă repede Kmicic.</p>
                  <p rend="justify">Cine mi-a spus? Păi cine altul, dacă nu Zend! Ieri a vrut să încerce un giannetto dereş şi a plecat cu el la Wolmontowicze; a trecut numai pe drum, dar a văzut o mulţime de codane care se întorceau de la biserică. „Credeam, zicea, că am să cad de pe cal, atât erau de curăţele şi nurlii”. Cum se uita la vreuna, ea îi şi arăta îndată toţi dinţii. Şi nu-i de mirare! Cei mai bărbaţi dintre şleahtici au plecat la Rosienie, iar pe căpriţe le apucă urâtul singurele.</p>
                  <p rend="justify">Kmicic îi trase un ghiont:</p>
                  <p rend="justify">Kokoszka, o să mergem acolo într-o seară, aşa, ca şi când am fi rătăcit drumul, nu?</p>
                  <p rend="justify">Şi bunul tău renume?</p>
                  <p rend="justify">O, la dracu! Tacă-ţi gura! Duceţi-vă singuri, dacă-i aşa, sau mai bine lăsaţi-vă şi voi păgubaşi! S-ar isca zarvă şi vreau să trăiesc în bună înţelegere cu şleahticii de aici fiindcă răposatul cămăraş i-a desemnat ca ocrotitori ai Oleńkăi.</p>
                  <p rend="justify">Ai mai spus asta, dar nu-mi venea să cred. De unde atâta prieteşug cu nişte prăpădiţi ca ăştia?</p>
                  <p rend="justify">Se duceau la război împreună; încă de la Orsza am auzit că laudanienii ăştia sunt plini de virtute. Ca să-ţi spun drept, Kokoszka şi mie mi s-a părut ciudat la început, ca şi când i-ar fi pus să mă păzească.</p>
                  <p rend="justify">Trebuie să te apropii de ei şi să le faci plecăciuni până la pământ.</p>
                  <p rend="justify">Ba mai bine să crape ei înainte. Taci din gură că sunt furios! Ei mi se vor închina mie şi mă vor sluji. Voi avea astfel un steag gata pregătit la orice chemare.</p>
                  <p rend="justify">Da, dar rotmistrul lui o să fie altcineva. Zend spunea că printre ei se află un polcovnic… i-am uitat numele… Wołodyjowski parcă? El i-a călăuzit la Szkłów. Se zice că s-au luptat bine cu toate că i-au cam scărmănat acolo.</p>
                  <p rend="justify">Am auzit şi eu de un Wołodyjowski, oştean cu faimă… Dar uite şi Wodokty.</p>
                  <p rend="justify">Ehei, oamenii o duc bine în Samogiţia asta, toate sunt la locul lor, cum trebuie să fie. Se vede că bătrânul era un gospodar destoinic… Văd că nici conacul nu-i de lepădat. Pe aici vrăjmaşul îi pârjoleşte rar de tot, aşa că pot să-şi ridice aşezările în tihnă.</p>
                  <p rend="justify">Cred că n-a aflat nimic de isprăvile de la Lubicz, murmură Kmicic ca pentru sine.</p>
                  <p rend="justify">Apoi se întoarse spre tovarăşul de lângă el:</p>
                  <p rend="justify">Kokoszka, dragul meu, ţi-o spun ţie, iar tu repet-o încă o dată şi celorlalţi. Aici trebuie să vă purtaţi cum se cuvine. Vezi să nu întreacă vreunul măsura, că, pe viul Dumnezeu! Îl fac bucăţi!</p>
                  <p rend="justify">Ehe, da ştiu că au pus şaua pe tine!</p>
                  <p rend="justify">Au pus-o, n-au pus-o, nu te priveşte!</p>
                  <p rend="justify">La Kasia nu te uita, că fătuţa nu-i a ta, răspunse liniştit Kokosiński.</p>
                  <p rend="justify">Pocneşte din bici! strigă Kmicic la surugiu.</p>
                  <p rend="justify">Feciorul, cocoţat pe grumazul ursului argintiu, ridică biciul şi pocni cu mare iscusinţă, iar ceilalţi surugii îi urmară pilda, astfel că traseră înaintea casei cu pocnete de veselie, ca la petrecere.</p>
                  <p rend="justify">După ce coborâră din sănii, intrară mai întâi în tinda uriaşă, nevăruită, iar de aici jupân Kmicic îi conduse în sala de ospeţe, împodobită ca şi la Lubicz cu tigvele sălbăticiunilor vânate. Aici se opriră, uitându-se cu grijă şi luare-aminte la uşa de la încăperea vecină, pe care avea să intre jupâniţa Aleksandra. În acest timp, gândindu-se la ameninţările lui Kmicic, vorbeau în şoaptă ca la biserică.</p>
                  <p rend="justify">Tu ai limba dezlegată, îi spuse jupân Uhlik lui Kokosiński, aşa că tu ai să-i dai bineţe jupâniţei din partea tuturor.</p>
                  <p rend="justify">—  M-am pregătit tot drumul, răspunse jupân Kokosiński, dar nu ştiu dacă are să iasă prea bine, pentru că Jędruś nu mi-a dat pace.</p>
                  <p rend="justify">Curaj! Ce-o fi, o fi! Uite că vine! …</p>
                  <p rend="justify">Jupâniţa Aleksandra intră într-adevăr şi, după ce păşi pragul, se opri puţin mirată parcă de o tovărăşie atât de numeroasă. Dar şi jupân Kmicic rămase o clipă încremenit de admiraţie în faţa frumuseţii ei, pentru că până atunci o văzuse numai seara, iar acum, la lumina zilei, părea şi mai frumoasă. Ochii-i aveau culoarea albăstrelei, sprâncenele negre însemnau pe fruntea luminoasă arcuri de abanos, iar cosiţa bălaie lucea ca o coroană pe capul unei regine. Privea cu îndrăzneală, fără să-şi plece ochii, ca o stăpână a casei care-şi primeşte oaspeţii, cu chipul străluminat, a cărui albeaţă era întărită de caftanul negru, tivit cu hermină. O jupâniţă atât de aşezată şi de mândră nu mai văzuseră aceşti luptători deprinşi cu femei de alt soi. Se rânduiră în linie, ca la apelul steagului şi, târşindu-şi picioarele, îi făcură plecăciuni adânci, iar jupân Kmicic păşi înainte şi, sărutându-i mâna de mai multe ori, rosti:</p>
                  <p rend="justify">Comoara mea, ţi-am adus pe tovarăşii cu care am fost la ultimul război.</p>
                  <p rend="justify">E  o mare cinste pentru mine, răspunse Billewiczówna, să primesc în casa mea nişte cavaleri atât de vrednici, de a căror virtute şi obiceiuri mi-a vorbit jupânul stegar.</p>
                  <p rend="justify">Spunând acestea, îşi prinse poala rochiei cu vârful degetelor şi, ridicând-o puţin, se înclină cu o stăpânire de sine neobişnuită. Jupân Kmicic îşi mişcă buzele, dar în acelaşi timp se înroşi de mulţumire că jupâniţa lui vorbea cu atâta îndrăzneală.</p>
                  <p rend="justify">Vrednicii cavaleri, târşindu-şi întruna picioarele, îl înghiontiră înainte pe jupân Kokosiński.</p>
                  <p rend="justify">Haide, începe!</p>
                  <p rend="justify">Jupan Kokosiński făcu un pas înainte, îşi drese glasul şi începu astfel:</p>
                  <p rend="justify">Preamărită jupâniţa, fiică a cămăraşului…</p>
                  <p rend="justify">A  starostelui de vânătoare, îl îndreptă Kmicic.</p>
                  <p rend="justify">Preamărită jupâniţa, fiică a starostelui de vânătoare şi nouă milostivă binefăcătoare, repetă descumpănit jupân Jaromir, să-mi fie cu iertăciune că ţi-am greşit rangul.</p>
                  <p rend="justify">E  o greşeală fără însemnătate, dădu răspuns jupâniţa Aleksandra, şi nu păgubeşte cu nimic pe un cavaler atât de iscusit la vorbă…</p>
                  <p rend="justify">Preamărită jupâniţa, fiică a starostelui de vânătoare, binefăcătoare şi nouă milostivă stăpână! … Nu ştiu ce mi se cuvine să laud mai întâi în numele întregului ţinut al Orszei; frumuseţea şi virtuţile neobişnuite ale domniei tale, ori norocul nemaipomenit al rotmistrului şi tovarăşului nostru, jupân Kmicic, fiindcă de-ar fi să mă înalţ în slava cerului, să ajung până la nori… până la nori zic…</p>
                  <p rend="justify">Da mai coboară odată din norii ăia! strigă Kmicic.</p>
                  <p rend="justify">Cavalerii izbucniră într-un râs uriaş şi deodată amintindu-şi de porunca lui Kmicic, îşi duseră mâna la mustaţă.</p>
                  <p rend="justify">Jupân Kokosiński se zăpăci cu totul, roşi ca racul şi spuse:</p>
                  <p rend="justify">Atunci vorbiţi singuri, păgânilor, dacă pe mine mă faceţi de râs!</p>
                  <p rend="justify">Jupâniţa Aleksandra îşi apucă iarăşi poala rochiei cu vârful degetelor.</p>
                  <p rend="justify">N-aş putea să stau alături de domniile voastre în vorbe meşteşugite, zise, dar ştiu că nu sunt vrednică de laudele pe care mi le aduceţi în numele întregului ţinut al Orszei.</p>
                  <p rend="justify">Şi iarăşi se înclină foarte serioasă, iar bătăuşii din Orsza nu se simţeau în largul lor înaintea acestei jupâniţe cu purtări alese. Se străduiau să pară curtenitori, dar nu izbuteau deloc. Aşa că începură să-şi răsucească mai avan mustăţile, să mormăie şi să-şi pună mâinile pe mânerul săbiilor, până când îi scăpă Kmicic:</p>
                  <p rend="justify">Jupâniţă, am venit să te luăm şi să te plimbăm cu sania prin pădure până la Mitruny, cum ne-am înţeles ieri. Pârtia e grozavă şi Dumnezeu a dat un geruleţ straşnic.</p>
                  <p rend="justify">Am şi trimis-o la Mitruny pe mătuşa Kulwiecówna să ne pregătească masa. Aşteptaţi, domniile voastre, numai o clipă, să mă îmbrac mai călduros.</p>
                  <p rend="justify">Se întoarse şi ieşi, iar Kmicic se repezi la însoţitorii săi:</p>
                  <p rend="justify">Ei, cum vi se pare, mieluşeii mei dragi? Nu-i o adevărată prinţesă? … Ce mai zici, Kokoszka? Spuneai că a pus şaua pe mine, dar tu de ce-ai rămas mut înaintea ei? … Unde-ai mai văzut una ca ea?</p>
                  <p rend="justify">Nu trebuia să mă încurcaţi, deşi recunosc că nu mă aşteptam să-i vorbesc unei asemenea jupâniţe.</p>
                  <p rend="justify">Răposatul cămăraş, spuse Kmicic, a stat cu ea mai mult pe la Kiejdany, la curtea prinţului voievod sau la starostele Hlebowicz, decât acasă. Acolo a învăţat să se poarte aşa. Şi de frumoasă? … Ce, v-aţi uitat limba în gură?</p>
                  <p rend="justify">Ne-am purtat ca nişte prostănaci! spuse Ranicki cu mânie, dar cel mai mare prost e Kokosiński!</p>
                  <p rend="justify">A, vânzătorule! De ce mă tot împungeai cu cotul, trebuia să vorbeşti tu, cu obrazul tău plin de pete.</p>
                  <p rend="justify">Pace, mieluşeilor, pace! îi potoli Kmicic. Puteţi să vă minunaţi cât vreţi, dar nu vă certaţi!</p>
                  <p rend="justify">Eu aş fi în stare să sar şi-n foc pentru ea! strigă Rekuć. Taie-mă, Jędruś, dar nu retrag ce-am spus.</p>
                  <p rend="justify">Kmicic însă nici nu se gândea să-l taie, dimpotrivă, era prea mulţumit, îşi răsucea mustaţa şi se uita triumfător la însoţitorii săi. Tocmai atunci intră şi jupâniţa Aleksandra cu un calpac de jder pe cap. Faţa ei albă părea acum şi mai luminoasă. Ieşiră în pridvor.</p>
                  <p rend="justify">Cu sania asta mergem? întrebă jupâniţa, arătând spre ursul argintiu, n-am mai văzut aşa ceva.</p>
                  <p rend="justify">Nu ştiu cine i-a fost primul stăpân, fiindcă-i pradă de luptă. Acum o să ne plimbăm noi cu ea. E chiar foarte potrivită, pentru că şi pe blazonul meu e o jupâniţa pe un urs. Altă ramură a neamului Kmicic are steaguri pe blazon, dar aceştia se trag din Filon Kmita Czarnobylski, care nu face parte din casa marilor Kmita.</p>
                  <p rend="justify">Şi ursul ăsta când l-ai dobândit?</p>
                  <p rend="justify">Nu demult, în războiul ăsta. Noi, sărmanii exules34 care ne-am pierdut averile, mai avem doar ce ne dă războiul. Şi pentru că i-am slujit cu credinţă acestui stăpân, mi-am primit răsplata.</p>
                  <p rend="justify">Să dea Dumnezeu un război mai norocos, fiindcă cel de acum a răsplătit numai pe unii, storcând lacrimi amare întregii Republici.</p>
                  <p rend="justify">Dumnezeu şi hatmanii le vor schimba pe toate.</p>
                  <p rend="justify">Spunând acestea, Kmicic o înveli pe jupâniţă cu o pătură frumoasă, din ţesătură albă şi căptuşită cu blănuri albe de lup, apoi urcă şi el, îl îndemnă pe surugiu: „Mână!” şi caii porniră în goană.</p>
                  <p rend="justify">Aerul rece îi lovea drept în faţă, aşa că tăcură – se mai auzeau numai şuierul zăpezii îngheţate sub tălpeţi, sforăitul cailor, tropotul cailor şi strigătele vizitiului.</p>
                  <p rend="justify">Într-un târziu, jupân Andrzej se aplecă spre Oleńka:</p>
                  <p rend="justify">Ţi-e bine, domnia ta?</p>
                  <p rend="justify">Mi-e bine, răspunse, ridicându-şi mâneca la gură, ca să oprească aerul rece.</p>
                  <p rend="justify">Sania gonea ca vijelia. Ziua era luminoasă, geroasă. Zăpada sclipea ca presărată cu scântei; de pe acoperişurile albe ale aşezărilor, care semănau cu nişte mormane albe; se înălţau sus de tot trâmbe de fum trandafiriu. Cârduri de ciori zburau cu croncănituri răsunătoare dinaintea saniei, printre copacii despuiaţi de frunze.</p>
                  <p rend="justify">La vreo două verste de Wodokty intrară, pe un drum larg, în pădurea întunecată care se înălţa tăcută, bătrână şi liniştită, de parcă dormea sub chiciura deasă. Copacii, zburând pe dinaintea ochilor, păreau că aleargă undeva înapoi, iar ei goneau din ce în ce mai repede, ca şi când armăsarii prinseseră aripi. Asemenea goană ameţeşte şi moleşeşte, aşa că jupâniţa Aleksandra se simţea şi ea ca îmbătată. Se plecă pe spate şi închise ochii, lăsându-se cu totul în seama iuţelii. O cuprindea o slăbiciune plină de dulceaţă şi i se părea că şleahticul ăsta din Orsza o răpise şi gonea ca vântul, iar ea, subjugată de moleşeală, nu mai avea putere să se împotrivească şi nici să strige după ajutor… Şi zboară aşa, zboară tot mai iute… Oleńka se simte luată în braţe… simte, în sfârşit, pe buze ca o pecete fierbinte, arzătoare… Ochii nu vor să i se deschidă, totul se petrece ca într-un vis… Şi zboară, zboară mereu!</p>
                  <p rend="justify">Jupâniţa, ameţită, se trezi abia la auzul unui glas care o întreba:</p>
                  <p rend="justify">Ţii la mine?</p>
                  <p rend="justify">Deschise ochii:</p>
                  <p rend="justify">Ca la sufletul meu!</p>
                  <p rend="justify">Iar eu ca la viaţa mea!</p>
                  <p rend="justify">Şi iarăşi calpacul de samur al lui Kmicic se aplecă peste căciuliţă de jder a Oleńkăi. Nici ea nu mai ştia ce o îmbată mai mult, sărutările lui sau goana asta ca-n poveste.</p>
                  <p rend="justify">Zburau întruna prin pădure. Cohorte întregi de copaci alergau înapoi. Zăpada scârţâia, caii sforăiau, şi ei erau fericiţi.</p>
                  <p rend="justify">Aş goni aşa până la sfârşitul lumii! strigă Kmicic.</p>
                  <p rend="justify">Ce facem, noi e mare păcat! şopti Oleńka.</p>
                  <p rend="justify">Ce păcat mai e şi ăsta! îngăduie-mi să mai păcătuiesc o dată.</p>
                  <p rend="justify">Nu se mai poate. Suntem aproape de Mitruny.</p>
                  <p rend="justify">Aproape sau departe, mi-e totuna!</p>
                  <p rend="justify">Şi Kmicic se înălţă în sanie, ridică braţul şi începu să chiuie, de parcă nu-şi mai putea stăpâni bucuria în pieptul larg:</p>
                  <p rend="justify">Hei-ha! hei-ha!</p>
                  <p rend="justify">Hei-hop! Hop-ha! răspunseră însoţitorii din săniile din urmă.</p>
                  <p rend="justify">Domnia ta, de ce strigaţi aşa? întrebă jupâniţa.</p>
                  <p rend="justify">Uite-aşa! De bucurie! Ia chiuie şi domnia ta o dată!</p>
                  <p rend="justify">Hei-ha! răsună glăsciorul subţirel, dar puternic.</p>
                  <p rend="justify">Regina mea! Îţi cad la picioare.</p>
                  <p rend="justify">O  să râdă ceilalţi de noi.</p>
                  <p rend="justify">După moleşeală, îi cuprinse o veselie fără margini, nebună ca şi goana cailor. Kmicic începu să cânte:</p>
                  <p rend="justify">Din pridvor fata priveşte, măre, şi ce vede Pe câmpul bogat?</p>
                  <p rend="justify">Mamă, uite, ies râţarii35 din cel codru verde.</p>
                  <p rend="justify">Ce mi-o fi fost dat?!</p>
                  <p rend="justify">Fată dragă, stai şi pune-ţi mâna dălbioară Pe ochi viorei, C-o să-ţi zboare inimioara din piept prea uşoară La război cu ei.</p>
                  <p rend="justify">Cine te-a învăţat, domnia ta, să cânţi atât de frumos? întrebă jupâniţa Aleksandra.</p>
                  <p rend="justify">Războiul, Oleńka. În tabără cântam adesea de dor şi de urât.</p>
                  <p rend="justify">Vorbirea le fu întreruptă de strigăte puternice din spatele saniei:</p>
                  <p rend="justify">Opreşte! Opreşte! Hei, opreşte!</p>
                  <p rend="justify">Jupân Andrzej se răsuci mânios şi mirat că însoţitorilor le trăsnise prin cap să strige şi să-i oprească, dar la câteva zeci de paşi în urma saniei văzu un călăreţ care se apropia în goana mare.</p>
                  <p rend="justify">Pe legea mea! Asta e vagmistrul meu, Soroka; cred că s-a întâmplat ceva! zise jupân Andrzej.</p>
                  <p rend="justify">În această vreme, vagmistrul se apropie, îşi struni calul cu putere, ridicându-l în două picioare, şi începu să vorbească gâfâind:</p>
                  <p rend="justify">Jupâne rotmistru! …</p>
                  <p rend="justify">Ce-i acolo, Soroka?</p>
                  <p rend="justify">Upita arde; se bat!</p>
                  <p rend="justify">Isuse, Marie! strigă Oleńka.</p>
                  <p rend="justify">Nu te teme, jupâniţa… Cine se bate?</p>
                  <p rend="justify">Oştenii cu târgoveţii. În piaţa a izbucnit focul. Târgoveţii s-au pus la adăpost înapoia unei întărituri şi au trimis după ajutor la Poniewież, iar eu m-am repezit după înălţimea ta. Abia-mi mai trag sufletul…</p>
                  <p rend="justify">În timp ce vorbeau, îi ajunseră săniile care veneau în spate. Kokosiński, Ranicki, Kulwiec-Hippocentaurus, Uhlik, Rekuć şi Zend săriră în zăpadă şi făcură cerc în jurul lor.</p>
                  <p rend="justify">Din ce s-au luat? întrebă Kmicic.</p>
                  <p rend="justify">Târgoveţii n-au vrut să ne dea hrană pentru cai şi oameni, fiindcă n-avem poruncă scrisă, şi oştenii au vrut să ia cu forţa. I-am înconjurat pe şoltuz şi pe cei care se adăpostiseră în piaţă, am început să tragem şi am dat foc la două aşezări; acum e un vaier grozav şi bat clopotele…</p>
                  <p rend="justify">Ochii lui Kmicic începură să scânteieze de mânie.</p>
                  <p rend="justify">Trebuie să le sărim şi noi într-ajutor! strigă Kokosiński.</p>
                  <p rend="justify">Târgoveţii îi asupresc pe oşteni! ţipă Ranicki, pe faţa căruia se iviseră pete roşii, albe şi vineţii. Domniile voastre, jap, jap!</p>
                  <p rend="justify">Zend începu să râdă întocmai cum râde bufniţa, de se speriară caii, iar Rekuć îşi ridică privirile spre cer şi piui:</p>
                  <p rend="justify">Loveşte! Cine crede-n Dumnezeu! Hai să-i afumăm pe târgoveţi!</p>
                  <p rend="justify">Tăcere! tună Kmicic, de răsună pădurea, încât Zend care stătea mai aproape se clătină ca un om beat. N-aveţi ce căuta acolo, nu-i nevoie de ciopârţeală! … Urcaţi toţi în două sănii! Una lăsaţi-mi-o mie şi plecaţi la Lubicz! Mă aşteptaţi acolo, veniţi numai dacă trimit după ajutor!</p>
                  <p rend="justify">Cum aşa? se împotrivi Ranicki.</p>
                  <p rend="justify">Dar jupân Andrzej îi înfipse mâna-n gât şi ochii îi sticliră şi mai tare.</p>
                  <p rend="justify">Să nu crâcneşti! îl ameninţă.</p>
                  <p rend="justify">Tăcură cu toţii; se vede că se temeau de el, cu toate că de obicei se purtau ca nişte prieteni.</p>
                  <p rend="justify">Oleńka, întoarce-te la Wodokty, o rugă Kmicic, sau du-te la Mitruny după mătuşa Kulwiecówna. Uite cum ne-au stricat cheful. Ştiam eu că n-o să stea ei cu mâinile încrucişate… Dar o să fie îndată linişte, o să cadă câteva capete şi gata. Jupâniţă, rămâi sănătoasă şi nu te teme, am să mă întorc repede…</p>
                  <p rend="justify">Îi sărută mâinile şi o înveli în blana de lup; urcă apoi în altă sanie şi strigă la vizitiu:</p>
                  <p rend="justify">La Upita!</p>
               </div>
               <div type="div3">
                  <head>Capitolul IV.</head>
                  <p rend="justify">Se scurseră câteva zile, dar Kmicic nu se întoarse. La Wodokty veniră, în schimb, trei şleahtici laudanieni s-o cerceteze pe jupâniţă. Veni dară Pakosz Gasztowt din Pacunele, cel la care stătea în ospeţie jupân Wołodyjowski patriarhul întregii aşezări, cunoscut pentru bogăţiile şi cele şase fiice ale sale; din acestea, trei erau măritate cu trei Butrymi, care căpătaseră fiecare câte o sută de taleri zestre, başca lucrurile şi vitele. Al doilea sosi Kasjan Butrym, cel mai vârstnic om din Lauda, care şi-l amintea bine pe Batory, iar cu el ginerele lui Pakosz, Józwa Butrym. Acesta, cu toate că era în puterea vârstei, fiindcă n-avea mai mult de cincizeci de ani, nu plecase la oaste la Rosienie, deoarece în luptele cu cazacii o ghiulea de tun îi smulsese laba piciorului. Din care pricină îi mai ziceau şi şchiopul sau Józwa Beznogi. Era un şleahtic înfricoşător, cu o putere de urs şi foarte înţelept, dar aspru şi muşcător, judecând oamenii fără îngăduinţă. Prin împrejurimi lumea se cam temea de el, pentru că nu ştia să se arate iertător nici cu sine şi nici cu ceilalţi. Când se îmbăta, era primejdios, dar asta se întâmpla foarte rar.</p>
                  <p rend="justify">Toţi trei veniră la jupâniţă, care-i primi cum se cuvine, deşi înţelese de la început că se osteniseră până la Wodokty, ca să afle de la ea ceva despre jupân Kmicic.</p>
                  <p rend="justify">Fiindcă noi vrem să ne ducem să-i dăm bineţe, dar pesemne că nu s-a întors încă de la Upita, vorbi Pokosz, aşa că am venit la tine, jupâniţă dragă, să ne spui când se poate.</p>
                  <p rend="justify">Cred că trebuie să pice în orice clipă, răspunse jupâniţă. Se va bucura din tot sufletul să vă primească, ocrotitorii mei, căci a auzit multe lucruri bune despre voi, şi mai demult, de la bunicul, şi acum, de la mine.</p>
                  <p rend="justify">Numai să nu ne primească şi pe noi cum i-a primit pe alde Domaszewicz, când s-au dus să-l vestească de moartea polcovnicului, mormăi Józwa posomorât.</p>
                  <p rend="justify">Jupâniţă îl auzi şi răspunse îndată:</p>
                  <p rend="justify">Să nu-i purtaţi supărare pentru atâta lucru. Poate că nu i-a primit cum se cuvenea, dar şi-a recunoscut greşeala. De asemenea, să nu uitaţi că se întorcea dintr-un război în care a îndurat multe lipsuri şi nevoi. Nu e de mirare că oştenii se mai burzuluiesc la câte unul, la ei voia bună taie ca şi sabia.</p>
                  <p rend="justify">Pakosz Gasztowt, gata totdeauna să trăiască în pace cu toată lumea, dădu din mână şi zise:</p>
                  <p rend="justify">De aceea nu ne-am mirat nici noi. Dacă mistreţii se burzuluiesc unul la altul când se întâlnesc pe neaşteptate, de ce n-ar putea face tot aşa şi oamenii. Noi o să ne ducem la vechiul Lubicz să ne închinăm lui jupân Kmicic, ca să trăiască laolaltă cu noi, să mergem la război şi la vânat împreună, ca şi cu răposatul cămăraş.</p>
                  <p rend="justify">Aşa că spune, jupâniţă dragă, ţi-a plăcut sau nu? întrebă Kasjan Butrym. E datoria noastră să te întrebăm! …</p>
                  <p rend="justify">Dumnezeu să vă răsplătească pentru grijă. Jupân Kmicic e un cavaler vrednic şi chiar dacă aş fi văzut ceva rău la el, nu se cade să vorbesc despre asta.</p>
                  <p rend="justify">Dar n-ai văzut nimic rău, nu-i aşa, sufleţelul nostru scump?</p>
                  <p rend="justify">Nimic! De altfel, nimeni n-are dreptul să-l judece aici şi, Doamne fereşte, să se arate cu bănuială. Mai bine să aducem mulţumită Domnului!</p>
                  <p rend="justify">De ce să-i mulţumim înainte de vreme?! Dacă om avea pentru ce, o să-i mulţumim, dacă nu, n-o să-i mulţumim, răspunse mohorât Józwa care, ca un samogiţian adevărat ce era, se arăta grijuliu şi prevăzător.</p>
                  <p rend="justify">De nuntă aţi vorbit ceva? întrebă iarăşi Kasjan.</p>
                  <p rend="justify">Oleńka îşi lăsă ochii în jos.</p>
                  <p rend="justify">Jupân Kmicic ar vrea cât mai repede…</p>
                  <p rend="justify">Iaca vorbă, păi cum să nu vrea? … mormăi Józwa. Ce, e prost? Care-i ursul, să nu vrea miere? Dar de ce atâta grabă? Nu e mai bine să vedem ce fel de om este? Tătuţă Kasjan, nu mai moţăi ca iepurele sub brazdă la amiază şi spune ce ai de spus!</p>
                  <p rend="justify">Nu moţăi, mă gândesc numai ce să spun, răspunse bătrânul. Că Isus a zis aşa: Bine faci, bine găseşti! Nici noi nu-i dorim răul lui jupân Kmicic şi să dea Dumnezeu să nu ni-l dorească nici el nouă. Amin!</p>
                  <p rend="justify">Numai să fie pe gândul nostru! adăugă Józwa.</p>
                  <p rend="justify">Billewiczówna îşi încruntă sprâncenele negre şi rosti cu anume mândrie:</p>
                  <p rend="justify">Domniile voastre să nu uitaţi că nu trebuie să-l întâmpinăm ca pe o slugă. El va fi stăpân aici şi după voia lui vor fi toate. Tot el trebuie să mă şi ocrotească, în locul domniilor voastre.</p>
                  <p rend="justify">Asta înseamnă că noi să nu ne mai amestecăm? întrebă Józwa.</p>
                  <p rend="justify">Înseamnă că trebuie să-i arătaţi prietenie, aşa cum vrea şi el să vă arate. Doar e vorba de avutul lui şi fiecare are dreptul să facă ce-i place cu el. Nu-i adevărat, tătucule Pakosz?</p>
                  <p rend="justify">Prea adevărat! încuviinţă bătrânelul din Pacunele.</p>
                  <p rend="justify">Dar Józwa se întoarse iarăşi spre părintele său:</p>
                  <p rend="justify">Nu moţăi, tătuţă Kasjan!</p>
                  <p rend="justify">Nu moţăi, mă gândesc numai.</p>
                  <p rend="justify">Atunci spune ce gândeşti.</p>
                  <p rend="justify">Ce gândesc eu? Uite ce gândesc… Jupân Kmicic vine dintr-un neam mare, e de sânge ales, iar noi suntem nişte şleahtici amărâţi. Mai e şi războinic de seamă; el a rămas singurul care s-a opus vrăjmaşului, după ce toţi ceilalţi au încetat să se bată. Dă, Doamne, să avem cât mai mulţi ca el. Dar tovarăşii lui sunt nişte neisprăviţi! … Vecine Pakosz, ce-ai auzit de la alde Domaszewicz? Că sunt toţi nişte oameni fără cinste, împotriva cărora stau mărturie fapte nevrednice, osândiri şi judecăţi. Sunt feciori ai diavolului! Au păgubit, e drept, vrăjmaşul, dar îi păgubesc şi pe ai noştri. Au ars, au jefuit şi au siluit legea, asta e! Oricât de plin de virtute ar fi cineva, tot i se mai întâmplă să taie pe câte unul sau să năvălească asupra cuiva. Ei însă au trăit ca tătarii şi demult trebuiau să putrezească în temniţă, dacă nu-i proteguia jupân Kmicic cu puterea lui. El îi are dragi şi-i ocroteşte, aşa că se ţin după el, cum se ţin tăunii vara după cai. Acum abia au venit aici şi toată lumea a aflat câte parale fac. Păi la Lubicz au tras chiar din prima zi cu pistoalele şi încă în ce? În tablourile răposaţilor Billewiczi, lucru pe care jupân Kmicic nu se cuvenea să-l îngăduie, pentru că ei sunt binefăcătorii lui.</p>
                  <p rend="justify">Oleńka îşi acoperi ochii cu mâinile.</p>
                  <p rend="justify">Nu se poate! Asta nu se poate!</p>
                  <p rend="justify">Se poate, că aşa a fost Le-a îngăduit să tragă în binefăcătorii lui, cu care are să se înrudească. Şi după aceea, au adus în odaie fetele de la conac, ca să se destrăbăleze! … Ptiu! Mai mare păcatul! Aşa ceva pe la noi nu s-a mai întâmplat! … Din prima zi! …</p>
                  <p rend="justify">Bătrânul Kasjan era atât de mânios, încât începu sa bată cu toiagul în podea, iar Józwa adăugă:</p>
                  <p rend="justify">Parcă oştenii pe care i-a lăsat jupân Kmicic la Upita sunt mai buni? Cum sunt căpeteniile, aşa sunt şi oştenii. Lui jupân Sołłohub i s-au furat vitele şi lumea vorbeşte că oamenii lui Kmicic sunt vinovaţi; pe ţăranii din Mejszagoła, care cărau smoală, i-au bătut la drumul mare. Cine? Tot ei. Jupân Sołłohub s-a dus la jupân Hlebowicz să-i facă dreptate, iar acum la Upita iarăşi e mare zarvă. Toate acestea spre ocara lui Dumnezeu! Nicăieri nu era linişte ca aici, dar acum trebuie să încarci flinta şi să stai de strajă toată noaptea. Şi de ce? Pentru că a venit jupân Kmicic cu oamenii lui!</p>
                  <p rend="justify">Nu vorbi aşa, tătucule Józwa, nu vorbi aşa! strigă Oleńka.</p>
                  <p rend="justify">Dar cum să vorbesc? Dacă jupân Kmicic nu e vinovat, de ce ţine asemenea oameni, de ce trăieşte cu ei? Jupâniţă, domnia ta să-i spui să-i gonească sau să-i dea pe mâna călăului, pentru că altfel nu vom avea linişte Cine-a mai auzit să tragă în tablouri şi să se destrăbăleze aşa, pe faţă? Toată lumea nu vorbeşte decât de asta.</p>
                  <p rend="justify">Şi ce pot să fac eu? întrebă Oleńka. Poate că sunt într-adevăr oameni răi, da el a fost cu ei la luptă. Gândiţi că o să-i gonească la rugămintea mea?</p>
                  <p rend="justify">Dacă nu-j goneşte, înseamnă că e şi el la fel! murmură Józwa.</p>
                  <p rend="justify">Atunci jupâniţă începu să fiarbă de mânie împotriva acelor însoţitori, ucigaşi şi jucători nărăviţi.</p>
                  <p rend="justify">Bine, fie şi aşa! Trebuie să se descotorosească de ei! N-are decât să aleagă între mine şi ei! Dacă-i adevărat ce spuneţi – şi am să aflu chiar astăzi – n-am să le iert nici împuşcăturile şi nici deşănţarea. Eu sunt o orfană, şi-s singură, iar ei o ceată înarmată, dar n-am să mă tem de ei…</p>
                  <p rend="justify">O  să te ajutăm noi! spuse Józwa.</p>
                  <p rend="justify">Pe viul Dumnezeu! rosti Oleńka, mâniindu-se din ce în ce mai tare, n-au decât să facă ce vor, dar nu aici, la Lubicz… Să fie cum poftesc, îi priveşte, vor răspunde cu capetele lor, dar pe jupân Kmicic să nu-l îndemne la dezmăţ… Ruşine! Ruşine! … Credeam că sunt nişte oşteni stângaci, dar văd că sunt vânzători nevrednici, care se pângăresc şi pe sine şi-l pângăresc şi pe el. Aşa-i, se vedea după ochi cine sunt, dar eu, proastă, nu m-am priceput. Bine, domniilor voastre vă sunt mulţămitoare că mi-aţi deschis ochii asupra acestor iude… Acum ştiu ce-mi rămâne de făcut.</p>
                  <p rend="justify">Aşa-i! Aşa-i! adeveri Kasjan. Virtutea vorbeşte prin gura domniei tale, iar noi îţi vom sta într-ajutor.</p>
                  <p rend="justify">Domniile voastre să nu-l învinuiţi pe jupân Kmicic, chiar dacă a făcut ceva împotriva obiceiului, el e tânăr, iar ei îl ispitesc, îl aţâţă, îl îndeamnă la destrăbălare prin pilda lor şi-l fac de ruşine. Aşa-i, pe viaţa mea, asta nu va mai dura mult!</p>
                  <p rend="justify">Mânia creştea tot mai tare în inima Oleńkăi şi la fel ciuda împotriva însoţitorilor lui jupân Kmicic; cum creşte durerea în rana făcută de curând. Pentru că o răniseră într-adevăr în mândria ei de femeie şi în încrederea cu care dragostea-i curată îl dăruise pe jupân Andrzej. Se simţea ruşinată pentru el şi pentru sine, iar furia şi ruşinea ei căutau înainte de toate pe vinovaţi.</p>
                  <p rend="justify">Şleahticii se bucurau văzând-o pe nepoata polcovnicului lor atât de ameninţătoare şi de hotărâtă împotriva scandalagiilor din Orsza.</p>
                  <p rend="justify">Iar ea vorbea mai departe, cu ochii scânteietori:</p>
                  <p rend="justify">Aşa-i, ei sunt vinovaţi şi trebuie să plece încotro văd cu ochii, nu numai de la Lubicz, dar din tot ţinutul Laudei.</p>
                  <p rend="justify">Inimioară dragă, nici noi nu-l găsim vinovat pe jupân Kmicic, spuse bătrânul Kasjan. Ştim şi noi că ei îl aţâţă. Prin urmare, noi n-am venit aici cu răutate şi otravă împotriva lui, ci ca să ne plângem că ţine pe lângă el asemenea nelegiuiţi. Se ştie doar că tinereţea-i proastă. Şi jupân Hlebowicz, starostele, cât a fost tânăr, era cam zănatec, iar acum ne conduce pe toţi.</p>
                  <p rend="justify">Da’ câinele? adăugă înduioşat bătrânul liniştit din Pacunele. Te duci cu unul tânăr pe câmp şi el, nesăbuitul, în loc să ia urma sălbăticiunii, ţi se încurcă printre picioare şi se freacă de tine.</p>
                  <p rend="justify">Oleńka vru să spună ceva, dar o podidiră lacrimile.</p>
                  <p rend="justify">Nu mai plânge! o rugă Józwa Butrym.</p>
                  <p rend="justify">Nu plânge, nu mai plânge! … Îl sprijiniră şi cei doi bătrâni.</p>
                  <p rend="justify">Şi aşa se străduiau s-o mângâie. După ce plecară, Oleńka rămase îngrijorată, neliniştită şi parcă înciudată împotriva lor şi a lui jupân Andrzej.</p>
                  <p rend="justify">Mândra jupâniţă se simţea lovită până în adâncul sufletului, pentru că fusese nevoită să-l apere şi să-i convingă pe ceilalţi de nevinovăţia lui. Cât despre tovarăşii lui! … Pumnii jupâniţei se strângeau cu putere când se gândea la ei. În faţa ochilor îi apărură aievea chipurile lui jupân Kokosiński, Uhlik, Zend, Kulwiec-Hippocentaurus şi ale celorlalţi şi văzu dintr-odată ceea ce nu văzuse la început; chipuri obraznice pe care prefăcătoria, deşănţarea şi omuciderea îşi puseseră pecetea adâncă. Un simţământ de ură, străin până atunci sufletului Oleńkăi, începea să pună stăpânire pe ea, asemenea unei vâlvătăi pustiitoare.</p>
                  <p rend="justify">În aceeaşi măsură creştea cu fiecare clipă şi supărarea împotriva lui jupân Kmicic.</p>
                  <p rend="justify">Mai mare ruşinea! şoptea numai pentru sine jupâniţa printre buzele palide. În fiecare seară, când pleca de la mine, se întorcea la slujitoarele lui! …</p>
                  <p rend="justify">Se simţea umilită. O povară uriaşă îi apăsa pieptul, împiedicându-i răsuflarea.</p>
                  <p rend="justify">Afară se lăsa înserarea. Jupâniţa Aleksandra umbla prin încăpere cu paşi grăbiţi, fierbând de mânie. Firea nu-i îngăduia să rabde nedreptăţile sorţii, fără să se apere. Vroia să înceapă numaidecât lupta cu această adunătură de duhuri rele. Numaidecât! Dar ce putea să facă? … Nimic altceva decât să-l roage cu lacrimi în ochi pe jupân Andrzej să-i împrăştie în cele patru vânturi pe aceşti tovarăşi, care-l făceau de râs. Şi dacă va refuza? …</p>
                  <p rend="justify">Dacă va refuza…</p>
                  <p rend="justify">Se temea să se gândească mai departe.</p>
                  <p rend="justify">Gândurile îi fură întrerupte de copilul de casă, care aduse un braţ de reteveie de ienupăr pentru foc şi, aruncându-le pe vatră, începu să scormonească după cărbuni în cenuşa stinsă. Deodată Oleńka se hotărî şi porunci:</p>
                  <p rend="justify">Kostek! Încalecă îndată şi du-te la Lubicz! Dacă stăpânul a venit, roagă-l să se repeadă până aici, iar dacă n-a sosit încă, să vie vechilul, bătrânul Znikis! Să încalece numaidecât şi să vină odată cu tine!</p>
                  <p rend="justify">Feciorul aruncă vreascuri şi tăciuni, clădării deasupra reteveie de ienupăr şi se repezi la uşă.</p>
                  <p rend="justify">Flăcările luminoase începură să sâsâie şi să joace în cămin. Oleńka îşi simţi sufletul mai uşurat. „Poate că bunul Dumnezeu le va schimba pe toate în bine! îşi spuse în gând. Te pomeneşti că nu-i chiar atât de rău, cum au spus ocrotitorii mei… O să vedem!”</p>
                  <p rend="justify">Şi, după o clipă, trecu în odaia slujitorilor, ca să stea cu ei, după vechiul obicei al Billewiczilor, să supravegheze torcătoarele şi să îngâne cântece cucernice.</p>
                  <p rend="justify">După vreo două ceasuri, intră Kostek, îngheţat de-a binelea.</p>
                  <p rend="justify">Znikis aşteaptă în tindă! vesti. Stăpânul n-a venit la Lubicz.</p>
                  <p rend="justify">Jupâniţa se ridică îndată. În tindă, vechilul i se plecă până la pământ.</p>
                  <p rend="justify">Cum stai cu sănătatea, jupâniţa? Să dea Dumnezeu să fie cât mai bună!</p>
                  <p rend="justify">Trecură în încăperea de ospeţe. Znikis se opri lângă uşă.</p>
                  <p rend="justify">Ce se mai aude pe la Lubicz? întrebă jupâniţa.</p>
                  <p rend="justify">Vechilul dădu din mână.</p>
                  <p rend="justify">Păi, stăpânul n-a venit…</p>
                  <p rend="justify">Ştiu că e la Upita. Dar ce se întâmplă acasă?</p>
                  <p rend="justify">Păi…</p>
                  <p rend="justify">Ascultă Znikis, vorbeşte cu îndrăzneală, nici un fir de păr nu ţi se va clinti din cap. Se zice că stăpânul e bun, dar însoţitorii lui îşi fac de cap.</p>
                  <p rend="justify">Chiar aşa, luminată jupâniţa, îşi fac de cap!</p>
                  <p rend="justify">Spune adevărul.</p>
                  <p rend="justify">Dacă domnia ta porunceşti, mie nu mi-e îngăduit… mi-e frică… mi s-a poruncit să nu…</p>
                  <p rend="justify">Cine ţi-a poruncit?</p>
                  <p rend="justify">Stăpânul…</p>
                  <p rend="justify">Se aşternu o clipă de tăcere. Oleńka mergea cu paşi repezi prin încăpere, încruntată şi cu buzele strânse, iar el o urmărea cu privirile.</p>
                  <p rend="justify">Deodată se opri înaintea lui.</p>
                  <p rend="justify">Tu al cui eşti?</p>
                  <p rend="justify">Al Billewiczilor. Eu sunt de aici, din Wodokty, nu de la Lubicz.</p>
                  <p rend="justify">N-ai să te mai întorci la Lubicz… ai să rămâi aici. Acum îţi poruncesc să spui tot ce ştii.</p>
                  <p rend="justify">Cum stătea lângă uşă, Znikis se aruncă în genunchi.</p>
                  <p rend="justify">Luminată jupâniţă, eu nu mai vreau să mă întorc acolo, acolo-i ziua judecăţii de apoi! … Jupâniţă, sunt nişte lotri şi nelegiuiţi, nimeni nu mai e sigur de viaţa lui nici măcar un ceas.</p>
                  <p rend="justify">Billewiczówna se răsuci în loc, nimerită parcă de o săgeată. Îi pieri sângele din obraji, dar întrebă liniştită:</p>
                  <p rend="justify">E  adevărat că au tras în portretele strămoşilor noştri?</p>
                  <p rend="justify">Cum să nu fie! Şi fetele le-au adus în odăi, în fiecare zi se destrăbălează. Plânge tot satul, iar la conac e Sodoma şi Gomora36! Taie vitele şi oile pentru ospeţe! … Asupresc oamenii… Ieri l-au răjghinat pe rândaş.</p>
                  <p rend="justify">Şi pe rândaş? …</p>
                  <p rend="justify">Păi cum! Da cel mai rău pătimesc fetele. Acum nu le mai ajung cele de la curte, le vânează şi pe cele din sat…</p>
                  <p rend="justify">Urmă iarăşi o clipă de tăcere. O rumeneală fierbinte se înstăpâni pe obrajii jupâniţei.</p>
                  <p rend="justify">Când aşteaptă să se întoarcă stăpânul? …</p>
                  <p rend="justify">Nu ştiu nici ei nimic, jupâniţă, dar şuşoteau între ei că mâine trebuie să plece cu toţii la Upita. Au dat poruncă să fie caii gata. Vor să treacă pe la domnia ta şi să te roage să le dai slujitori într-ajutor şi pulbere, că s-ar putea să se afle în nevoie.</p>
                  <p rend="justify">Vor să treacă şi pe aici? … Asta-i bine. Znikis, acum du-te la bucătărie. Nu mai ai ce căuta la Lubicz.</p>
                  <p rend="justify">Să-ţi dea Dumnezeu sănătate şi noroc! …</p>
                  <p rend="justify">Jupâniţa Aleksandra ştia ce vrea şi mai ştia şi cum trebuie să se poarte.</p>
                  <p rend="justify">A  doua zi era duminică. Dis-de-dimineaţă, înainte ca jupâniţele de la Wodokty să plece la biserică, sosiră jupânii Kokosiński, Uhlik, Kulwiec-Hippocentaurus, Ranicki Rekuć şi Zend, urmaţi de slujitorii de la Lubicz, înarmaţi şi călare, deoarece cavalerii hotărâseră să-i sară în ajutor jupânului Kmicic la Upita.</p>
                  <p rend="justify">Jupâniţa le ieşi înainte liniştită şi măreaţă, cu totul alta decât aceea care îi întâmpinase întâia dată cu câteva zile în urmă; abia dădu din cap ca răspuns la plecăciunile lor adânci, dar ei gândiră că lipsa lui jupân Kmicic o făcea atât de prevăzătoare şi nu pricepură nimic.</p>
                  <p rend="justify">Aşa că jupân Jarosz Kokosiński vorbi cu mai multă îndrăzneală decât prima dată:</p>
                  <p rend="justify">Preamărită jupâniţa, fiică a starostelui de vânătoare şi binefăcătoarea noastră! Suntem în drum spre Upita şi am venit să ne închinăm până la pământ şi să cerem auxilia37 în pulbere şi flinte. Porunceşte dară, domnia ta, slujitorilor să încalece şi să meargă cu noi. O să dăm năvală asupra Upitei şi târgoveţilor o să le slobozim puţin sânge.</p>
                  <p rend="justify">Mă mir, răspunse Billewiczówna, că domniile voastre plecaţi la Upita, când eu am auzit cu urechile mele că jupân Kmicic v-a dat poruncă să staţi liniştiţi la Lubicz. Gândesc că lui i se cuvine să poruncească, iar domniile voastre, ca mai mici, trebuie să vă supuneţi…</p>
                  <p rend="justify">Auzind asemenea cuvinte, cavalerii se uitară unul la altul uluiţi. Zend îşi ţuguie buzele, ca şi când ar fi vrut să fluiere ca o pasăre, iar Kokosiński începu să-şi mângâie capul cu palma-i lată.</p>
                  <p rend="justify">Pe legea mea! se împotrivi, dacă te-ar auzi cineva, ar gândi că domnia ta vorbeşti cu slujitorii lui jupân Kmicic. E adevărat că trebuia să stăm acasă, dar e a patra zi şi Jędruś nu s-a întors, aşa că am ajuns la convingerea că acolo e zarvă mare şi săbiile noastre ar putea fi de folos.</p>
                  <p rend="justify">Jupân Kmicic n-a plecat la bătălie, ci să pedepsească nişte oşteni neascultători, lucru care ar putea să vi se întâmple şi domniilor voastre, dacă vă ridicaţi împotriva poruncii. De altminteri, mai degrabă din pricina domniilor voastre s-ar putea isca acolo gâlceavă şi bătaie.</p>
                  <p rend="justify">Ne vine greu să ne înţelegem cu domnia ta. Te rugăm să ne dai pulbere şi oameni.</p>
                  <p rend="justify">Nu vă dau nici pulbere şi nici oameni, mă auzi domnia ta?</p>
                  <p rend="justify">Mă înşeală urechile oare? se cruci Kokosiński. Cum adică nu ne dai? Domnia ta te zgârceşti când e vorba să-l scapi pe Kmicic, pe Jędruś? Vrei mai bine să pată ceva rău?</p>
                  <p rend="justify">Cel mai rău lucru e tovărăşia domniilor voastre!</p>
                  <p rend="justify">Ochii jupâniţei începură să împrăştie fulgere şi, înălţându-şi capul, înaintă câţiva paşi spre haidamacii care se traseră îndărăt cu uimire.</p>
                  <p rend="justify">Vânzătorilor! îi înfruntă, voi îl îndemnaţi să facă rău, numai voi îl aţâţaţi! Acum vă cunosc bine, faptele voastre nevrednice şi destrăbălarea voastră. Sunteţi osândiţi de lege, oamenii cumsecade îşi întorc faţa de la voi, iar ocara cade pe capul lui; numai din pricina voastră, nelegiuiţilor!</p>
                  <p rend="justify">Hei! Pe rănile lui Christos! Auziţi, domniile voastre, strigă Kokosiński. Ce mai e şi asta? Visăm oare, tovarăşi dragi?</p>
                  <p rend="justify">Billewiczówna făcu încă un pas şi porunci, arătându-le uşa cu mâna:</p>
                  <p rend="justify">Afară de-aici!</p>
                  <p rend="justify">Haimanalele păliră de moarte, dar niciunul dintre ei nu cuteză să răspundă. Începură să scrâşnească din dinţi, mâinile se îndreptară spre mânerele săbiilor, în timp ce ochii le răspândeau fulgere. Curând însă fură cuprinşi de teamă. Conacul se afla sub oblăduirea puternicului Kmicic, iar această jupâniţa îndrăzneaţă era logodnica lui. Aşa că îşi înghiţeau mânia în tăcere, iar jupâniţa le arătă uşa cu ochii scânteietori.</p>
                  <p rend="justify">În cele din urmă, jupân Kokosiński bâigui cu glasul întretăiat de furie:</p>
                  <p rend="justify">De vreme ce suntem atât de bine primiţi… nu ne mai rămâne… altceva… decât să ne închinăm gazdei cu purtări alese şi să plecăm… mulţumindu-i pentru ospeţie…</p>
                  <p rend="justify">Spunând acestea, îşi scoase căciula şi făcu înadins o plecăciune până la pământ, iar ceilalţi îi urmară pilda şi ieşiră pe rând. Când uşa se trânti în urma lor, Oleńka căzu vlăguită pe un scaun, răsuflând adânc; avea mai mult curaj decât putere.</p>
                  <p rend="justify">Iar ei se adunară la sfat înaintea pridvorului, lângă cai, niciunul însă nu vroia să vorbească cel dintâi. În sfârşit, Kokosiński întrebă:</p>
                  <p rend="justify">Ei, cum e, dragi mieluşei?</p>
                  <p rend="justify">Ce vrei să spui?</p>
                  <p rend="justify">Vă simţiţi bine?</p>
                  <p rend="justify">Dar tu?</p>
                  <p rend="justify">Ehei, dacă nu era Kmicic! Dacă nu era Kmicic! zise Ranicki, frecându-şi mâinile cu ciudă, am fi petrecut de minune cu jupâniţa, în felul nostru! …</p>
                  <p rend="justify">Pune-te în poară cu Kmicic! piui Rekuć. N-ai decât să te baţi cu el!</p>
                  <p rend="justify">Faţa lui Ranicki se umpluse de pete, semănând cu blana de râs.</p>
                  <p rend="justify">Mă bat şi cu el şi cu tine, ţâfnosule, unde vrei!</p>
                  <p rend="justify">Bine, de-i aşa! încuviinţă Rekuć.</p>
                  <p rend="justify">Duseră amândoi mâna la săbii, dar uriaşul Kulwiec-Hippocentaurus se băgă între ei.</p>
                  <p rend="justify">Pe pumnul ăsta! îi ameninţă, arătându-le parcă un codru zdravăn de pâine, pe pumnul ăsta! repetă, celui dintâi care scoate sabia îi zdrobesc capul!</p>
                  <p rend="justify">Rosti şi se uită când la unul, când la celălalt, parcă întrebându-i care vrea să încerce primul, dar potrivnicii, chemaţi la ordine, se potoliră îndată.</p>
                  <p rend="justify">Kulwiec are dreptate, întări Kokosiński. Mieluşeii mei dragi, acum trebuie să ne îngăduim între noi mai mult ca oricând… Eu aş fi de părere să plecăm numaidecât la Kmicic, ca să nu-l vadă ea înaintea noastră să ne înfăţişeze ca pe nişte diavoli. Bine că nu i-ai răspuns nimic, cu toate că şi pe mine mă mâncau mâinile şi limba… Să pornim spre Kmicic. Dacă ea vrea să-l aţâţe împotriva noastră, mai bine să-l asmuţim noi mai întâi. Doamne fereşte, să nu ne părăsească tocmai acum, fiindcă ar porni cu toţii să ne vâneze ca pe lupi.</p>
                  <p rend="justify">Fleacuri! se opuse Ranicki. N-o să ne facă nimic. Acum e război; câţi nu sunt cei care rătăcesc prin lume fără pâine şi fără un adăpost deasupra capului? Tovarăşi iubiţi, ne strângem mai mulţi într-o ceată şi n-au decât să ne urmărească tribunalele! Rekuć, dă-mi mâna, te iert!</p>
                  <p rend="justify">Ţi-aş fi scurtat urechile, piui Rekuć, dar hai să ne împăcăm! Toţi am fost umiliţi.</p>
                  <p rend="justify">Să dea afară nişte războinici ca noi! mai spuse Kokosiński.</p>
                  <p rend="justify">Şi pe mine, care am sânge de senator în vine! adăugă Ranicki.</p>
                  <p rend="justify">Pe nişte oameni vrednici, de neam, ca noi!</p>
                  <p rend="justify">Oşteni cu mari merite! Şi exules!</p>
                  <p rend="justify">Sărmani nedreptăţiţi!</p>
                  <p rend="justify">Am încălţările căptuşite cu blană de miel, dar au început să-mi îngheţe picioarele, se văietă Kulwiec. De ce stăm ca nişte neputincioşi înaintea acestei case, că n-o să ne cinstească nimeni cu bere caldă! Nu mai avem ce face aici. Să încălecăm şi să plecăm. Slujitorii nu ne sunt de nici un folos fără arme, să-i lăsăm să se întoarcă la Lubicz şi să plecăm singuri.</p>
                  <p rend="justify">La Upita!</p>
                  <p rend="justify">La Jędruś, prietenul nostru de nădejde! Să ne plângem înaintea lui.</p>
                  <p rend="justify">Numai să nu ne încrucişăm cu el pe drum.</p>
                  <p rend="justify">Pe cai, tovarăşi iubiţi, pe cai!</p>
                  <p rend="justify">Încălecară şi porniră la pas, rumegându-şi mânia şi ruşinea. Când ieşiră din curte, Ranicki, pe care turbarea îl gâtuia, se întoarse în şa şi ameninţă conacul cu pumnul:</p>
                  <p rend="justify">Ehe, sânge vreau! Sânge!</p>
                  <p rend="justify">Numai să se certe şleahticii cu Kmicic! zise Kokosiński. Am veni aici cu iasca aprinsă.</p>
                  <p rend="justify">Doamne-ajută! adăugă Uhlik.</p>
                  <p rend="justify">Fiică de păgâni, găină sălbatică şi turbată! …, Tot blestemând-o şi vorbind-o de rău pe jupâniţă, din când în când bodogănind şi împotriva lor înşişi, ajunseră la pădure. Abia trecură de primii copaci şi un stol uriaş de ciori se învălătuci deasupra lor. Zend începu numaidecât să croncăne ascuţit şi mii de croncănituri îi răspunseră de sus. Stolul coborî atât de jos, încât caii se înfricoşară de fâlfâitul aripilor.</p>
                  <p rend="justify">Închide-ţi pliscul! răcni Ranicki la Zend. Parc-ai chema nenorocirea. Ciorile croncănesc deasupra noastră, ca deasupra unor stârvuri…</p>
                  <p rend="justify">Ceilalţi râdeau, aşa că Zend croncănea mai departe. Ciorile se lăsau din ce în ce mai jos şi călăreţii înaintau ca într-o vijelie. Proştii, nu se pricepeau să vadă semnele rele.</p>
                  <p rend="justify">Dincolo de pădure se iviră aşezările din Wolmontowicze, spre care cavalerii se îndreptară în trap întins, pentru că era un ger năprasnic şi îngheţaseră de-a binelea, iar până la Upita mai aveau o bună bucată de mers. În sat însă fură nevoiţi să-şi încetinească umbletul. Drumul larg era plin de oameni, cum se întâmplă de obicei duminica. Butrymii se întorceau cu fiicele lor pe jos sau cu săniile de la Mitruny, unde fuseseră la hram. Şleahta se uita cu luare-aminte la călăreţii necunoscuţi, ghicind cam cine erau. Tinerele fete de şleahtici auziseră de dezmăţul de la Lubicz şi de nelegiuiţii pe care-i adusese jupân Kmicic, aşa că-i priveau cu şi mai mult interes. Iar ei mergeau sumeţindu-se ca nişte oşteni arătoşi, în dulame de catifea dobândite în luptă, cu calpace de râs şi pe cai de soi.</p>
                  <p rend="justify">Se vedea cât de colo că sunt nişte oşteni care-şi cunosc bine meşteşugul; făptura falnică şi mândră, mâna dreaptă sprijinită în şold, capetele ridicate… Nu se fereau din calea nimănui, mergând în şirag şi strigând din când în când: „în lături!” Câte unul dintre Butrymi îi privea neguros pe sub sprâncene, dar se da la o parte, în timp ce tăifăsuiau între ei despre cele ce vedeau.</p>
                  <p rend="justify">Domniile voastre, spuse Kokosiński, luaţi seama ce bărbaţi zdraveni; toţi sunt ca nişte tauri şi te privesc ca lupul.</p>
                  <p rend="justify">Dacă n-ar fi atât de înalţi şi n-ar avea săbii, ar putea fi luaţi drept ţărani, spuse Uhlik.</p>
                  <p rend="justify">Uitaţi-vă la săbiile lor! Pe legea mea! Seamănă cu nişte cobiliţe, se minună Ranicki. Aş vrea să-ncerc să mă bat cu vreunul!</p>
                  <p rend="justify">Aici Ranicki începu să dea din mână.</p>
                  <p rend="justify">El aşa, eu aşa! El aşa, eu aşa şi jap!</p>
                  <p rend="justify">Nu e mare greutate să începi un asemenea gaudium38 zise Rekuć. Ăştia nu prea ştiu de glumă.</p>
                  <p rend="justify">Aş vrea mai bine să încerc cu fetele astea! spuse Zend pe neaşteptate.</p>
                  <p rend="justify">Lumânări, nu jupâniţe! exclamă Rekuć cu înflăcărare.</p>
                  <p rend="justify">Ce vorbeşti, domnia ta, lumânări? Sunt ca bradul! Şi toate au guriţa ca purpura.</p>
                  <p rend="justify">Nu-i deloc uşor să-ţi ţii firea la vederea lor! Sporovăind aşa, ieşiră din sat şi porniră în trap întins.</p>
                  <p rend="justify">După o jumătate de ceas, ajunseră la cârciuma numită „Rovine”, care se afla la jumătatea drumului între Wolmontowicze şi Mitruny. Butrymii şi fiicele lor se opreau aici întotdeauna când se duceau şi se întorceau de la biserică, se odihneau şi se mai încălzeau când vremea era geroasă. Cavalerii văzură deci şi acum înaintea hanului vreo cincisprezece sănii aşternute cu paie de mazăre şi tot cam atâţia cai înşeuaţi.</p>
                  <p rend="justify">Să bem şi noi nişte horilcă, e un frig straşnic! propuse Kokosiński.</p>
                  <p rend="justify">Nu e rău! răspunseră cu toţii în cor. Descălecară, legară caii la conavăţ şi intrară în odaia uriaşă şi întunecată a hanului. Înăuntru era mulţime de lume. Şleahticii, aşezaţi pe laviţe sau adunaţi ciorchine lângă tejghea, beau bere fierbinte, iar unii sorbeau din fiertura făcută din unt, miere, vodcă şi ierburi. Toţi erau Butrymi, bărbaţi înalţi, mohorâţi şi atât de scumpi la vorbă, încât în încăpere abia de se auzea un murmur nedesluşit. Purtau sumane cenuşii de dimie sau de cânepă, căptuşite cu piei de oaie, încinse cu cingători de piele şi săbii cu teaca de fier; îmbrăcămintea la fel îi făcea să pară oşteni. Erau oameni în vârstă, trecuţi de şaizeci de ani, sau flăcăiandri sub douăzeci. Rămăseseră pe la casele lor, să bată grâul în timpul iernii, căci ceilalţi, bărbaţi în puterea vârstei, plecaseră la Rosienie.</p>
                  <p rend="justify">Văzându-i pe cavalerii din Orsza, se traseră mai la o parte şi începură să se uite la ei. Veşmintele ostăşeşti, arătoase, le plăceau acestor şleahtici dornici de lupte. Din când în când, câte unul strecura:</p>
                  <p rend="justify">Sunt de la Lubicz?</p>
                  <p rend="justify">Întocmai, însoţitorii lui jupân Kmicic!</p>
                  <p rend="justify">Ăştia sunt?</p>
                  <p rend="justify">Păi cum!</p>
                  <p rend="justify">Cavalerii băură horilca, dar fiertura din miere, votcă şi ierburi mirosea prea puternic. Cel dintâi o adulmecă jupân Kokosiński şi porunci să le dea şi lor. Se aşezară în jurul mesei, iar când li se aduse oala aburindă, începură să bea, uitându-se prin încăpere la şleahtici şi mijindu-şi ochii, pentru că era cam întuneric. Zăpada acoperise ferestrele, iar deschizătura lungă şi joasă a hornului în care ardea focul era astupată de trupuri întoarse cu spatele.</p>
                  <p rend="justify">Când fiertura începu să curgă prin vinele cavalerilor, răspândindu-le în trupuri o căldură plăcută, le reveni într-o clipă voia bună, alungată de primirea de la Wodokty, şi Zend începu deodată să croncăne ca o cioară, atât de bine, că toate capetele se întoarseră spre el.</p>
                  <p rend="justify">Cavalerii râdeau, iar şleahta începu să se apropie înveselită, mai ales flăcăii zdraveni cu umeri laţi şi obrajii bucălaţi. Făpturile care stăteau lângă horn, la foc, se răsuciră cu faţa spre oameni şi Rekuć băgă de seamă cel dintâi că erau femei.</p>
                  <p rend="justify">Iar Zend, care închisese ochii şi croncănea, croncănea întruna, încetă deodată şi, după o clipă, cei de faţă auziră horcăiturile iepurelui sfâşiat de câini. Urecheatul behăia cu ultimele puteri, din ce în ce mai slab. Răsună apoi boncăluitul puternic al cerbului în timpul împerecherii.</p>
                  <p rend="justify">Butrymii stăteau uluiţi, cu toate că Zend încetase. Aşteptau să mai audă şi altceva, dar nu mai auziră decil glasul piţigăiat al lui Rekuć:</p>
                  <p rend="justify">Căpriţele sunt lângă horn!</p>
                  <p rend="justify">Chiar aşa! adeveri Kokosiński, ducându-şi palma la ochi.</p>
                  <p rend="justify">Aşa-i, repetă Uhlik. E atât de întuneric, că n-am putut să-mi dau seama.</p>
                  <p rend="justify">Aş vrea să ştiu ce fac ele acolo?</p>
                  <p rend="justify">Poate că vin la joc.</p>
                  <p rend="justify">Aşteptaţi să le întreb! zise Kokosiński.</p>
                  <p rend="justify">Şi ridicând glasul, întrebă:</p>
                  <p rend="justify">Dragele mele, ce faceţi acolo lângă horn?</p>
                  <p rend="justify">Ne încălzim picioarele! răspunseră câteva glasuri subţiri.</p>
                  <p rend="justify">Cavalerii se ridicară şi se apropiară de foc. Pe laviţa lunga şedeau ca la zece femei, mai în vârstă sau mai tinerele care-şi ţineau picioarele goale pe butucul de lângă foc. De cealaltă parte a butucului se uscau încălţările umezite de zăpadă.</p>
                  <p rend="justify">Domniile voastre vă încălziţi picioarele? le întrebă Kokosiński.</p>
                  <p rend="justify">Dacă au îngheţat! …</p>
                  <p rend="justify">Frumoase picioruşe! piui Rekuć, aplecându-se deasupra butucului.</p>
                  <p rend="justify">Ei! Ia mâna domnia ta! spuse una din nevestele de şleahtici.</p>
                  <p rend="justify">Mai bucuros aş pune-o, decât s-o iau, dar ştiu un leac mai bun pentru picioarele îngheţate; jocul avântat alungă frigul.</p>
                  <p rend="justify">Dacă-i pe joc, atunci să jucăm! spuse jupân Uhlik. Nu ne trebuie nici scripcă şi nici cobză, că vă cânt eu din fluier.</p>
                  <p rend="justify">Şi scoţând din învelitoarea de piele agăţată lângă sabie instrumentul pe care-l lua totdeauna cu el, începu să cânte, în timp ce cavalerii se apropiau cu sărituri sprintene de fete să le ridice de pe laviţă. Ele chipurile se apărau, dar mai mult din gură, decât cu mâinile, fiindcă le plăcea şi lor. Poate că şi şleahticii s-ar fi înfierbântat la joc, în cele din urmă, deoarece nimeni nu putea să fie cu adevărat împotriva jocului, mai ales că era duminică, după slujbă şi în zi de dulce, dar musafirii erau prea bine cunoscuţi în Wolmontowicze, astfel că uriaşul Józwa Butrym, cel fără laba piciorului, se ridică primul de pe laviţă şi, apropiindu-se de Kulwiec-Hippocentaurus, îl luă de piept, îl opri şi-i spuse ameninţător:</p>
                  <p rend="justify">Dacă domniei tale îţi arde de joc, atunci poate joci şi cu mine?</p>
                  <p rend="justify">Kulwiec-Hippocentaurus îşi miji ochii şi începu să mişte cu sârg din mustăţi.</p>
                  <p rend="justify">Întâi cu fata, răspunse, iar cu domnia ta după aceea… Atunci se repezi Ranicki, cu faţa pete-pete, pentru că simţise că-i rost de bătaie.</p>
                  <p rend="justify">Tu cine mai eşti, încurcă-lume? întrebă, punând mâna pe sabie.</p>
                  <p rend="justify">Uhlik se opri din cântat, iar Kokosiński strigă:</p>
                  <p rend="justify">Hei, prieteni, strângeţi-vă în jurul meu!</p>
                  <p rend="justify">Dar în spatele lui Józwa se şi adunaseră Butrymii, bătrâni vajnici şi flăcăiandri uriaşi; începură şi ei să freamăte, mormăind ca nişte urşi.</p>
                  <p rend="justify">Ce vreţi, căutaţi gâlceavă? întrebă Kokosiński.</p>
                  <p rend="justify">Ce să mai vorbim! Plecaţi de-aici! răspunse Józwa liniştit.</p>
                  <p rend="justify">Ranicki, care nu voia ca totul să se sfârşească fără bătaie, îl izbi pe Józwa cu mânerul sabiei în piept, de răsună încăperea, şi răcni:</p>
                  <p rend="justify">Loveşte!</p>
                  <p rend="justify">Rapierele fulgerară, se auziră ţipetele femeilor, scrâşnetul săbiilor, vânzoleală, învălmăşeală. Deodată, uriaşul Józwa se retrase, din încăierare. Înşfacă o laviţă nerăşluită de lângă masă şi, ridicând-o ca pe o scândurică, strigă:</p>
                  <p rend="justify">Hei! Hei!</p>
                  <p rend="justify">Praful se ridică din podele, învăluindu-i pe luptători, iar din învălmăşeală începură să se audă gemete…</p>
               </div>
               <div type="div3">
                  <head>Capitolul V.</head>
                  <p rend="justify">În seara aceleiaşi zile sosi şi jupân Kmicic la Wodokty, în fruntea a peste o sută de oameni, pe care îi aducea de la Upita, ca să-i trimită marelui hatman la Kiejdany, întrucât recunoştea şi el că într-un astfel de târguşor nu era loc de cvartir pentru prea mulţi oameni. După ce îi înfometau pe orăşeni, oştenii erau nevoiţi să recurgă la forţă, mai ales nişte oşteni ca ai lui, care puteau fi ţinuţi în frâu numai de frica faţă de căpetenie. Era de-ajuns să-ţi arunci privirea la volintirii lui jupân Kmicic, ca să te convingi că un soi mai rău era greu să găseşti în toată Republica. Iar Kmicic nu putea să aibă alţii. După înfrângerea marelui hatman, duşmanul se revărsase peste toată ţara. Rămăşiţele oştilor regulate din Lituania se re trăseseră pentru o vreme la Birże şi la Kiejdany, ca să se refacă. Şleahta din ţinuturile Smoleńsk, Witebsk, Połock, Mścisław şi Mińsk luase şi ea urma oştirii sau se adăpostise în regiunile încă neocupate. Cei mai îndrăzneţi dintre şleahtici se îndreptau spre Grodno, la vistiernicul39 Gosiewski, deoarece acolo hotărâseră poruncile regelui locul de adunare al oştirilor. Din nenorocire, erau prea puţini aceia care urmau întocmai chemarea regelui, iar dintre cei care ascultaseră glasul datoriei, nimeni nu se opunea vrăjmaşului, cum făcuse jupân Kmicic, pe socoteala lui, îndemnat mai mult de curajul războinic, decât de dragostea faţă de Republică. De aceea, e lesne de înţeles că, în lipsa oştirii regulate şi a şleahtei, se mulţumise cu oamenii pe care-i aflase la îndemână. – cei care nu slujeau în steagurile hatmanilor şi care nu mai aveau nimic de pierdut. Se strânseseră în jurul lui tot felul de vântură-lume, fără casă şi masă, oameni de stare joasă, slujitori fugiţi din oştire, pădurari sălbăticiţi, feciori de casă de prin târguri sau lotri urmăriţi de lege. Toţi aceştia se aşteptau să găsească apărarea alături de Kmicic şi să se umple de prăzi. În mâinile de fier ale căpeteniei, deveneau oşteni curajoşi până la nebunie şi dacă Kmicic ar fi fost un om statornic, ar fi adus foloase însemnate Republicii. Kmicic era însă şi el un zvăpăiat în care sângele clocotea fără astâmpăr; de altminteri, de unde să ia hrană, arme şi cai când, ca volintir, care n-avea nici măcar scrisori de chemare la oaste, nu putea să se aştepte la nici un ajutor din vistieria Republicii. Lua deci cu forţa, uneori de la duşmani, alteori de la de-ai lui. Nu suferea să i se împotrivească nimeni şi pedepsea cu asprime cel mai mic semn de nesupunere.</p>
                  <p rend="justify">În hărţuieli fără istov, în lupte şi năvăliri, se sălbăticise, obişnuindu-se într-adevăr cu vărsarea de sânge, încât cu greu îi mai puteai înduioşa inima, bună de altfel, îndrăgise oamenii nestăpâniţi şi gata de orice, aşa că în scurtă vreme îşi făurise o faimă nu prea bună. Cetele vrăjmaşe mai mici nu mai îndrăzneau să scoată capul din oraşe şi locurile de tabără prin părţile în care bântuia spăimosul partizan. Dar şi şleahticii localnici, sărăciţi de război, se temeau de oamenii lui aproape tot atât de mult ca şi de duşmani. Mai ales atunci când ochiul lui Kmicic nu veghea asupra lor, când îi ţineau locul celelalte căpetenii: Kokosiński, Uhlik, Kulwiec, Zend şi îndeosebi Ranicki care, fiind de sânge albastru, era cel mai sălbatic şi cel mai cumplit; lumea se întreba, cu drept cuvânt, dacă erau apărători sau cotropitori. Kmicic pedepsea de multe ori şi pe oamenii lui fără nici o milă, când nu-i plăcea ceva, dar cel mai adesea se arăta de partea lor, ne-ţinând seama de lege, de lacrimi şi de vieţile oamenilor.</p>
                  <p rend="justify">Afară de Rekuć, care nu era împovărat de sânge nevinovat, toţi ceilalţi însoţitori îl îndemnau pe tânărul conducător să nu-şi înfrâneze firea nepotolită.</p>
                  <p rend="justify">Asemenea oşteni avea Kmicic.</p>
                  <p rend="justify">Acum îşi aducea ortacii de la Upita, ca să-i trimită la Kiejdany. Când se opriră la Wodokty înaintea conacului, jupâniţa mai că se înspăimântă, văzându-i pe fereastră, atât de mult semănau cu nişte haidamaci. Fiecare era altfel înarmat: unii aveau coifuri luate de la duşman, alţii căciuli căzăceşti, sau glugi, câţiva purtau mantale decolorate, iar ca arme – flinte, suliţe, arcuri şi bardişe40; călăreau pe cai costelivi, păroşi, acoperiţi cu cioltare poloneze, moscovite şi turceşti. Oleńka se linişti abia atunci când jupân Kmicic, chipeş şi vesel ca de obicei, dădu buzna înăuntru şi se repezi să-i sărute mâinile.</p>
                  <p rend="justify">Ea hotărâse să-l întâmpine serioasă şi cu răceală, dar nu-şi putu stăpâni bucuria pe care i-o trezea venirea lui. Poate că şi viclenia femeiască juca un rol anume în purtarea ei, fiindcă trebuia să-i spună lui jupân Andrzej să-şi alunge însoţitorii. Înţeleapta jupâniţă vroia deci să şi-l apropie mai întâi. Pe de altă parte, îi arăta atâta dragoste neprefăcută încât ciuda Oleńkăi se topea ca fulgii de zăpadă la căldura flăcării… „Mă are dragă! Nu încape îndoială!” se gândi.</p>
                  <p rend="justify">Iar el îi spuse:</p>
                  <p rend="justify">Mi-a fost atât de dor, c-am vrut să dau foc la toată Upita şi să zbor mai repede la tine. Dar-ar geru-n ei de târgoveţi!</p>
                  <p rend="justify">Şi eu am fost îngrijorată să nu se ajungă la bătaie. Slavă Domnului că domnia ta te-ai întors.</p>
                  <p rend="justify">E, ce mai bătaie! Oştenii i-au scărmănat puţin pe târgoveţi…</p>
                  <p rend="justify">Dar domnia ta i-ai potolit, nu-i aşa?</p>
                  <p rend="justify">Îţi povestesc îndată tot ce s-a întâmplat, comoara mea, dar să-mi trag puţin sufletul, că sunt tare trudit. Ehei, ce cald e aici! La Wodokty e tot atât de bine ca şi-n rai! Aş sta aici o viaţă şi-aş tot privi în ochii ăştia frumoşi, n-aş mai pleca niciodată… N-ar fi rea nici o băuturică fierbinte, că afară e un ger grozav.</p>
                  <p rend="justify">Poruncesc numaidecât să fiarbă nişte vin cu ouă şi-l aduc eu însămi.</p>
                  <p rend="justify">Dă-le şi spânzuraţilor mei vreo balercă41 de horilcă şi spune să le dea drumul prin grajduri, ca să se dezmorţească puţin la răsuflarea vitelor. Au cojoacele căptuşite cu vânt şi-au îngheţat de tot.</p>
                  <p rend="justify">N-am să mă zgârcesc la nimic când e vorba de oştenii domniei tale.</p>
                  <p rend="justify">Spunând acestea, îi zâmbi cu atâta dulceaţă, încât lui Kmicic i se luminară ochii, apoi ieşi ca o pisică să pregătească totul în odaia slugilor.</p>
                  <p rend="justify">Kmicěc se plimba prin încăpere şi îşi mângâia ciuful sau îşi răsucea mustăcioara, gândindu-se cum să-i povestească ce s-a întâmplat la Upita.</p>
                  <p rend="justify">„Trebuie să-i spun adevărul curat, mormăia doar pentru el, altfel nu-i chip, de-ar fi să-şi râdă de mine iarăşi însoţitorii că mă las purtat de lanţ.”</p>
                  <p rend="justify">Şi umbla mai departe, trăgându-şi părul pe frunte, până când îşi pierdu răbdarea, pentru că jupâniţa întârzia prea mult.</p>
                  <p rend="justify">În acel timp, un slujitor aduse lumină, i se închină până la pământ şi ieşi, după care se ivi îndată frumoasa gospodină, ţinând în amândouă mâinile o tavă strălucitoare de cositor cu o ulcică pe ea, din care se înălţa aburul vinului unguresc fiert, şi un pahar de sticlă cu blazonul neamului Kmicic. Bătrânul Billewicz îl căpătase în dar la vremea lui de la tatăl lui jupân Andrzej, când fusese la el în ospeţie.</p>
                  <p rend="justify">Când o văzu pe jupâniţă, jupân Andrzej se repezi la ea.</p>
                  <p rend="justify">Hei, strigă, acum ai amândouă mâinile ocupate, nu mai scapi!</p>
                  <p rend="justify">Şi se aplecă peste tavă, iar ea îşi retrase căpşorul bălai, apărat doar de aburul care ieşea din ulcică.</p>
                  <p rend="justify">Vânzătorule! Dă-mi pace, domnia ta, că scap tava cu fiertură…</p>
                  <p rend="justify">Dar el nu se sperie de ameninţare şi strigă:</p>
                  <p rend="justify">Pe viul Dumnezeu! îmi pierd minţile de atâta frumuseţe!</p>
                  <p rend="justify">Ţi le-ai pierdut demult, domnia ta… aşază-te, aşază-te!</p>
                  <p rend="justify">O  ascultă supus, iar ea îi turnă fiertura în pahar.</p>
                  <p rend="justify">Acum spune-mi cum i-ai judecat pe vinovaţi la Upita?</p>
                  <p rend="justify">La Upita? Asemenea lui Solomon!</p>
                  <p rend="justify">Slavă Domnului! … Inima mea ar vrea ca toată lumea din împrejurimi să te socotească pe domnia ta un om statornic şi drept. Cum a fost?</p>
                  <p rend="justify">Kmicic sorbi o înghiţitură din fiertură, răsuflă adânc şi începu:</p>
                  <p rend="justify">Trebuie s-o iau de la început. S-a întâmplat aşa: târgoveţii, în frunte cu şoltuzul, au cerut iscălitură pentru proviant42 de la marele hatman sau de la jupânul vistiernic. „Domniilor voastre, le-au spus oştenilor, sunteţi volintiri şi nu aveţi voie să luaţi pe degeaba. Cvartir vă dăm, dar hrană numai atunci când se va arăta că vom fi plătiţi.”</p>
                  <p rend="justify">Aveau dreptate, sau nu?</p>
                  <p rend="justify">După lege dreptatea era a lor, dar şi oştenii aveau săbii, iar din vechime se ştie că cine are sabie, acela are totdeauna şi dreptate. Astfel că le-au spus târgoveţilor: „O să vă iscălim îndată pe propria piele!” Şi s-a iscat zarvă. Şoltuzul şi orăşenii s-au întărit pe o uliţă, iar oştenii au dat năvală asupra lor; fireşte nu s-a putut fără împuşcături. Ca să-i înfricoşeze, bieţii oşteni au aprins câteva şuri, pe câţiva târgoveţi i-au potolit pentru totdeauna…</p>
                  <p rend="justify">Ce va să zică i-au potolit?</p>
                  <p rend="justify">Cel care primeşte o lovitură de sabie în cap se potoleşte numaidecât.</p>
                  <p rend="justify">O, Doamne! Asta-i ucidere!</p>
                  <p rend="justify">Tocmai atunci am picat şi eu. Oştenii au venit la mine să se plângă de asuprirea târgoveţilor care-i prigonesc fără vină. „Suntem cu burţile goale, mi-au spus, ce trebuie să facem?” Am poruncit şoltuzului să se înfăţişeze. S-a gândit multă vreme, dar în cele din urmă, a venit însoţit de încă trei inşi. Unde nu încep să mi se jeluiască: „N-au decât să nu ne mai dea hârtie la mână, dar de ce ne bat, de ce dau foc târgului? Le-am fi dat să mănânce şi să bea pe degeaba, dar ei au cerut slănină, mied şi alte bunătăţuri, iar noi suntem oameni săraci şi n-avem aşa ceva. Legea e de partea noastră şi domnia ta ai să răspunzi înaintea judecăţii pentru oştenii domniei tale.”</p>
                  <p rend="justify">Dumnezeu o să te binecuvânteze, domnia ta, strigă Oleńka, dacă ai făcut dreptate cum se cuvine.</p>
                  <p rend="justify">Dac-am făcut? …</p>
                  <p rend="justify">Aici jupân Andrzej se strâmbă ca un învăţăcel silit să-şi recunoască vina şi începu să-şi tragă părul pe frunte.</p>
                  <p rend="justify">Regina mea! strigă în cele din urmă cu glasul jalnic. Comoara mea! … Nu te supăra pe mine…</p>
                  <p rend="justify">Ce-ai mai făcut, domnia ta? întrebă Oleńka îngrijorată.</p>
                  <p rend="justify">Am poruncit să li se dea şoltuzului şi pârgarilor43 câte o sută de harapnice! se descarcă jupân Andrzej dintr-o răsuflare.</p>
                  <p rend="justify">Oleńka nu mai zise nimic, îşi rezemă mâinile pe genunchi, îşi lăsă capul în piept şi se adânci în tăcere.</p>
                  <p rend="justify">Taie-mi capul! strigă Kmicic, dar nu te supăra pe mine! … N-am spus încă totul.</p>
                  <p rend="justify">Mai e şi altceva? gemu jupâniţa.</p>
                  <p rend="justify">Au trimis apoi la Poniewież după ajutor. Au venit o sută de prostănaci cu căpeteniile lor. Pe oşteni i-am pus pe goană, iar pe căpetenii, pe viul Dumnezeu, nu te supăra pe mine! … am poruncit să-i mâne despuiaţi cu biciul prin zăpadă, cum am făcut şi cu jupân Tumgrat, la Orsza…</p>
                  <p rend="justify">Billewiczówna îşi înălţă capul; ochii aspri îi ardeau de mânie, iar purpura i se urcă în obraji.</p>
                  <p rend="justify">Domnia ta n-ai nici ruşine şi nici conştiinţă! îi spuse.</p>
                  <p rend="justify">Kmicic o privi uimit, tăcu o clipă, apoi o întrebă cu glasul schimbat:</p>
                  <p rend="justify">O  spui de adevărat sau te prefaci?</p>
                  <p rend="justify">De adevărat o spun, asta e faptă vrednică de un haidamac, nu de un cavaler! … De adevărat o spun, pentru că mă priveşte şi pe mine renumele domniei tale. Mi-e ruşine că abia ai venit şi toţi şleahticii te socotesc un bătăuş şi te arată cu degetul! …</p>
                  <p rend="justify">Ce şleahtici mai sunt şi ăştia! Un câine păzeşte zece colibe şi n-are prea mult de lucru.</p>
                  <p rend="justify">Aşa-i, dar asupra acestor sărăntoci nu apasă nici o nelegiuire, ruşinea nu le pătează numele. Aici nimeni nu va fi urmărit de tribunale, afară de domnia ta.</p>
                  <p rend="justify">Ei, de asta să nu te doară capul. În Republica noastră oricine are sabia în mână şi poate să-şi adune ceata lui îşi este propriul stăpân. Ce-o să-mi facă? De cine mă tem eu aici?</p>
                  <p rend="justify">Dacă domnia ta nu te temi de nimeni, află că eu mă tem de mânia dumnezeiască… şi de lacrimile oamenilor mă tem, şi de nedreptăţi! Iar ruşinea nu vreau s-o împart cu nimeni; cu toate că nu sunt decât o femeie slabă, mi-e mai dragă cinstea numelui meu, decât multora, care-şi mai zic şi cavaleri.</p>
                  <p rend="justify">Pe legea mea! Nu mă ameninţa cu despărţirea, pentru că încă nu mă cunoşti bine…</p>
                  <p rend="justify">Oho, cred că nici bunicul nu te-a cunoscut, domnia ta!</p>
                  <p rend="justify">Ochii lui Kmicic începură să împrăştie scântei, dar sângele Billewiczilor clocotea şi în ea.</p>
                  <p rend="justify">Domnia ta n-ai decât să te zbuciumi cât vrei şi să scrâşneşti din dinţi! urmă cu îndrăzneală. Mie nu mi-e frică de domnia-ta, cu toate că sunt singură, iar domnia-ta ai un steag întreg de jefuitori la îndemână; pe mine mă apără nevinovăţia mea! … Gândeşti că nu ştiu cum aţi tras cu pistoalele în tablouri şi cum vă destrăbălaţi cu fetele? … Domnia ta nu mă cunoşti, de crezi că voi tăcea supusă. Vreau ca domnia ta să fii un om cinstit şi nici un testament nu mă împiedică să vreau asta… Dimpotrivă, dorinţa bunicului meu este să fiu soţia unui om fără pată…</p>
                  <p rend="justify">Kmicic se ruşină pesemne de isprăvile de la Lubicz, fiindcă îşi lăsă capul în jos şi întrebă cu glasul mai domolit:</p>
                  <p rend="justify">Cine ţi-a spus de împuşcături?</p>
                  <p rend="justify">Toată şleahta din împrejurimi vorbeşte.</p>
                  <p rend="justify">Am să-i răsplătesc eu pe aceşti nepricopsiţi şi vânzători pentru bunăvoinţa lor! răspunse Kmicic neguros. Toate astea s-au întâmplat când eram beat… ca şi ceilalţi… iar oştenii nu prea ştiu să se stăpânească. Cât priveşte fetele, eu n-am avut de-a face cu ele.</p>
                  <p rend="justify">Ştiu că neruşinaţii şi lotrii aceia te împing la rău pe domnia ta…</p>
                  <p rend="justify">Nu sunt lotri, ci căpeteniile mele…</p>
                  <p rend="justify">Eu le-am poruncit căpeteniilor domniei tale să iasă afară!</p>
                  <p rend="justify">Oleńka se aştepta la o izbucnire, dar văzu cu mare uimire că vestea alungării însoţitorilor săi nu făcu nici o impresie asupra lui Kmicic, ba dimpotrivă, păru că-i întoarce buna dispoziţie.</p>
                  <p rend="justify">Le-ai poruncit să iasă afară? întrebă.</p>
                  <p rend="justify">Întocmai.</p>
                  <p rend="justify">Şi ei au ieşit?</p>
                  <p rend="justify">Au ieşit.</p>
                  <p rend="justify">Pe legea mea! Ai un curaj vrednic de un războinic, îmi place grozav, fiindcă e lucru de mare primejdie să te pui în poară cu asemenea oameni. Nu sunt puţini cei care-au plătit-o cu viaţa. Dar ştiu şi ei de ce e-n stare Kmicic! … Vezi, au plecat supuşi ca nişte mieluşei… şi ştii de ce? Pentru că se tem de mine!</p>
                  <p rend="justify">Jupân Andrzej privi ţanţoş la Oleńka şi începu să-şi răsucească mustaţa. Dar jupâniţa se înfurie şi mai rău când văzu această schimbare şi lăudăroşenie nelalocul lor, de aceea rosti de sus şi apăsat:</p>
                  <p rend="justify">Domnia ta trebuie să alegi între mine şi ei, altfel nu poate fi!</p>
                  <p rend="justify">Kmicic păru să nu fi observat hotărârea cu care vorbea Oleńka, astfel că răspunse fără grijă, aproape vesel:</p>
                  <p rend="justify">Păi de ce să aleg, de vreme ce te am şi pe domnia ta şi pe ei? Domnia ta eşti slobodă să faci ce-ţi place la Wodokty, dar dacă însoţitorii mei nu şi-au îngăduit aici nici o samavolnicie, nici o strâmbătate, de ce trebuie să-i gonesc? Domnia ta nu înţelegi, jupâniţa ce înseamnă să slujeşti în acelaşi steag şi să faci războiul împreună… Nici o înrudire nu leagă oamenii ca slujba ostăşească Află că ei m-au scăpat de la moarte pe puţin de o mie de ori, cum i-am scăpat şi eu, iar pentru că acum au rămas fără casă şi sunt urmăriţi de lege, trebuie cu atât mai mult să-i adăpostesc. Sunt cu toţii şleahtici de neam, afară de Zend, care-i de obârşie nesigură, dar în toată Republica nu găseşti un îmblânzitor de cai mai priceput. Pe de altă parte, dacă l-ai auzi cât de bine imită tot felul de animale şi păsări, l-ai îndrăgi şi domnia ta.</p>
                  <p rend="justify">Aici jupân Andrzej izbucni în hohote de râs, ca şi când nici o supărare sau neînţelegere nu avusese loc între ei. Jupâniţa îşi frângea mâinile, văzând cum i se strecoară printre degete firea asta vijelioasă. Toate câte i le spusese despre părerea oamenilor, despre nevoia de a se statornici, despre ruşine alunecaseră peste el, cum aluneca suliţa tocită peste platoşe. Conştiinţa adormită a oşteanului nu simţea răzvrătirea ei împotriva oricărei nedreptăţi, a oricărei samavolnicii. Cum să ajungă până la el, cum să-i vorbească?</p>
                  <p rend="justify">Facă-se voia Domnului! rosti în sfârşit. De vreme ce domnia ta te lepezi de mine, du-te pe drumul domniei tale. Dumnezeu va veghea asupra unei orfane ca mine.</p>
                  <p rend="justify">Eu mă lepăd de tine? întrebă Kmicic peste măsură de uluit.</p>
                  <p rend="justify">Întocmai! Dacă nu prin cuvânt, atunci prin fapte; dacă tu nu te lepezi de mine, atunci mă lepăd eu de tine… N-am să mă căsătoresc cu un om asupra căruia apasă lacrimile şi sângele semenilor, pe care toţi îl arată cu degetul ca pe un fugar netrebnic şi-l socotesc vânzător.</p>
                  <p rend="justify">Ce fel de vânzător? … Nu mă aduce în stare să fac ceva de care să-mi pară rău pe urmă. Să mă trăsnească Dumnezeu, să mă jupoaie diavolii de piele, dacă sunt vânzător, eu, care am apărat ţara după ce toţi au lăsat-o de izbelişte.</p>
                  <p rend="justify">Domnia ta n-o aperi, ci o calci în picioare, ca un vrăjmaş adevărat, pentru că schingiuieşti oamenii şi nu-ţi pasă de legile omeneşti şi ale lui Dumnezeu. O, nu! De-ar fi să-mi sfâşii inima, nu vreau să te iau aşa! …</p>
                  <p rend="justify">Nu mai vorbi de despărţire, că mă apucă turbarea! îngeri din ceruri, scăpaţi-mă! Nu mă vrei de bunăvoie, o să te iau şi aşa, chiar dacă toată adunătura asta de şleahtici, chiar dacă Radziwiłłii sau însuşi regele şi toţi diavolii cu coarne ar încerca să mă împiedice, de-ar fi să-mi vând sufletul necuratului…</p>
                  <p rend="justify">Nu pomeni de duhurile rele, că pot să te audă! strigă Oleńka, întinzând mâinile.</p>
                  <p rend="justify">Ce vrei de la mine?</p>
                  <p rend="justify">Să fii om cumsecade! …</p>
                  <p rend="justify">Tăcură amândoi şi se aşternu liniştea. Se auzea numai răsuflarea lui Andrzej. Ultimele cuvinte ale Oleńkăi sparseră platoşa care-i acoperea conştiinţa. Se simţea umilit. Nu ştia ce să-i mai spună, cum să se apere. Începu apoi să umble cu paşi repezi prin încăpere; jupâniţa stătea nemişcată. Cearta, supărarea şi părerea de rău se aşezaseră între ei. Deveniseră o povară unul pentru celălalt, iar tăcerea prelungită era tot mai greu de îndurat.</p>
                  <p rend="justify">Rămâi sănătoasă! spuse brusc Kmicic.</p>
                  <p rend="justify">Du-te, domnia la, şi Dumnezeu să-ţi dea alte gânduri! răspunse Oleńka.</p>
                  <p rend="justify">Mă duc! Amare au fost băutura şi pâinea pe care mi le-ai dat! M-ai hrănit cu oţet şi fiere!</p>
                  <p rend="justify">Domnia ta gândeşti că m-ai bucurat numai cu dulceaţă? răspunse cu un glas în care tremurau lacrimile.</p>
                  <p rend="justify">Rămâi sănătoasă!</p>
                  <p rend="justify">Du-te sănătos…</p>
                  <p rend="justify">Kmicic se îndreptă spre uşă, dar se întoarse deodată şi, repezindu-se la ea, o apucă de amândouă mâinile.</p>
                  <p rend="justify">Pe rănile lui Christos! Vrei să cad pe drum mort de pe cal?</p>
                  <p rend="justify">Atunci Oleńka izbucni în plâns; o cuprinse în braţe şi o ţinu aşa cutremurată de suspine, repetând printre dinţii încleştaţi:</p>
                  <p rend="justify">Loviţi-mă, toţi care credeţi în Dumnezeu loviţi-mă, nu mă cruţaţi!</p>
                  <p rend="justify">În cele din urmă răbufni:</p>
                  <p rend="justify">Nu plânge, Oleńka! Pentru Dumnezeu, nu mai plânge! Cu ce ţi-am greşit? Fac tot ce vrei. Îi gonesc pe netrebnici… am să-i împac pe cei de la Upita… o să trăiesc altfel, pentru că mi-eşti dragă… O, Doamne. Îmi plesneşte inima… fac tot ce vrei, numai să nu plângi… şi să nu te lepezi de mine…</p>
                  <p rend="justify">Cu astfel de vorbe o linişti şi o mângâie, iar ea după ce plânse destul, spuse:</p>
                  <p rend="justify">Du-te, domnia ta. Dumnezeu va readuce pacea între noi. Eu nu-ţi port supărare, numai că mă doare inima…</p>
                  <p rend="justify">Luna se înălţase deasupra câmpurilor albe, când jupân Andrzej plecă la Lubicz urmat de oşteni, care se întinseră ca un şarpe pe drumul larg. N-o luară prin Wolmontowicze, ci pe o cale mai scurtă, fiindcă gerul îngheţase mlaştinile şi acum puteau să treacă prin ele fără primejdie:</p>
                  <p rend="justify">Vagmistrul44 Soroka se apropie de jupân Andrzej.</p>
                  <p rend="justify">Jupâne rotmistru, întrebă, la Lubicz unde o să stăm?</p>
                  <p rend="justify">Pleacă de-aici! îi răspunse Kmicic.</p>
                  <p rend="justify">Şi călări mai departe în frunte, fără să spună o vorbă nimănui. Îl încercau părerile de rău, în răstimpuri se lăsa cuprins de mânie împotriva lui însuşi. Era cea dintâi noapte din viaţa lui când îşi cerceta conştiinţa, iar rezultatul îl împovăra mai rău ca armura cea mai grea. Venise în aceste locuri cu renumele ştirbit şi ce făcuse ca să îndrepte lucrurile? În prima zi îngăduise să se tragă în tablouri, îngăduise dezmăţul cu fetele la Lubicz şi minţise când spusese că el n-avea nici o vină, căci toate se repetaseră în fiecare zi. Pe urmă, oştenii i-au nedreptăţit pe târgoveţi, iar el a împlinit măsura. Mai rău, a dat năvală asupra garnizoanei din Poniewież, a risipit oamenii şi pe căpetenii le-a mânat goale prin zăpadă… Îl vor da în judecată şi va pierde. Va fi osândit, îşi va pierde averea, cinstea şi poate şi capul. Nu va mai putea trăi ca înainte, nu va mai putea să-şi adune o ceată de netrebnici înarmaţi şi să batjocorească legile, pentru că vrea să se însoare, să se aşeze la Wodokty şi să nu mai lupte de unul singur, ci în oştirea regulată, iar acolo legea îl va afla şi-l va pedepsi. Afară de asta, chiar de-ar scăpa cu faţa curată, asemenea fapte sunt murdare şi nevrednice de un cavaler. Poate că samavolniciile vor putea fi îndreptate, dar amintirea lor va rămâne în inima oamenilor şi a Oleńkăi, în conştiinţa lui…</p>
                  <p rend="justify">Când îşi aduse aminte că ea încă nu-l respinsese, şi la plecare îi citise iertarea în priviri, i se păru atât de bună ca şi îngerii din cer. Vroia să se întoarcă, îndată, nu mâine, să se întoarcă în goana calului, să-i cadă la picioare şi s-o roage să uite, să-i sărute ochişorii dulci care-i înrouraseră azi faţa de lacrimi.</p>
                  <p rend="justify">Îi venea să izbucnească în plâns, simţea că ţine la fata asta, cum nu mai ţinuse la nimeni. „Pe Sfânta Fecioară! cugetă, am să fac ce vrea; am să-i dăruiesc din belşug pe însoţitorii mei şi am să-i gonesc la marginea lumii, fiindcă-i adevărat că ei mă aţâţă la rău.”</p>
                  <p rend="justify">Îi trecu prin minte că, ajungând la Lubicz, mai mult ca sigur că-i va găsi beţi sau cu fetele, şi-l apucă turbarea, îi venea să izbească pe oricine cu sabia, fie şi pe oştenii care-i conducea, şi să-i scrijelească fără milă.</p>
                  <p rend="justify">Le arăt eu lor! mormăia, trăgându-se de mustaţă. O să vadă că nu mai sunt cel care-am fost…</p>
                  <p rend="justify">Începu să-şi înghiontească armăsarul cu pintenii, să tragă şi să smucească de dârlogi, până când îl stârni; văzându-l, Soroka le spuse oştenilor:</p>
                  <p rend="justify">A  intrat dracul în rotmistru. Ferească sfântul să-i încapă cineva pe mână…</p>
                  <p rend="justify">Jupân Andrzej părea că se ţicnise cu adevărat. Împrejur domnea o linişte adâncă. Luna lumina paşnic, cerul scânteia de miile de stele, nici cea mai slabă adiere nu mişca crengile copacilor – numai în sufletul viteazului se dezlănţuise furtuna. Drumul până la Lubicz i se păru mai lung ca niciodată. O teamă nelămurită, necunoscută până atunci, se furişa spre el din întuneric, din adâncurile pădurii şi de pe câmpurile inundate de lumina verzuie a lunii. Într-un târziu, îl răpuse oboseala; ce-i drept, noaptea dinainte o pierdu-se chefuind la Upita. Vrând deci să-şi alunge osteneala printr-o sforţare şi mai mare şi să scape de nelinişte călărind mai repede, se întoarse spre oşteni şi porunci:</p>
                  <p rend="justify">La galop! …</p>
                  <p rend="justify">Porni ca o săgeată, urmat de întregul steag. Zburau prin pădure şi pe întinderile deşerte, aidoma acelui alai drăcesc al cavalerilor teutoni, despre care se spune în Samogiţia că se iveşte uneori în nopţile cu lună plină şi aleargă prin văzduh, prevestind război şi nenorociri nemaipomenite. Tropotul zbura înainte şi în urma lor; caii începură să aburească şi abia când se iviră acoperişurile înzăpezite de la Lubicz îşi încetiniră goana.</p>
                  <p rend="justify">Găsiră poarta larg deschisă. Kmicic se miră că dinăuntru nu ieşea nimeni să vadă şi să întrebe cine a venit deşi curtea mişuna de oameni şi cai. Se aştepta să găsească ferestrele strălucind de lumină, să audă fluierul lui Uhlik, scârţâit de scripcă şi strigăte de petrecere; când colo, numai la două din ferestrele încăperii de ospeţe pâlpâia o luminiţă nesigură, celelalte erau întunecate, tăcute. Vagmistrul Soroka sări primul de pe cal, ca să-i ţină scara rotmistrului.</p>
                  <p rend="justify">La culcare! porunci Kmicic. Cei care încap în odaia slugilor să doarmă acolo, iar ceilalţi în grajduri. Duceţi caii în ocoale şi şuri şi daţi-le fân din pod.</p>
                  <p rend="justify">Întocmai! răspunse vagmistrul.</p>
                  <p rend="justify">Kmicic descălecă. Uşa de la tindă era deschisă la perete şi înăuntru era frig.</p>
                  <p rend="justify">Hei, e careva acolo? strigă Kmicic.</p>
                  <p rend="justify">Nu răspunse nimeni.</p>
                  <p rend="justify">Hei! repetă mai tare.</p>
                  <p rend="justify">Tăcere.</p>
                  <p rend="justify">S-au îmbătat… mormăi jupân Andrzej.</p>
                  <p rend="justify">Şi-l cuprinse asemenea turbare, încât începu să scrâşnească din dinţi. Pe drum se înfuriase, gândindu-se că are să-i găsească benchetuind, dar liniştea de acum îl mânia şi mai rău.</p>
                  <p rend="justify">Intră în odaia de ospeţe. Pe masa uriaşă ardea, cu luciri roşii, o lumânare de seu care scotea fum. Valul de aer, care venea din tindă, făcea lumina să pâlpâie într-o parte, astfel că jupân Andrzej nu putu să desluşească nimic. Abia când flăcăruia se linişti, zări un şir de trupuri aşezat în linie lângă perete.</p>
                  <p rend="justify">S-au îmbătat de moarte sau? … se întrebă neliniştit.</p>
                  <p rend="justify">Apoi se apropie nerăbdător de trupul de la margine. Nu putea să-i vadă faţa cufundată în umbră, dar, după cingătoarea de piele albă şi teaca fluierului, îl recunoscu pe jupân Uhlik şi începu să-l lovească îndârjit cu piciorul.</p>
                  <p rend="justify">Scoală-te, feciorule! Scoală-te! …</p>
                  <p rend="justify">Dar jupân Uhlik zăcea nemişcat cu mâinile căzute fără viaţă de-a lungul trupului, iar dincolo de el erau întinşi la fel şi ceilalţi; niciunul nu căsca, nu se cutremura, nu se trezea, nu mormăia. În clipa aceea, jupân Kmicic băgă de seamă că toţi zăceau pe spate în aceeaşi poziţie şi o presimţire cumplită îi strânse inima.</p>
                  <p rend="justify">Se repezi la masă, apucă lumânarea cu mâna tremurătoare şi o apropie de chipurile celor lungiţi pe jos.</p>
                  <p rend="justify">Părul i se făcu măciucă în vârful capului, atât de înfricoşătoare era priveliştea care se înfăţişa ochilor… Pe Uhlik putu să-l recunoască numai după cingătoarea albă, fiindcă faţa şi capul alcătuiau o masă fără formă, însângerată, spăimoasă, în care ochii, nasul şi gura nu se mai vedeau; doar mustăţile-i uriaşe se înălţau din această băltoacă îngrozitoare. Kmicic mută lumina mai departe… Al doilea din rând era Zend, cu dinţii rânjiţi şi ochii ieşiţi din orbite, în care sticlea spaima dinaintea morţii. Urma apoi Ranicki, al treilea, care avea ochii închişi şi faţa spuzită de pete albe, sângerii şi vinete. Jupân Kmicic lumină mai departe… Al patrulea zăcea Kokosiński, cel mai drag dintre toţi, fiindcă-i fusese şi vecin apropiat.</p>
                  <p rend="justify">Acesta părea că doarme liniştit; numai într-o parte, în grumaz, se vedea o rană mare, făcută cu vârful sabiei. Al cincilea era uriaşul Kulwiec-Hippocentaurus, cu tunica sfâşiată la piept şi cu faţa brăzdată de crestături dese. Jupân Kmicic apropie lumânarea de fiecare chip, iar când ajunse la al şaselea, Rekuć, şi-i duse lumina la ochi, i se păru că pleoapele nenorocitului tremurară. Puse lumânarea jos şi-l scutură uşor pe rănit.</p>
                  <p rend="justify">Rekuć, Rekuć! strigă. Sunt eu, Kmicic! …</p>
                  <p rend="justify">Tremurul pleoapelor se întinse şi pe faţa muribundului, iar ochii şi gura ba i se deschideau, ba se închideau.</p>
                  <p rend="justify">Eu sunt! repetă Kmicic.</p>
                  <p rend="justify">Ochii lui Rekuć se deschiseră o clipă larg; recunoscu chipul prietenului şi gemu încet:</p>
                  <p rend="justify">Jędruś… un duhovnic! …</p>
                  <p rend="justify">Cine v-a căsăpit aşa? zbieră Kmicic apucându-se de păr.</p>
                  <p rend="justify">Bu-try-mii… şuieră un glas atât de încet, încât abia îl auzi.</p>
                  <p rend="justify">Şi Rekuć se încordă, înţepeni cu ochii deschişi şi îşi dădu sufletul.</p>
                  <p rend="justify">Kmicic se apropie tăcut de masă, lăsă lumânarea din mână, se aşeză pe un scaun şi începu să-şi treacă mâinile peste faţă, ca omul care; trezindu-se din somn, nu ştie nici el de-i treaz ori visează încă.</p>
                  <p rend="justify">Apoi iarăşi privi spre trupurile care zăceau în întuneric. O sudoare rece îi îmbrobonă fruntea, părul i se ridică vâlvoi şi răcni atât de cumplit, încât zăngăniră geamurile:</p>
                  <p rend="justify">Aici! Veniţi aici!</p>
                  <p rend="justify">Oştenii, care îşi aşternuseră în odaia slugilor, auziră strigătele şi dădură buzna înăuntru. Kmicic le arătă cu mâna trupurile care zăceau lângă perete.</p>
                  <p rend="justify">Ucişi! Au fost ucişi! repetă cu glas răguşit.</p>
                  <p rend="justify">Se repeziră să se uite; câţiva aduseră vreascuri aprinse şi le apropiară de feţele răposaţilor. După o clipă de mânie, se iscară murmure şi învălmăşeală. Sosiră şi cei care se culcaseră în grajduri şi şuri. Toată casa se umplu de lumină şi de oameni; în vânzoleala, chemările şi întrebările de pretutindeni doar morţii zăceau tăcuţi, în linie, nepăsători la toate şi, împotriva firii lor, liniştiţi.</p>
                  <p rend="justify">Sufletele părăsiseră trupurile pe care nu mai puteau să le trezească nici trâmbiţele vestind bătălia şi nici clinchetul paharelor ciocnite la ospeţe. În acest timp, în larma oştenilor se auzeau tot mai des strigăte de mânie şi ameninţări. Kmicic, care până atunci părea că nu mai ştie ce se petrece cu el, zvâcni deodată şi porunci:</p>
                  <p rend="justify">Pe cai! …</p>
                  <p rend="justify">Se năpustiră cu toţii spre uşă. Nu trecuse nici o jumătate de ceas şi peste o sută de călăreţi zburau să-şi frângă gâtul pe drumul larg acoperit de zăpadă, iar în fruntea lor gonea jupân Andrzej cu capul descoperit şi cu sabia în mână de parcă necuratul îi luase minţile.</p>
                  <p rend="justify">Loveşte! Ucide! …</p>
                  <p rend="justify">Luna ajunsese în cel mai înalt punct al drumului ei pe bolta cerului, când deodată strălucirea începu să i se micşoreze şi să se împreune cu o lumină viorie care ieşea parcă de sub pământ; treptat cerul se înroşea tot mai mult, de credeai că se revarsă zorile, până când jariştea sângerie cuprinse împrejurimile. O mare de foc se înălţa peste aşezările Butrymilor, iar sălbaticii oşteni ai lui Kmicic. prin fum, prin flăcări şi jerbele de scântei care ţâşneau în sus ucideau fără alegere locuitorii înfricoşaţi şi orbiţi de spaimă…</p>
                  <p rend="justify">Oamenii din cătunele apropiate săreau în picioare, Gościewiczii afumaţi, Stakjenii, Gasztowţii şi Domaszewiczii se adunau în grupuri mai mici şi mai mari pe uliţe, înaintea caselor, şi uitându-se în zarea pârjolului, treceau din gură în gură veşti înfricoşate: „Se vede că vrăjmaşul a dat iama în sat şi-i arde pe Butrymi… Asta nu e foc obişnuit!” Răpăiala flintelor, care se auzea în depărtare din când în când, întărea aceste presupuneri.</p>
                  <p rend="justify">Să le sărim într-ajutor! strigau cei mai îndrăzneţi, să nu-i lăsam pe fraţii noştri să piară…</p>
                  <p rend="justify">În vreme ce bătrânii se îndemnau unii pe alţii, flăcăii care nu plecaseră la Rosienie şi rămăseseră acasă să bată grâul încălecau pe cai. La Krakinów şi la Upita începuseră sa bată clopotele.</p>
                  <p rend="justify">La Wodokty o bătaie uşoară în uşa o trezi pe jupâniţa Aleksandra.</p>
                  <p rend="justify">Oleńka, scoală-te! strigă jupâniţa Franciszka Kulwiec.</p>
                  <p rend="justify">Hai înăuntru, mătuşică. Ce s-a întâmplat?</p>
                  <p rend="justify">Arde la Wolmontowicze!</p>
                  <p rend="justify">În numele Tatălui, al Fiului şi al Sfântului Duh!</p>
                  <p rend="justify">Se aud împuşcăturile până aici, acolo se bat! Doamne, ai milă de noi!</p>
                  <p rend="justify">Oleńka ţipă înspăimântată, apoi sări din pat şi începu să se îmbrace în grabă. Trupul îi tremura cuprins parcă de fierbinţeală. Doar ea ghicise de la început cine era vrăjmaşul care năvălise asupra Butrymilor.</p>
                  <p rend="justify">Curând, femeile de la curte se năpustiră înăuntru, plângând şi suspinând. Oleńka se aruncă în genunchi înaintea icoanei, îngânând o rugăciune pentru sufletele morţilor.</p>
                  <p rend="justify">Nici nu apucă să ajungă la jumătate, când ciocănituri puternice cutremurară uşa de la tindă. Femeile săriră în picioare şi un ţipăt de spaimă li se smulse din piepturi:</p>
                  <p rend="justify">Nu deschideţi! Nu deschideţi!</p>
                  <p rend="justify">Ciocăniturile răsunară cu puteri îndoite, de credeai că o să scoată uşa din ţâţâni. În acest timp, peste femeile adunate intră în fugă feciorul de casă Kostek.</p>
                  <p rend="justify">Jupâniţă! strigă, un om bate la uşă: să-i deschid ori nu?</p>
                  <p rend="justify">E  singur?</p>
                  <p rend="justify">Singur.</p>
                  <p rend="justify">Du-te şi deschide!</p>
                  <p rend="justify">Flăcăul fugi să împlinească porunca, iar ea luă o lumânare şi trecu în încăperea de ospeţe, urmată de jupâniţă Franciszka şi de celelalte torcătoare.</p>
                  <p rend="justify">Abia avu timp să aşeze lumânarea pe masă, că în tindă se auzi hârşcâitul zăvorului de fier, scârţâitul uşii deschise şi înaintea femeilor se arătă jupân Kmicic, înfricoşător, negru de fum, mânjit de sânge, gâfâind şi cu nebunia în priviri.</p>
                  <p rend="justify">Mi-a căzut calul la marginea pădurii! strigă. Sunt urmărit.! …</p>
                  <p rend="justify">Jupâniţă Aleksandra îl pironi cu privirea:</p>
                  <p rend="justify">Domnia ta ai dat foc la Wolmontowicze?</p>
                  <p rend="justify">Eu! … Eu! …</p>
                  <p rend="justify">Vroia să vorbească mai departe, dar dinspre pădure şi dinspre drum se auziră strigăte şi tropot de cai care se apropiau cu o iuţeală neobişnuită.</p>
                  <p rend="justify">Diavolii vin să-mi la sufletul! … Bine! răcni Kmicic cuprins parcă de fierbinţeală.</p>
                  <p rend="justify">În aceeaşi clipă, jupâniţa Aleksandra se întoarse spre torcătoare:</p>
                  <p rend="justify">Dacă vă întreabă, să spuneţi că nu-i nimeni aici, iar acum duceţi-vă în odaia slujitorilor şi aduceţi lumină aici! …</p>
                  <p rend="justify">Apoi lui Kmicic:</p>
                  <p rend="justify">Domnia-ta intră acolo! îi spuse, arătându-i odaia de alături.</p>
                  <p rend="justify">Şi-l împinse aproape cu forţa prin uşa deschisă pe care o închise îndată.</p>
                  <p rend="justify">În acest timp, oameni înarmaţi umplură ograda şi cât ai bate din palme Butrymii, Gościewiczii, Domaszewiczii şi ceilalţi intrară în casă. Văzând-o pe jupâniţă, se opriră în odaia de ospeţe; cu lumânarea în mână, Oleńka închidea drumul spre uşile celelalte.</p>
                  <p rend="justify">Oameni buni! Ce s-a întâmplat? Ce vreţi de la mine? întrebă fără să clipească în faţa privirilor înfuriate şi a strălucirii ameninţătoare a săbiilor scoase din teacă.</p>
                  <p rend="justify">Kmicic a dat foc la Wolmontowicze! strigară şleahticii în cor. A omorât bărbaţi, femei şi copii! Kmicic a făcut asta!</p>
                  <p rend="justify">Noi i-am biruit pe oamenii lui! răsună glasul lui Józwa Butrym, iar acum capul lui îl vrem! …</p>
                  <p rend="justify">Capul lui! Sânge! Îl ciopârţim pe ucigaş!</p>
                  <p rend="justify">Daţi fuga după el! îi îndemnă jupâniţă. De ce mai zăboviţi aici? Daţi fuga!</p>
                  <p rend="justify">Va să zică nu s-a ascuns aici? I-am găsit calul la marginea pădurii…</p>
                  <p rend="justify">Aici nu! Casa era închisă. Căutaţi-l prin grajduri şi ocoale.</p>
                  <p rend="justify">A  fugit în pădure! strigă un şleahtic. Haideţi, fraţilor!</p>
                  <p rend="justify">Tăcere! tună Józwa Butrym cu glas puternic, după care se apropie de jupâniţă.</p>
                  <p rend="justify">Jupâniţă! spuse. Să nu-l ascunzi! … E un om blestemat!</p>
                  <p rend="justify">Oleńka îşi înălţă amândouă mâinile deasupra capului:</p>
                  <p rend="justify">Îl blestem şi eu împreună cu voi! …</p>
                  <p rend="justify">Amin! strigară şleahticii. Căutaţi prin acareturi, apoi în pădure! Îl găsim noi! Haidem după ucigaş!</p>
                  <p rend="justify">Haidem! Haidem!</p>
                  <p rend="justify">Zăngănitul şi paşii răsunară din nou. Şleahticii ieşiră înaintea pridvorului şi încălecară cât putură de repede pe cai. Unii mai căutară o vreme prin acareturi, în grajduri, prin ocoale şi în pod, apoi zgomotele începură să se depărteze spre pădure.</p>
                  <p rend="justify">Jupâniţa Aleksandra ascultă până când se stinseră cu totul, apoi ciocăni nerăbdătoare în uşa de la odaia în care-l ascunsese pe jupân Andrzej.</p>
                  <p rend="justify">Nu mai e nimeni, poţi să ieşi de aici, domnia ta.</p>
                  <p rend="justify">Jupân Kmicic se împletici ca un om beat.</p>
                  <p rend="justify">Oleńka! … începu.</p>
                  <p rend="justify">Dar ea îşi scutură cosiţa despletită care-i acoperea umerii ca o mantie.</p>
                  <p rend="justify">Nu mai vreau să ştiu de tine, nu mai vreau să te cunosc! Ia un cal şi pleacă de aici! …</p>
                  <p rend="justify">Oleńka! gemu Kmicic, întinzând mâinile.</p>
                  <p rend="justify">Mâna domniei tale e mânjită de sânge, ca mâna lui Cain45! strigă sărind într-o parte, ca la vederea unui şarpe. Pleacă, pentru totdeauna! …</p>
               </div>
               <div type="div3">
                  <head>Capitolul VI.</head>
                  <p rend="justify">Ziua se ridică palidă şi lumină mormanul de ruine de la Wolmontowicze, dărâmăturile caselor şi ale acareturilor, trupurile cailor şi ale oamenilor, arse sau tăiate cu paloşele. În cenuşă, printre cărbunii care se stingeau, grupuri de oameni palizi ca ceara îşi căutau morţii sau rămăşiţele gospodăriilor. Era o zi de jale şi de blestem pentru toată Lauda. Şleahticii mai numeroşi, biruiseră într-adevăr ceata lui Kmicic, dar cu greutate şi pierderi mari. Afară de Butrymi, din care căzuseră cei mai mulţi, mai că nu era „cătun” în care văduvele să nu-şi plângă bărbaţii, părinţii pe copii sau copiii pe părinţi. Laudanienii înfrânseseră pe năvălitori cu atât mai greu, cu cât cei mai puternici dintre bărbaţi lipseau, aşa că luaseră parte la luptă numai bătrânii şi copilandrii mai răsăriţi Cu toate acestea, nu scăpase niciunul din oamenii im Kmicic. Unii îşi pierduseră viaţa la Wolmontowicze luptând cu înverşunare şi după ce fuseseră răniţi, ceilalţi fuseseră vânaţi a doua zi prin păduri şi ucişi fără milă Doar Kmicic parcă intrase în pământ. Se pierdeau în presupuneri ce să se fi întâmplat cu el? Unii ziceau că s-a întărit la Lubicz, dar se arătase îndată că nu-i adevărat: alţii credeau că a ajuns în codrul Zielonka, iar de acolo în Rogowska, unde numai Domaszewiczii erau în stare să-i afle urma. Mulţi îşi dădeau cu părerea că va fugi la Chowański46 şi se va întoarce cu cetele vrăjmaşe, dar acestea erau temeri cel puţin înainte de vreme.</p>
                  <p rend="justify">În acest timp, rămăşiţele Butrymilor veniră la Wodokty, unde rămaseră ca într-o tabără. Conacul era plin de femei şi copii. Cei care nu încăpeau, plecară la Mitruny, moşie pe care jupâniţa Aleksandra o dădu în folosinţa celor care suferiseră de pe urma focului. În plus. aproape o sută de oameni înarmaţi făceau de strajă cu schimbul la Wodokty. Întrucât se aşteptau ca jupân Kmicic să nu se recunoască înfrânt şi să încerce de pe o zi pe alta s-o răpească pe jupâniţa cu puterea armelor. Până şi neamurile mai însemnate, ca Schyllingii, Sołłohubii şi alţii, trimiseseră în ajutor slujitori cazaci şi oşteni. Astfel că Wodokty arăta ca un târg care se aştepta să fie încercuit. Iar jupâniţa Aleksandra, palidă şi îndurerată, se preumbla printre oamenii înarmaţi, printre şleahtici şi femei, ascultând plânsul şi blestemele oamenilor, toate împotriva lui Kmicic, care-i frângeau inima, fiindcă ea era a doua pricină a tuturor nenorocirilor. Pentru ea venise aici acel bărbat nebun, care-i tulburase liniştea, lăsând în urmă-i amintirea însângerată, călcase în picioare legile, omorâse oamenii şi trecuse satele prin foc şi sabie, ca un păgân. Te cuprindea mirarea că un singur om putuse să facă atâtea rele, într-un timp atât de scurt, şi încă un om care nu era cu totul pierdut şi nici rău din fire. Jupâniţa Aleksandra, care-l cunoscuse mai de aproape, ştia mai bine ca oricine. O prăpastie uriaşă se deschidea între jupân Kmicic şi faptele sale. Tocmai de aceea, jupâniţa Aleksandra suferea atât de mult la gândul că omul acesta, pe care-l îndrăgise cu tot avântul sufletului ei tânăr, ar fi putut să fie altfel, că avea atâtea însuşiri care puteau face din el un cavaler vestit şi un războinic fără pereche, că în locul dispreţului şi al blestemelor, ar fi putut să dobândească respectul, dragostea şi binecuvântarea oamenilor.</p>
                  <p rend="justify">Jupâniţei i se părea uneori că nenorocirea însăşi sau o putere necurată îl îndemnau la toate fărădelegile pe care le făptuia şi atunci o cuprindea o neţărmurită părere de rău pentru acest nefericit. Dragostea încă vie îi stăpânea iarăşi inima, stârnită de amintirea proaspătă a făpturii lui zvelte, a cuvintelor şi a jurămintelor de iubire.</p>
                  <p rend="justify">În acest timp, sute de plângeri se adunau în oraş împotriva lui, sute de procese îl ameninţau, astfel că starostele Hlebowicz repezi slujitori înarmaţi să-l prindă pe nelegiuit.</p>
                  <p rend="justify">Legea trebuia să-l pedepsească.</p>
                  <p rend="justify">Cu toate acestea, de la osândă până la îndeplinirea ei era drum lung, pentru că neorânduiala se lăţea văzând cu ochii în Republică. Războiul înfricoşător nimicea ţara, apropiindu-se cu paşi sângeroşi de Samogiţia. Puternicul Radziwiłł de la Birże, singurul în stare să sprijine legea cu braţul înarmat, era prea prins de treburile publice şi mai abitir de gânduri măreţe în legătură cu propriul neam pe care vroia să-l înalţe deasupra altora, fie şi cu preţul binelui public. Alţi magnaţi se gândeau, de asemenea, mai mult la ei decât la Republică. Pentru că, încă din timpul războiului cu cazacii, începuseră să crape grinzile care ţineau în picioare clădirea puternică a Republicii.</p>
                  <p rend="justify">O  ţară bogată, cu mulţi locuitori şi cavaleri viteji, ajunsese pradă vecinilor, iar samavolnicia şi nesupunerea ridicau capul tot mai mult, sprijinite de puterea armelor, şi sfidau legile.</p>
                  <p rend="justify">Asupriţii îşi aflau cea mai bună apărare, aproape singura, împotriva asupritorilor, în propriile săbii, astfel că întreaga Lauda, plângându-se împotriva lui Kmicic pe la tribunale, rămase pregătită multă vreme, gata să respingă violenţa prin violenţă.</p>
                  <p rend="justify">Dar trecu mai bine de o lună de zile, iar despre Kmicic nu se mai auzi nimic. Oamenii începură să răsufle mai uşuraţi. Şleahticii mai răsăriţi îşi chemară înapoi slujitorii înarmaţi, pe care-i trimiseseră de strajă la Wodokty. Ceilalţi, mai mărunţi, începură şi ei să se împrăştie cu încetul pe la casele lor, dornici de muncă sau de odihnă. Pe măsură ce avântul războinic scădea odată cu scurgerea timpului, creştea şi dorinţa şleahticilor mai săraci de a lua drumul judecăţilor şi a-şi dovedi paguba împotriva celui care lipsea. Chiar dacă hotărârile tribunalelor nu puteau să-l ajungă pe Kmicic, aveau la îndemână Lubicz, moşie mare şi frumoasă, care putea răsplăti din plin pagubele suferite. Gândul judecăţii era stârnit mereu printre laudanieni de jupâniţa Aleksandra. Bătrânii din Lauda veniră de două ori la Wodokty, să se sfătuiască, iar ea nu numai că luă parte la voroava lor, dar îi şi îndrumă pe toţi, uimindu-i cu judecata potrivită şi mintea-i de-a dreptul nefemeiască, pentru care ar fi putut s-o invidieze nu puţini mânuitori ai legilor. Bătrânii laudanieni vroiau să năvălească la Lubicz şi să-l dea Butrymilor, dar jupâniţa se împotrivi cu hotărâre.</p>
                  <p rend="justify">Să nu plătiţi o strâmbătate cu alta, le spuse, fiindcă atunci se va sfârşi rău şi pentru voi; nevinovăţia să rămână întreagă de partea voastră. El, ca un om avut şi cu multe rubedenii, îşi va găsi şi pe la tribunale sprijinitori, de aceea, la cel mai mic prilej, puteţi să suferiţi o nouă strâmbătate. Dreptatea voastră trebuie să fie atât de limpede, încât orice judecată, alcătuită fie şi din fraţii lui, să hotărască numai în folosul vostru. Spuneţi-le Butrymilor să nu ia nici lucruri şi nici vite, să lase Lubicz aşa cum este. Dacă le trebuie ceva, am să le dau de la Mitruny, unde sunt mai multe bunuri decât au fost vreodată la Wolmontowicze. Iar dacă jupân Kmicic se va întoarce, să-l lase şi pe el în pace, să nu-l vatăme cu nimic până se va sfârşi judecata. Ţineţi minte că numai dacă trăieşte, puteţi să-i cereţi socoteală pentru paguba voastră.</p>
                  <p rend="justify">Aşa le vorbi jupâniţa cu minte aşezată, chibzuind că întârzierea poate fi şi în folosul lui jupân Andrzej, îndepărtând primejdia care-l ameninţa, iar ei îi lăudară înţelepciunea. Poate că Oleńka vroia într-adevăr să-i scape viaţa, dar şleahticii nu se împotriviră, obişnuiţi cum erau din timpuri străvechi să socotească drept literă de evanghelie tot ce ieşea din gura Billewiczilor. Astfel că Lubicz rămase neatins, şi jupân Andrzej, dacă ar fi venit, ar fi putut să stea o vreme liniştit acolo.</p>
                  <p rend="justify">Dar el nu se arătă. În schimb, după vreo lună şi jumătate, veni la jupâniţă un olăcar cu o scrisoare, un străin pe care nu-l ştia nimeni. Scrisoarea era de la Kmicic alcătuită după cum urmează: „Cea mai scumpă, din toată inima iubită şi neuitată Oleńka! Oricărei fiinţe îi e dat, omului îndeosebi, oricât de neînsemnat ar fi, să se răzbune pentru nedreptăţile îndurate; când îi face cineva rău, îi plăteşte bucuros la fel. Iar că eu i-am tăiat pe şleahticii ăia înfumuraţi, Dumnezeu mi-e martor că n-am făcut-o din cruzime, ci pentru că pe tovarăşii mei – împotriva legilor lui Dumnezeu şi ale oamenilor – i-au împărtăşit cu o moarte atât de nemiloasă, de care ei n-ar fi putut avea parte niciodată nici de la cazaci, nici de la tătari. Nu tăgăduiesc că m-a împins şi o mânie aproape neomenească, dar cine se miră de mânia care-şi ia începutul din sângele vărsat al prietenului? Sufletele răposaţilor Kokosiński, Ranicki, Uhlik, Rekuć, Kulwiec şi Zend, în floarea vârstei căsăpiţi şi fără vină, mi-au înarmat braţul tocmai atunci când – îl iau martor pe Dumnezeu – mă gândeam numai la înţelegere şi prietenie cu toată şleahta din Lauda, vrând să-mi schimb întreaga viaţă după sfaturile tale dulci. Ascultând plângerile împotriva mea, nu-mi respinge apărarea şi judecă-mă cu dreptate. Acum îmi pare rău şi de oamenii din „cătun”, poate că mulţi erau nevinovaţi, dar oşteanul care-şi răzbună sângele de frate nu ştie să deosebească pe vinovaţi de cei fără de vină şi nu mai respectă pe nimeni. Deie Domnul să nu se întâmple nimic care să mă umbrească în ochii tăi. Asta-i pedeapsa cea mai grea pentru păcatele şi vinovăţia altora, pentru dreaptă mânie, fiindcă pierzându-te pe tine, adorm şi mă trezesc în deznădejde, neputând să te uit, pe tine şi dragostea ta. N-au decât să mă judece tribunalele, nenorocitul de mine, adunările n-au decât să întărească osânda, să mă arunce în temniţă, în ghearele ruşinii, să mi se despice pământul sub picioare. Am să le îndur pe toate, numai tu, pentru Dumnezeu să nu mă lepezi din inima ta! Am să fac tot ce vror, le dau Lubicz, după alungarea vrăjmaşului le dau şi moşiile din Orsza; am ruble de pradă îngropate prin păduri, să le ia şi pe astea, numai să-mi spui că-mi păstrezi credinţă, aşa cum îţi porunceşte şi bunicul răposat de pe ceea lume. Mi-ai scăpat viaţa, îndură-te şi de sufletul meu, îngăduie-mi să îndrept nedreptăţile, să-mi schimb viaţa, că-mi dau seama că dacă ai să mă părăseşti şi tu, atunci mă va părăsi şi Dumnezeu din cer, iar deznădejdea mă va împinge la fapte şi mai rele…”</p>
                  <p rend="justify">Cine poate să ghicească şi să scrie câte glasuri se ridicară în sufletul Oleńkăi în apărarea lui jupân Andrzej! Dragostea zboară repede, ca sămânţa pădurii purtată de vânt, dar dacă copacul creşte în inimă, mai poate fi smuls doar odată cu ea. Billewiczówna era dintre acelea care iubesc temeinic, cu inimă curată, aşa că stropi cu lacrimi scrisoarea lui Kmicic. Dar nu putea ierta totul de la primul cuvânt. Căinţa lui Kmicic era sinceră, fireşte, dar sufletul îi rămânea sălbatic şi firea-i nestăpânită mai, mult ca sigur că nu se schimbase într-atâta după acele întâmplări, încât să se poată gândi fără teamă la ziua de mâine. Nu de vorbe era nevoie în viitor din partea lui jupân Andrzej, ci de fapte. De altminteri, cum putea să-i spună unui om care însângerase împrejurimile şi al cărui nume nu-l pomenea nimeni fără să-l blesteme pe amândouă malurile Laudei: „Vino, pentru cadavre şi pârjol, pentru sângele şi lacrimile oamenilor, îţi dau dragostea şi mâna mea”?</p>
                  <p rend="justify">Aşa că-i răspunse altfel: „Ţi-am spus domniei tale că nu mai vreau să te cunosc şi să te văd şi aşa gândesc şi acum, de-ar fi să mi se sfâşie inima. Nedreptăţile, pe care domnia ta le-ai făptuit aici, nu se plătesc nici cu avere şi nici cu bani. fiindcă morţii nu mai pot fi înviaţi. Domnia ta nu ţi-ai pierdut averea, ci cinstea. Dacă şleahticii, cărora le-ai pus foc şi i-ai omorât te iartă, atunci am să te iert şi eu; dacă te primesc ei, te primesc şi eu; dacă ei îţi iau apărarea, am să le dau ascultare. Dar cum asta nu se va întâmpla niciodată, caută-ţi domnia ta fericirea în altă parte, dobândind mai întâi iertarea lui Dumnezeu, nu a oamenilor, căci de aceea ai nevoie…”</p>
                  <p rend="justify">Jupâniţa Aleksandra udă cu lacrimi amare fiecare cuvânt, apoi pecetlui scrisoarea cu însemnele Billewiczilor şi i-o duse chiar ea trimisului.</p>
                  <p rend="justify">De unde eşti? întrebă, cercetând cu privirea această fiinţă ciudată, jumătate ţăran, jumătate slugă.</p>
                  <p rend="justify">Din pădure, jupâniţă.</p>
                  <p rend="justify">Unde-i stăpânul tău?</p>
                  <p rend="justify">Asta nu mi-e îngăduit să spun… Da e departe de aici; eu am mers preţ de cinci zile şi mi-am spetit iepşoara.</p>
                  <p rend="justify">Uite un taler! spuse Oleńka. Stăpânul tău nu-i bolnav cumva?</p>
                  <p rend="justify">E  zdravăn ca un taur.</p>
                  <p rend="justify">Nu rabdă de foame, nu-i lipseşte ceva?</p>
                  <p rend="justify">E  bogat, jupâniţa, are de toate.</p>
                  <p rend="justify">Du-te cu Dumnezeu.</p>
                  <p rend="justify">Cu plecăciune.</p>
                  <p rend="justify">Spune-i stăpânului… stai… spune-i… să-l ajute Dumnezeu…</p>
                  <p rend="justify">Omul plecă, şi iarăşi începură să se scurgă zile şi săptămâni întregi fără vreo veste de la Kmicic; sosiră, în schimb, din cele publice, una mai proastă decât alta. Oastea lui Chowański înainta tot mai mult în Republică. Fără să mai socotim pământurile ucrainene, numai în Marele Principat al Lituaniei cotropise ţinuturile Połock, Smoleńsk, Witebsk, Mścisław, Mińsk şi Nowogródek; doar o parte din ţinuturile Wilno, Brześć-Litewska. Troki şi stărostia Samogiţiei mai răsuflau slobode, dar şi acestea îi aşteptau pe năvălitori de la o zi la alta.</p>
                  <p rend="justify">Se vede că Republica ajunsese pe ultima treaptă a neputinţei, de vreme ce nu era în stare să stăvilească nişte forţe pe care le dispreţuise până atunci şi pe care totdeauna le biruise. E adevărat că vrăjmaşul era ajutat de răscoala lui Chmielnicki47, adevărată hidră cu o sută de capete, care izbucnea mereu nepotolită; totuşi, cu toată răscoala, cu toată vlăguirea forţelor în războaiele dinainte, şi cârmuitorii, şi slujitorii erau de părere că fie şi numai Marele Principat al Lituaniei ar fi în stare nu numai să facă faţă navalei, ci să-şi conducă steagurile biruitoare dincolo de propriile hotare. Din nefericire, gâlcevile dinăuntru împiedicau asemenea iureş, paralizând până şi sforţările celor care erau gata să-şi jertfească averile şi viaţa.</p>
                  <p rend="justify">În acest timp, în pământurile încă slobode, se ascundeau mii de fugari, şleahtici sau oameni simpli din popor. Oraşele, târgurile şi satele Samogiţiei mişunau de oameni aduşi în sapă de lemn şi în pragul deznădejdii de tăvălugul războiului. Localnicii nu mai pridideau să-i adăpostească şi nici să-i hrănească de ajuns, astfel că deseori mureau de foame, mai ales cei din starea de jos; de multe ori luau cu forţa ceea ce nu li se da de bunăvoie şi din această pricină încăierările, luptele şi jafurile se înmulţeau pe zi ce trecea.</p>
                  <p rend="justify">Iarna era neobişnuit de aspră. Veni în cele din urmă luna lui april, dar stratul gros de zăpadă acoperea nu numai pădurile, ci şi câmpurile descoperite. După ce rezervele de anul trecut se sfârşiră, şi altele nu mai erau, începu să bântuie foamea, sora războiului, lăţindu-şi stăpânirea din ce în ce mai mult. Cine pleca de acasă, întâlnea nu o dată trupuri omeneşti zăcând pe câmp sau pe lângă drumuri, îngheţate, sfârtecate de lupi, care se înmulţiseră peste măsură, apropiindu-se în haite întregi de satele şi aşezările şleahticilor. Urletele lor se amestecau cu strigătele care cereau îndurare, deoarece prin păduri, pe câmpuri şi împrejurul satelor licăreau noaptea bobotăile la care săracii fără căpătâi îşi dezmorţeau mâinile şi picioarele înlemnite de ger, iar când trecea cineva, alergau în urma lui şi cerşeau bani, pâine şi milă, gemând, blestemând şi ameninţând în acelaşi timp. O spaimă superstiţioasă luase în stăpânire minţile oamenilor. Mulţi vorbeau că bătăliile pierdute şi toate nenorocirile nemaipomenite până atunci erau legate de numele regelui. Aceştia lămureau cu dragă inimă că literele: J. C. R., bătute pe monede. Înseamnă nu numai: Johannes Casimirus Rex, ci şi Initium Calamitatem Regni48 Dacă în provinciile neocupate se răspândeau în voie spaima şi neorânduiala, e lesne de înţeles ce se petrecea în cele peste care trecuse călcâiul învolburat al războiului. Întreaga Republică era fără vlagă, sfâşiată de facţii, bolnavă şi cuprinsă de fierbinţeală, ca un om înainte de moarte. Se mai prevesteau de asemenea şi alte războaie cu duşmanul dinafară şi dezbinări lăuntrice. Şi temeiurile nu lipseau. Multe neamuri din Republică, luate de viforul zavistiei, se socoteau între ele asemenea unor ţărişoare vrăjmaşe, ţinuturi şi judeţe întregi alcătuind tabere potrivnice. Aşa era în Lituania, unde pizma adâncă dintre marele hatman Janusz Radziwiłł şi Gosiewski, hatmanul de câmp şi vistiernicul Marelui Principat al Lituaniei, ajunsese aproape un război pe faţă. De partea vistiernicului se afla neamul Sapieha, pentru care puterea Radziwiłłilor era demult ca sarea-n ochi. Sprijinitorii acestora îl împovărau pe marele hatman cu învinuiri grele: că, ţintind doar propria faimă, a pierdut oştirea la Szkłów şi a lăsat ţara pradă duşmanului, că nu-l interesa soarta Republicii, dorind mai mult pentru binele Radziwiłłilor să se acorde craiului nemţilor dreptul de a participa la adunările Seimului; că se gândea la coroană; că-i prigonea pe catolici…</p>
                  <p rend="justify">Şi nu o dată se ajungea la bătaie între partizanii celor două facţii, chipurile fără ştirea conducătorilor care aruncau vina unul pe celălalt; la Varşovia, gâlceava lor se răsfrângea în adunările Seimului, iar aici făceau loc samavolniciei şi împiedicau împlinirea pedepsei, fiindcă cei ca Kmicic erau siguri că vor găsi ocrotire la unul din aceşti preaputernici, dacă se vor da de partea lui.</p>
                  <p rend="justify">Iar în această vreme, duşmanul înainta tot mai departe, slobod şi fără nici o stavilă, lovindu-se doar ici şi colo de zidurile cetăţilor.</p>
                  <p rend="justify">În asemenea împrejurări, toţi locuitorii Laudei erau nevoiţi să vegheze, mereu cu arma în mână, mai ales că hatmanii nu erau prin apropiere întrucât amândoi hârţuiau oştile duşmanului, e adevărat fără să izbândească mare lucru, dar cel puţin nu le dădeau pace, închizându-le drumul spre ţinuturile slobode. Şi Pawel Sapieha49 se împotrivea de unul singur şi se umplea de faimă. Janusz Radziwiłł, războinic iscusit, al cărui nume împrăştia groaza printre vrăjmaşi înainte de înfrângerea de la Szkłów, câştigă chiar câteva lupte mai însemnate. Gosiewski se bătea şi el sau încerca să zăgăzuiască cotropirea ţării prin negocieri; cele două căpetenii strângeau oştile din locurile de iernat şi de unde puteau, ştiind că odată cu venirea primăverii luptele vor începe din nou. Dar oşti erau puţine, vistieria goală, iar în ţinuturile ocupate şleahticii nu mai puteau fi chemaţi la oaste, fiindcă duşmanul nu o îngăduia. „Trebuia să se gândească la asta înainte de cumpăna de la Szkłów, spuneau cei care ţineau cu Gosiewski, acum e prea târziu.” Şi era într-adevăr prea târziu. Oştirea coroanei nu putea să le vină în ajutor, pentru că se afla în Ucraina în trudă grea cu Chmielnicki, Szeremet şi Buturlin.</p>
                  <p rend="justify">Doar veştile despre luptele pilduitoare, care veneau din Ucraina, despre oraşele cucerite şi marşurile nemaipomenite, mai întăreau inimile descurajate îndemnând la apărare. Răsunau astfel încununate de faimă nepieritoare numele hatmanilor coroanei, alături de care se auzea tot mai des pe buzele oamenilor cel al lui Ştefan Czarniecki50, dar slava dobândită nu putea ţine loc de oşteni şi ajutor, astfel că hatmanii lituanieni se retrăgeau cu încetul, fără a înceta să se gâlcevească între ei.</p>
                  <p rend="justify">În cele din urmă, Radziwiłł ajunse în Samogiţia. Odată cu el se întoarse şi liniştea prin părţile Laudei, pentru o vreme. Doar calvinii, încurajaţi de apropierea căpeteniei lor, mai ridicau capul prin oraşe prădând şi năvălind asupra bisericilor catolice, dar conducătorii diferitelor cete de volintiri şi facţii, nu se ştie ale cui, care jefuiau pe localnici sub însemnele lui Radziwiłł, Gosiewski sau ale lui Sapieha, se ascunseră prin păduri, se risipiră şi lumea răsuflă uşurată.</p>
                  <p rend="justify">Şi, pentru că de la îndoială până la nădejde nu-i decât un pas, încrederea îşi făcu loc iarăşi în sufletele laudanienilor. Jupâniţa Aleksandra stătea liniştită la Wodokty. Jupân Wołodyjowski, care locuia şi acum la Pacunele, însănătoşindu-se cu încetul, răspândi vestea că în primăvară avea să vie regele cu steagurile de simbriaşi şi soarta războiului are să se schimbe numaidecât. Încurajaţi astfel, şleahticii începură să iasă cu plugurile pe câmp. Zăpada se topea văzând cu ochii, şi pe ramurile de mesteacăn se iviră primii bumbi. Apele Laudei se revărsară peste maluri. Cerul senin strălucea deasupra aşezărilor, încrederea înveseli sufletele locuitorilor.</p>
                  <p rend="justify">Deodată avu loc o întâmplare care tulbură iarăşi liniştea Laudei, îndepărtă mâinile de pe brăzdare şi nu îngădui săbiilor să se acopere de rugină.</p>
               </div>
               <div type="div3">
                  <head>Capitolul VII.</head>
                  <p rend="justify">Pan Wołodyjowski, oştean priceput şi plin de faimă, deşi tânăr, se afla, cum am mai spus, la Pacunele, la Pakosz Gasztowt, patriarhul aşezării, care era socotit cel mai bogat dintre toţi şleahticii mai puţin însemnaţi din Lauda. Pe cele trei fiice măritate cu Butrymii le înzestrase cu bani destui, dându-i fiecăreia câte o sută de taleri, başca vitele şi lucrurile atât de frumoase, că nici o şlahciancă de neam mare n-avea altele mai alese. Celelalte trei jupâniţe erau încă la părinţi şi acestea îl îngrijeau pe Wołodyjowski, al cărui braţ ba se înzdrăvenea, ba îl supăra din nou când se nimereau zile de zloată. Toţi laudanienii arătau mult interes faţă de acest braţ, fiindcă îl văzuseră la treabă la Szkłów şi erau de părere că altul mai bun puteai să găseşti cu greu în toată Lituania. Aşa că-l dăruiau pe tânărul polcovnic cu cinste deosebită prin toate aşezările. Gasztowţii, Domaszewiczii, Gościewiczii şi Stakjenii, iar ca aceştia făceau toţi ceilalţi, trimiteau fără preget la Pacunele peşte, ciuperci şi vânat, fân pentru cai şi smoală pentru brişcă, astfel ca viteazului şi slujitorilor săi să nu le lipsească nimic. De câte ori se simţea fără putere, se întreceau care să se ducă la Poniewież după doftor, într-un cuvânt, se înghesuiau cu toţii să-l slujească.</p>
                  <p rend="justify">Jupân Wołodyjowski era atât de mulţumit, încât cu toate că la Kiejdany putea să aibă înlesniri mai mari şi doftori cunoscuţi la îndemână, stătea la Pacunele, iar bătrânul Gasztowt era prea bucuros să-l aibă oaspete şi nu-i ieşea din voie; se simţea şi el măgulit că adăposteşte un viteaz care i-ar fi făcut cinste şi unui Radziwiłł.</p>
                  <p rend="justify">După înfrângerea şi alungarea lui Kmicic, şleahticilor, care-l îndrăgiseră pe Wołodyjowski, le trecu prin cap să-l unească prin căsătorie cu jupâniţa Aleksandra.</p>
                  <p rend="justify">„De ce să-i căutăm bărbat prin alte părţi! spuseră bătrânii la sfatul întrunit înadins ca să pună la calea treaba. De vreme ce vânzătorul acela şi-a pătat numele cu asemenea fapte nelegiuite, încât, dacă mai trăieşte, se cuvine să ajungă pe mâna călăului, jupâniţa trebuie să-l lepede şi ea din inimă, fiindcă aşa stă prevăzut în testament la loc aparte. S-o ia jupân Wołodyjowski. Ca ocrotitori, putem să îngăduim aceasta. Ea se va căsători cu un cavaler de vază, iar noi vom avea astfel o căpetenie destoinică şi un vecin drept.”</p>
                  <p rend="justify">După ce planul fu încuviinţat de toţi, cei mai vârstnici se duseră mai întâi la Wołodyjowski, care consimţi fără să stea prea mult pe gânduri, apoi la jupâniţă, care gândindu-se şi mai puţin, se opuse cu hotărâre.</p>
                  <p rend="justify">„Numai răposatul, le spuse, avea dreptul să dispună cum vrea de Lubicz, aşa că moşia nu poate să-i fie luată lui Kmicic înainte ca judecata să-l osândească la pierderea capului, iar cât priveşte căsătoria mea, nici să nu-mi mai aduceţi aminte de ea. Mi-e inima prea îndurerată, ca să mă pot gândi la una ca asta… Pe celălalt l-am lepădat din inimă, iar pe acesta să nu-l aduceţi aici, căci nu-l vreau, de-ar fi cel mai vrednic dintre toţi.”</p>
                  <p rend="justify">Şleahticii nu mai avură ce spune în faţa unui refuz atât de hotărât şi se întoarseră pe la casele lor tare descumpăniţi. Jupân Wołodyjowski se îngrijoră mai puţin, iar fiicele lui Gasztowt, Terka, Maryśka şi Zonia, aproape deloc. Toate trei erau înalte şi rumeioare, cu părul ca inul, ochii ca floarea de nu-mă-uita şi umerii puternici. Pacunelencele erau vestite pentru frumuseţea lor; când se duceau mai multe la biserică, semănau cu florile de pe luncă. Iar printre pacunelence acestea erau cele mai frumoase; pe deasupra, bătrânul Gasztowt nu se zgârcise când fusese vorba să le dea o creştere aleasă. Organistul din Mitruny le învăţase să citească şi să îngâne cântece religioase, iar pe cea mai mare, pe Terka, să cânte şi la lăută. Având o inimă bună, îl îngrijeau cu multă simţire pe jupân Wołodyjowski, întrecându-se una pe alta în luare-aminte şi vrednicie. Despre Maryśka se spunea că-l are drag pe tânărul cavaler; fireşte, nu era întru totul adevărat, deoarece toate trei îl îndrăgiseră peste poate, nu numai ea. Tânărul polcovnic ţinea şi el la ele foarte mult, mai ales la Maryśka şi la Zonia, fiindcă Terkăi îi cam plăcea să se plângă prea mult de nestatornicia bărbaţilor.</p>
                  <p rend="justify">De multe ori, în serile lungi de iarnă, bătrânul Gasztowt îşi sorbea miedul amestecat cu votcă şi ierburi şi pleca să se culce, iar ele se aşezau lângă vatră cu jupân Wołodyjowski: drăgălaşa Terka torcea din caier, Maryśka cea dulce scărmăna puful, iar Zonia făcea jurubiţe inul de pe fuse. Când Wołodyjowski începea să povestească despre războaiele la care luase parte sau despre minunile pe care le văzuse pe la curţile magnaţilor, lucrul încetinea cu totul, fetele se uitau la el ca la un luceafăr şi-l întrerupeau mereu cu strigăte de uimire:</p>
                  <p rend="justify">Oh! dragele mele, eu nu mai trăiesc pe lumea asta!</p>
                  <p rend="justify">La care alta:</p>
                  <p rend="justify">N-am să închid ochii toată noaptea!</p>
                  <p rend="justify">Iar Wołodyjowski, pe măsură ce se înzdrăvenea şi începea să mânuiască tot mai slobod sabia, devenea tot mai vesel şi mai vorbăreţ. Într-o seară, se aşezară ca de obicei după cină lângă acoperişul înclinat al vetrei, de sub care lumina jucăuşă se răspândea în încăperea întunecată, şi începură să se hârjonească. Fetele vroiau să le povestească ceva, dar Wołodyjowski o rugă pe Terka să-i cânte la lăută.</p>
                  <p rend="justify">Cântă domnia ta! se codi ea, împingând la o parte instrumentul pe care i-l dădea jupân Wołodyjowski. Eu am de lucru. Ai umblat prin lume şi trebuie să fi învăţat multe cântece.</p>
                  <p rend="justify">Sigur că am învăţat. Astăzi fie şi aşa, cânt eu întâi şi domnia ta după mine. Că lucrul nu fuge. Dacă te-ar ruga o femeie să cânţi, nu te-ai împotrivi, dar bărbaţilor le faci totdeauna în ciudă.</p>
                  <p rend="justify">Fiindcă merită.</p>
                  <p rend="justify">Domnia ta mă dispreţuieşte şi pe mine?</p>
                  <p rend="justify">Ei, da de unde? Cântă, domnia ta!</p>
                  <p rend="justify">Wołodyjowski zdrăngăni strunele lăutei. Îşi luă o înfăţişare plângăreaţă şi cântă cu glas fals:</p>
                  <p rend="justify">Venii şi eu aici de zor, Dar fetele nu mă vor! …</p>
                  <p rend="justify">O, nu-i adevărat! îl întrerupse Maryśka, îmbujorându-se ca o mălină.</p>
                  <p rend="justify">E  un cântec ostăşesc, spuse Wołodyjowski, pe care-l cântam în locurile de iernat, vrând să stârnim mila vreunui suflet bun.</p>
                  <p rend="justify">Eu m-aş fi înduioşat cea dintâi.</p>
                  <p rend="justify">Mulţumesc, jupâniţă. Dacă-i aşa, n-am de ce să mai cânt şi las lăuta în mâini mai vrednice ca ale mele.</p>
                  <p rend="justify">De astă dată Terka nu mai respinse instrumentul, fiindcă o mişcase cântecul lui Wołodyjowski, în care, ce e drept, nu era mai multă viclenie decât adevăr, mângâie deci îndată strunele şi ţuguindu-şi buzele, începu să cânte:</p>
                  <p rend="justify">În pădure nu te duce, să rupi liliac!</p>
                  <p rend="justify">Ca la câini, nu da crezare nici unui băiat!</p>
                  <p rend="justify">Fiindcă toţi flăcăii, fată, umblă cu minciuna, Când îţi spun că le eşti dragă, mint întotdeauna.</p>
                  <p rend="justify">Jupân Wołodyjowski se înveseli atât de tare, încât îşi puse mâinile în şolduri de bucurie şi strigă:</p>
                  <p rend="justify">Cum aşa, domnia ta? Toţi flăcăii sunt vânzători chiar şi oştenii?</p>
                  <p rend="justify">Jupâniţa Terka îşi şnurui şi mai mult buzele şi răspunse cântând cu avânt sporit:</p>
                  <p rend="justify">Sunt câini şi mai răi, sunt câini şi mai răi!</p>
                  <p rend="justify">Domnia ta, nu lua seama la Terka, aşa-i ea! îl rugă Maryśka.</p>
                  <p rend="justify">Cum să nu iau, dădu răspuns Wołodyjowski, când vorbeşte atât de urât despre oamenii de arme, încât nu ştiu unde să mă mai ascund de ruşine.</p>
                  <p rend="justify">Domnia ta mă rogi să cânt şi pe urmă îţi râzi de mine, zise Terka îmbufnată.</p>
                  <p rend="justify">Eu nu te cert pentru felul cum cânţi, ci pentru cruzimea cuvintelor despre oşteni, răspunse viteazul. Cât despre cântat, trebuie să mărturisesc că nici la Varşovia n-am auzit asemenea triluire. Dacă te-ai îmbrăca în nişte pantalonaşi, ai putea să cânţi în catedrala Sfântului Ioan, în care regele şi regina îşi au un balconaş al lor.</p>
                  <p rend="justify">Şi de ce trebuie să se îmbrace în pantaloni? întrebă cea mai mică, Zonia, interesată de Varşovia şi de rege.</p>
                  <p rend="justify">Pentru că în corul de acolo nu cântă nici o fată, sunt numai bărbaţi şi copii; unii au glasul mai gros ca mugetul taurului, iar alţii mai subţire decât scârţâitul scripcii. I-am ascultat de mai multe ori când am fost acolo cu marele şi neuitatul voievod de Rutenia, la alegerea milostivului nostru rege de acum. Minuni! Adevărate minuni, pe legea mea! Sunt o mulţime de cântăreţi: e Forster, vestit pentru triluirile lui gingaşe, şi Kapuła, şi Dżan Batysta, şi Elert, cel mai bun la lăută, şi Marek, şi Milczewski care cântă foarte bine. Când toţi aceştia îşi dau drumul la glasuri în biserică, parc-ai asculta corul heruvimilor.</p>
                  <p rend="justify">Aşa-i! Aşa-i! întări Maryśka, împreunându-şi mâinile.</p>
                  <p rend="justify">Domnia ta, şi pe rege l-ai văzut, de multe ori? întrebă Zonia.</p>
                  <p rend="justify">Am vorbit cu el, cum vorbesc acum cu domnia ta. După cumpăna de la Beresteczko, mi-a luat capul în mâini. E un bărbat vrednic şi atât de milostiv, că oricine-l vede îl şi îndrăgeşte.</p>
                  <p rend="justify">Noi ţinem la el fără să-l fi văzut! … Şi coroana o poartă mereu pe cap?</p>
                  <p rend="justify">Păi cum să meargă în fiecare zi cu ea! Ar trebui să aibă un cap de fier. Coroana stă în biserică, lucru pentru care e şi mai mult cinstită, iar regele poartă o căciuliţă neagră, împodobită cu briliante care răspândesc lumină în tot palatul…</p>
                  <p rend="justify">Se spune că palatul regelui e mai frumos şi decât cel de la Kiejdany.</p>
                  <p rend="justify">Decât cel de la Kiejdany? Asta e un fleac pe lângă el. E o clădire uriaşă, toată de marmură; copaci aproape că nu se văd deloc. Pe margini are două rânduri de încăperi, una mai arătoasă decât alta. Pe pereţi o să vedeţi domniile voastre înfăţişate cu pensula felurite lupte şi biruinţe, cum sunt războaiele lui Zygmunt al III-lea51 şi ale lui Władysław; nu te mai saturi privind, fiindcă toate parcă sunt vii; mare minune că cei care se bat nu se mişcă şi nu strigă. Dar asta nu poate s-o facă nimeni, nici cel mai iscusit zugrav. Unele încăperi sunt îmbrăcate numai în aur; scaune şi laviţe acoperite cu mătase ori lamé, mese de marmură şi alabastru şi atâtea sipete, cutii şi orologii care arată timpul ziua şi noaptea, încât n-ai putea să le scrii pe toate nici pe o piele de viţel. Regele şi regina se preumblă prin acele încăperi, iar seara au teatrum sau vreo altă petrecere şi mai mare…</p>
                  <p rend="justify">Ce-i acela teatrum?</p>
                  <p rend="justify">Cum să vă spun… E un loc unde se joacă comedii şi se fac sărituri italieneşti de mirare. Încăperea e mare cât o biserică şi se sprijină pe coloane. Într-o parte stau cei care vror să se minuneze, iar în cealaltă sunt tot felul de podoabe. Unele se ridică şi se coboară, altele se învârtesc pe şuruburi în toate părţile, arătând nori şi întuneric sau o lumină plăcută; sus e cerul cu soare sau cu stele, iar jos vezi uneori iadul cel cumplit…</p>
                  <p rend="justify">Iisuse, strigară pacunelencele.</p>
                  <p rend="justify">…  plin de diavoli. Alteori marea nemărginită, pe care plutesc corăbii şi sirene. Unii coboară din cer, alţii ies din pământ.</p>
                  <p rend="justify">Eu n-aş vrea să văd iadul! se sperie Zonia. Mă mir că oamenii nu fug când se uită la asemenea privelişte înfricoşătoare.</p>
                  <p rend="justify">Nu numai că nu fug, dar mai bat şi din palme de mulţumire, răspunse Wołodyjowski, pentru că toate acestea sunt prefăcute, neadevărate şi nu pier chiar dacă îţi faci semnul crucii Nu e vorba de duhuri rele, ci de iscusinţa omenească. Cu regele vin şi episcopi, şi dregători feluriţi, care se aşează apoi la ospăţ cu stăpânul înainte de culcare.</p>
                  <p rend="justify">Dar dimineaţa şi toată ziua ce fac?</p>
                  <p rend="justify">După cum îi e voia fiecăruia. Când se scoală de dimineaţă, se scaldă. Au o încăpere în care nu sunt podele, ci o adâncitură de cositor, strălucitor ca argintul, în care e apă.</p>
                  <p rend="justify">Apă în odaie… cine-a mai auzit?</p>
                  <p rend="justify">Întocmai… şi creşte sau scade după voie; poate să fie şi caldă şi rece, fiindcă sunt ţevi cu cocoşei prin care curge de amândouă felurile. Domnia ta învârteşti de cocoşel şi începe să curgă apa; poţi să şi înoţi prin încăpere ca într-o baltă… Nici un rege nu mai are un palat cum are milostivul nostru stăpân, e lucru ştiut. Solii străini spun şi ei la fel; niciunul nu domneşte peste un popor atât de vrednic, pentru că deşi sunt felurite neamuri mari pe lume, Dumnezeu n-a împodobit pe niciunul cu atâta dărnicie.</p>
                  <p rend="justify">Regele nostru e fericit! oftă Terka.</p>
                  <p rend="justify">Sigur că ar fi fericit, dacă n-ar mai fi treburile publice, dacă n-ar mai fi războaiele fără noroc care pedepsesc Republica pentru păcatele şi zavistiile noastre. Toate apasă pe umerii regelui pe care-l mai şi ceartă pentru astfel de vini în adunările Seimului. Dar ce vină are el, dacă nu vror să-l asculte? … Au venit vremuri grele peste ţară, atât de grele, cum n-au mai fost niciodată. Vrăjmaşul cel mai nemernic ne dispreţuieşte, pe noi, care nu demult l-am biruit şi pe sultanul turcilor. Aşa pedepseşte Dumnezeu îngâmfarea. Slavă Lui că acum pot să mişc braţul slobod, fiindcă e vremea să plec la luptă să-mi apăr ţara. E păcat să stai cu braţele încrucişate în asemenea împrejurări grele.</p>
                  <p rend="justify">Domnia ta să nu vorbeşti de plecare.</p>
                  <p rend="justify">Altfel nu poate fi. Mă simt bine cu domniile voastre, nici vorbă, dar cu cât mi-e mai bine, cu atât îmi e mai rău. N-au decât să se sfătuiască cei mintoşi pe la adunări, oşteanul trebuie să plece la luptă. Cât voi trăi, atât voi sluji. După moarte, Dumnezeu, care ştie ce-i în inima noastră, îi va răsplăti mai bine pe cei care slujesc Republica din dragoste pentru ea şi nu pentru foloasele proprii. Se vede însă că sunt tot mai puţini din aceştia, de aceea s-au abătut asupra noastră vremuri de cumplire.</p>
                  <p rend="justify">Ochii Maryśkăi începură să se umezească, apoi se umplură de lacrimi care-i şiroiră pe obrajii rumeni.</p>
                  <p rend="justify">—  Domnia ta ai să pleci şi ai să uiţi, iar noi aici o să ne uscam de dor. Cine-o să ne mai apere de răufăcători?</p>
                  <p rend="justify">Am să plec, dar am să păstrez recunoştinţă. Mai rar oameni atât de săritori ca cei din Pacunele! … Domniile voastre vă temeţi şi acum de Kmicic?</p>
                  <p rend="justify">Sigur că ne temem. Mamele îşi sperie copiii cu el, cum fac cu vârcolacul.</p>
                  <p rend="justify">Ehe, nu se mai întoarce el. Şi pe urmă, chiar dacă se-ntoarce, nu mai are pe nelegiuiţii aceia cu el, care, judecând după spusele oamenilor, îl întreceau în răutate. Mai mare păcatul că un oştean atât de priceput s-a făcut de ruşine, pierzându-şi cinstea şi averea.</p>
                  <p rend="justify">Şi pe jupâniţă.</p>
                  <p rend="justify">Şi pe jupâniţă. Se spun multe lucruri bune despre ea.</p>
                  <p rend="justify">Plânge, sărmana, toată ziua…</p>
                  <p rend="justify">Hm! se miră Wołodyjowski, doar nu l-o plânge pe Kmicic?</p>
                  <p rend="justify">Cine mai ştie! răspunse Maryśka.</p>
                  <p rend="justify">Cu atât mai rău pentru ea, pentru că el nu se mai întoarce; hatmanul a trimis acasă o parte din laudanieni, aşa că acum sunt oşteni destui aici. L-ar ciopârţi îndată, fără să-l mai judece. Trebuie să ştie şi el că s-au întors laudanienii, şi nu va cuteza să se arate.</p>
                  <p rend="justify">Se pare că ai noştri vor pleca din nou, spune Terka, fiindcă li s-a îngăduit să vină acasă pentru scurtă vreme.</p>
                  <p rend="justify">E, hatmanul le-a dat drumul, pentru că vistieria e goală, răspunse Wołodyjowski. Mare nenorocire! Tocmai acum, când e mai mare nevoie de oameni, trebuie să-i trimită înapoi… Dar, noapte bună, domniile voastre, e timpul să mergeţi la culcare. Vedeţi să nu-l visaţi vreuna pe Kmicic cu paloşul de foc în mână…</p>
                  <p rend="justify">Jupân Wołodyjowski se ridică de pe laviţă şi se îndreptă spre uşă, dar nu făcu decât un pas spre iatacul lui, când în tindă se auzi gălăgie, şi un glas ascuţit începu să strige de afară:</p>
                  <p rend="justify">Hei! Pe milostivul Dumnezeu! deschideţi mai repede, mai repede! …</p>
                  <p rend="justify">Fetele se speriară grozav; Wołodyjowski se repezi în iatac după sabie, dar nici nu apucă să se întoarcă la ele, când Terka trase zăvorul şi un necunoscut dădu buzna înăuntru şi se aruncă la picioarele cavalerului.</p>
                  <p rend="justify">Jupâne polcovnic! … Ajutor! Jupâniţa a fost răpită! …</p>
                  <p rend="justify">Care jupâniţa?</p>
                  <p rend="justify">De la Wodokty…</p>
                  <p rend="justify">Kmicic! se minună Wołodyjowski.</p>
                  <p rend="justify">Kmicic! ţipară fetele.</p>
                  <p rend="justify">Kmicic! repetă trimisul.</p>
                  <p rend="justify">Tu cine eşti? îl întrebă Wołodyjowski.</p>
                  <p rend="justify">Vechilul de la Wodokty.</p>
                  <p rend="justify">Noi îl cunoaştem! spuse Terka, el aduce leacurile pentru domnia ta.</p>
                  <p rend="justify">De după cuptor se ivi deodată bătrânul Gasztowt cu somnul în ochi; iar în uşă se arătară cei doi slujitori ai lui jupân Wołodyjowski, care auziseră larma şi veniseră într-un suflet.</p>
                  <p rend="justify">Înşeuaţi caii! porunci Wołodyjowski. Unul să dea fuga la Butrymi, iar celălalt să pună şaua pe cal!</p>
                  <p rend="justify">Pe la Butrymi am trecut eu, spuse vechilul, că sunt mai aproape de noi. Ei m-au trimis la înălţimea voastră.</p>
                  <p rend="justify">Când a fost răpită jupâniţa? întrebă Wołodyjowski.</p>
                  <p rend="justify">Acum… Acolo-i taie pe slujitori… eu am pus mâna pe un cal şi…</p>
                  <p rend="justify">Bătrânul Gasztowt se şterse la ochi.</p>
                  <p rend="justify">Cum? Jupâniţa a fost răpită?</p>
                  <p rend="justify">Întocmai… Kmicic a răpit-o! răspunse Wołodyjowski. Plecăm s-o ajutăm!</p>
                  <p rend="justify">Apoi să întoarse către vechil:</p>
                  <p rend="justify">Vesteşte-i şi pe Domaszewiczi, să vină cu flintele!</p>
                  <p rend="justify">Hai, şi voi, căpriţelor! se burzului pe neaşteptate bătrânul la fete: Duceţi-vă prin sat şi chemaţi şleahticii, să pună mâna pe săbii! Kmicic a răpit-o pe jupâniţă… ai? … Doamne, ai milă! Lotrul! împieliţa-tul… ai?</p>
                  <p rend="justify">Mergem şi noi, spuse Wołodyjowski, o să-i trezim mai repede. Hai, domnia ta! Caii sunt gata!</p>
                  <p rend="justify">După o clipă erau călare, urmaţi de cei doi slujitori, Ogarek şi Syruć. Porniră cu toţii pe uliţa dintre aşezări, bătând pe la uşi, la ferestre şi strigând în gura mare:</p>
                  <p rend="justify">Puneţi mâna pe săbii! Săriţi! Jupâniţa de la Wodokty a fost răpită! Kmicic e aproape! …</p>
                  <p rend="justify">La auzul strigătelor, câte unul se repezea afară să vadă ce se petrece şi, înţelegând despre ce e vorba, începea să răcnească şi el: „Kmicic e aproape! Jupâniţa a fost răpită!” Apoi alerga la grajd să pună şaua pe cal sau să-şi caute sabia în casă pe întuneric. Tot mai multe erau glasurile care repetau: „Kmicic e aproape!” „Cătunul” începu să freamăte, ferestrele se luminară, răsuna plânsul femeilor, lătratul câinilor. În cele din urmă, şleahticii se adunară pe uliţă, unii călare, alţii pe jos. Deasupra capetelor luceau în întuneric săbii, suliţe, lănci şi chiar furci de fier.</p>
                  <p rend="justify">Jupân Wołodyjowski îi cercetă pe toţi dintr-o ochire, repezi câţiva în diferite părţi, iar el porni înainte cu ceilalţi.</p>
                  <p rend="justify">Călăreţii mergeau în faţă cu pedestraşii în urma lor, grăbind spre Wolmontowicze, ca să-i întâlnească acolo pe Butrymi. Erau la vreo zece ceasuri seara şi noaptea era luminoasă, deşi luna încă nu răsărise. Aceia dintre şleahtici pe care marele hatman îi slobozise acasă de la oaste se alcătuiră îndată în şiruri strânse; ceilalţi, mai ales pedestraşii, mergeau mai răsfiraţi, fără să la seama la zăngănitul armelor, sporovăiau şi căscau, blestemându-l în răstimpuri pe Kmicic, care le stricase odihna dulce.</p>
                  <p rend="justify">Aşa ajunseră până aproape de Wolmontowicze, unde le ieşi înainte o ceată înarmată.</p>
                  <p rend="justify">Stai! Cine sunteţi? îi întrebară câteva glasuri.</p>
                  <p rend="justify">Gasztowţii.</p>
                  <p rend="justify">Noi suntem Butrymii. Domaszewiczii au venit şi ei.</p>
                  <p rend="justify">Cine-i căpetenia voastră? întrebă Wołodyjowski.</p>
                  <p rend="justify">Józwa Beznogi, la porunca înălţimii tale.</p>
                  <p rend="justify">Aveţi vreo veste?</p>
                  <p rend="justify">A  dus-o la Lubicz. Au trecut prin mlaştini, ca să ocolească Wolmontowicze.</p>
                  <p rend="justify">La Lubicz? se miră Wołodyjowski. Acolo vrea să se apere? Păi Lubicz nu-i o întăritură.</p>
                  <p rend="justify">Pesemne că se încrede în puterea lui. Are vreo două sute de oameni. Mai mult ca sigur că vrea să ia tot cu el; au venit cu o mulţime de care şi cai. Gândesc că n-a aflat de întoarcerea noastră de la oaste, fiindcă prea nu se teme de nimic.</p>
                  <p rend="justify">Folosu-i de partea noastră! spuse Wołodyjowski. Acum nu ne mai scapă. Câte flinte aveţi?</p>
                  <p rend="justify">Noi, Butrymii, avem ca la treizeci, iar Domaszewiczii de două ori pe atât.</p>
                  <p rend="justify">Bine. Domnia ta iei cincizeci de oameni cu muschete şi te duci să aperi trecerea prin mlaştini, repede! Ceilalţi merg cu mine! Nu uitaţi securile!</p>
                  <p rend="justify">La poruncă!</p>
                  <p rend="justify">Oamenii începură să se mişte, o ceată mai mică plecă în fugă spre mlaştini sub conducerea lui Józwa Butrym.</p>
                  <p rend="justify">În acest timp, sosiră şi cei vreo cincisprezece Butrymi trimişi înainte la şleahticii din alte aşezări.</p>
                  <p rend="justify">Gościewiczii nu se văd? întrebă Wołodyjowski.</p>
                  <p rend="justify">A, jupâne polcovnic, înălţimea ta erai! … Slavă Domnului! strigară. Gościewiczii vin şi ei… se aud prin pădure. Înălţimea ta ştii că a dus-o la Lubicz?</p>
                  <p rend="justify">Ştiu, n-o să ajungă prea departe.</p>
                  <p rend="justify">Într-adevăr, Kmicic nu pusese la socoteală încă una din primejdiile faptei sale îndrăzneţe; nu ştia că o parte din şleahtici se întorseseră de la oaste. Credea că aşezările sunt pustii, cum era pe vremea când stătuse prima dată la Lubicz. Acum însă, împreună cu Gościewiczii şi fără Stakjenii care nu aveau cum să ajungă la timp, Wołodyjowski putea să adune împotriva lui în jur de trei sute de săbii – toţi oameni deprinşi cu luptele şi încercaţi.</p>
                  <p rend="justify">Tot mai mulţi erau şleahticii care se îndreptau spre Wolmontowicze. Veniră, în sfârşit, şi Gościewiczii pe care-i mai aşteptau. Jupân Wołodyjowski îşi alcătui detaşamentul şi rămase foarte mulţumit la vederea îndemânării şi a uşurinţei cu care se aliniară. De la prima aruncătură de ochi, se vedea cât de colo că sunt oşteni destoinici, nu nişte şleahtici obişnuiţi. Wołodyjowski se mai bucura şi pentru că în curând avea să fie căpetenia lor.</p>
                  <p rend="justify">Porniră deci în trap întins spre Lubicz, prin pădurea prin care gonise şi Kmicic, mai demult. Trecuse bine de miezul nopţii. Luna se înălţase, în sfârşit, pe bolta cerului şi lumina pădurea, drumul şi luptătorii, frângându-şi razele palide în vârfurile suliţelor şi în săbiile strălucitoare. Şleahticii sporovăiau încet despre această întâmplare neobişnuită care-i smulsese din aşternut.</p>
                  <p rend="justify">Au trecut pe aici tot felul de oameni, zise unul dintre Domaszewiczi. Am crezut cu toţii că sunt niscaiva fugari, dar mai mult ca sigur că erau oameni de-ai lui.</p>
                  <p rend="justify">Păi cum. La Wodokty veneau în fiecare zi cerşetori necunoscuţi, chipurile să ceară de pomană, adăugă al doilea:</p>
                  <p rend="justify">Ce fel de oşteni are Kmicic?</p>
                  <p rend="justify">Slujitorii de la Wodokty spun că sunt cazaci. Se vede că Kmicic s-a înhăitat cu Chowański sau cu Zóltareńko. Până acum era numai răufăcător, acum şi-a vândut şi tara, nu mai încape îndoială.</p>
                  <p rend="justify">Cum putea să-i aducă pe cazaci până aici?</p>
                  <p rend="justify">Cu o ceată atât de mare nu-i deloc uşor să te strecori. Ar fi fost opriţi de primul steag de-al nostru care s-ar fi întâlnit cu ei.</p>
                  <p rend="justify">În rândul dintâi, puteau să meargă prin păduri, iar în al doilea, puţini sunt cei care se folosesc de oşteni cazaci cu simbrie? Cine-i mai poate deosebi de duşmani? Dacă i-a întrebat cineva, s-au dat drept seimeni52.</p>
                  <p rend="justify">O  să se apere, spuse unul dintre Gościewiczi, că-i bărbat curajos, dar polcovnicul nostru o să se descurce.</p>
                  <p rend="justify">Şi Butrymii s-au jurat că de astă dată nu le mai scapă viu. de-ar fi să moară până la unul. Ei sunt cei mai îndârjiţi împotriva lui.</p>
                  <p rend="justify">Păi dacă-l omorâm, împotriva cui au să-şi mai dovedească pagubele? Mai bine să-l prindem viu şi să-l dăm în seama judecăţii.</p>
                  <p rend="justify">Cine mai stă să se gândească acum la judecată, când toţi şi-au pierdut capul! Domniile voastre n-aţi auzit ce vorbeşte lumea? Se spune că şi suedezii ne ameninţă cu război.</p>
                  <p rend="justify">Dumnezeu să ne păzească! … Septentrionii, Chmielnicki! Numai suedezii mai lipsesc, ca să bată ceasul de pe urmă al Republicii.</p>
                  <p rend="justify">Deodată, jupân Wołodyjowski, care mergea în frunte, se întoarse şi porunci:</p>
                  <p rend="justify">Linişte, domniile voastre.</p>
                  <p rend="justify">Şleahticii tăcură, căci se zărea Lubicz. După un sfert de ceas se furişau la mai puţin de două sute de paşi de conac. Toate ferestrele erau luminate, de se vedea şi-n curtea plină de oameni înarmaţi şi de cai. Nicăieri nici o strajă şi nici o măsură de prevedere. Se vede că jupân Kmicic se încredea prea mult în puterea lui. Apropiindu-se şi mai mult, Wołodyjowski recunoscu dintr-o privire pe cazacii cu care se războise de atâtea ori încă pe când trăia marele Jeremi53 şi mai târziu în slujba lui Radziwiłł, aşa că murmură doar pentru sine: „Dacă sunt cazaci străini, haimanaua asta a întrecut orice măsură.”</p>
                  <p rend="justify">Şi continuă să privească, după ce porunci oamenilor să stea pe loc. În curte, vânzoleala era în toi. În timp ce unii dintre cazaci luminau cu făclii, ceilalţi alergau în toate părţile, intrau şi ieşeau din casă, aduceau lucruri şi încărcau legăturile în care, alţii scoteau caii din grajduri, vitele din ocoale; strigăte, chemări şi porunci se încrucişau din toate părţile. La lumina făcliilor se vedea parcă mutarea unui arendaş la altă moşie.</p>
                  <p rend="justify">Krzysztof Domaszewicz, mai-marele Domaszewiczilor, se apropie de Wołodyjowski şi-i spuse:</p>
                  <p rend="justify">Înălţimea ta! Vror să încarce tot avutul în care.</p>
                  <p rend="justify">N-ajung ei să scoată de aici nici propria piele, ce se mai vorbim de avutul de la Lubicz. Nu-l mai recunosc pe Kmicic care este totuşi un oştean încercat. Nici o strajă nicăieri!</p>
                  <p rend="justify">Pentru că are putere mare; gândesc ca are peste trei sute de oameni. Dacă nu ne întorceam de la oaste, putea să treacă ziua în amiaza mare cu carele încărcate prin toate aşezările.</p>
                  <p rend="justify">Bine! răspunse Wołodyjowski. Numai drumul ăsta duce la conac?</p>
                  <p rend="justify">Numai ăsta, dincolo de el încep bălţile şi mlaştinile.</p>
                  <p rend="justify">Asta-i bine… Descălecaţi, domniile voastre!</p>
                  <p rend="justify">Şleahticii ascultară porunca şi săriră îndată din şa; apoi o parte se aşezară într-un şirag lung şi începură să înconjure casa şi acareturile.</p>
                  <p rend="justify">Pan Wołodyjowski se îndreptă cu cei mai mulţi spre poartă.</p>
                  <p rend="justify">Aşteptaţi porunca! le şopti. Nu trageţi decât la porunca mea!</p>
                  <p rend="justify">Îi mai despărţeau numai câteva zeci de paşi de poartă, când cei care trebăluiau prin curte îi văzură. Vreo cincisprezece oameni se repeziră, la îngrădituri, se aplecară peste ele şi, scrutând întunericul, începură să strige cu glasuri ameninţătoare:</p>
                  <p rend="justify">Hei, cine sunteţi?</p>
                  <p rend="justify">Alt! 54 porunci Wołodyjowski. Foc!</p>
                  <p rend="justify">Toate flintele şleahticilor detunară deodată; ecoul lor nici nu apucase să ajungă la pereţii clădirilor, când răsună iarăşi glasul lui Wołodyjowski:</p>
                  <p rend="justify">În goană!</p>
                  <p rend="justify">Loveşte, ucide! răcniră laudanienii, repezindu-se înainte ca o lavină.</p>
                  <p rend="justify">Cazacii răspunseră şi ei cu împuşcături, dar nu mai avură timp să încarce a doua oară. Şleahticii ajunseseră la poarta care se prăbuşi într-o clipită sub apăsarea bărbaţilor înarmaţi. Lupta se încinse în curte, printre care, cai şi legăturile cu lucruri. În frunte înaintau ca un zid Butrymii cei vânjoşi, cei mai năprasnici în lupta de aproape şi cei mai îndârjiţi împotriva lui Kmicic. Mergeau ca o turmă de mistreţi prin lăstărişul fraged, frângând, călcând în picioare, făcând totul una cu pământul şi izbind cu săbiile ca turbaţi; în urma lor veneau Domaszewiczii şi Gościewiczii.</p>
                  <p rend="justify">Oamenii lui Kmicic se apărau cu bărbăţie în spatele carelor şi al legăturilor cu lucruri; trăgeau de la toate ferestrele casei şi de pe acoperiş, dar din ce în ce mai rar, căci făcliile, călcate în picioare, se stinseseră şi era greu să-i deosebeşti pe prieteni de duşmani. Curând cazacii fură răzbiţi în curte şi împinşi spre casă şi grajduri; răsunară strigăte, cerând îndurare. Şleahticii biruiau.</p>
                  <p rend="justify">Dar când rămaseră numai ei în curte, împuşcăturile din casă se înteţiră. Ţevile muschetelor apărură la toate ferestrele şi o grindină de plumbi se abătu asupra curţii. Cei mai mulţi dintre cazaci se adăpostiseră înăuntru.</p>
                  <p rend="justify">Lângă casă! La uşă! porunci Wołodyjowski.</p>
                  <p rend="justify">Într-adevăr, la adăpostul zidurilor, împuşcăturile de la ferestre şi de pe acoperiş nu mai făceau nici o pagubă. Situaţia atacatorilor era totuşi destul de grea. Nici nu putea fi vorba să dea năvală asupra ferestrelor, fiindcă acolo ar fi fost întâmpinaţi cu foc din faţă, de aceea jupân Wołodyjowski dădu poruncă să dărâme uşa cu securile.</p>
                  <p rend="justify">Dar nici asta nu era prea uşor, întrucât uşa era întocmită din scânduri puternice de stejar bătute des în piroane uriaşe cu floarea mare care ştirbea securile şi le împiedica să ajungă la lemn. Din când în când, cei mai vânjoşi puneau umărul şi se opinteau din răsputeri, dar degeaba! Uşa era întărită pe dinăuntru cu bare de fier şi o mai proptiseră şi cu reteveie. Cu toate acestea, Butrymii izbeau cu turbare, în timp ce Domaszewiczii şi Gościewiczii forţau uşa de la bucătărie şi pe cea care ducea la cămara cu lucruri de preţ.</p>
                  <p rend="justify">După un ceas de încercări zadarnice, fură înlocuiţi oamenii care mânuiau securile. Căzură câteva scânduri, dar în locul lor se arătară ţevile muschetelor şi împuşcăturile răsunară din nou. Doi dintre Butrymi se prăbuşiră cu pieptul străpuns. Ceilalţi, în loc să se înspăimânte, loveau şi mai îndârjiţi.</p>
                  <p rend="justify">Din porunca lui Wołodyjowski, deschizăturile fură astupate cu ghemotoace din sumane. În acelaşi timp, se auziră strigăte dinspre drum; Stakjenii veniseră în ajutorul şleahticilor, urmaţi de ţăranii înarmaţi de la Wodokty.</p>
                  <p rend="justify">Pesemne că sosirea acestor noi întăriri îi umplu de teamă pe cei împresuraţi, pentru că un glas puternic începu să strige dinapoia uşii:</p>
                  <p rend="justify">Încetaţi! Nu mai daţi cu securile! Ascultaţi! … Pe o sută de diavoli! Staţi o dată! … Să ne înţelegem.</p>
                  <p rend="justify">Wołodyjowski dădu poruncă să se oprească şi întrebă:</p>
                  <p rend="justify">Cine vorbeşte?</p>
                  <p rend="justify">Kmicic, stegarul de Orsza! i se răspunse. Dar eu cu cine vorbesc?</p>
                  <p rend="justify">Cu polcovnicul Michał Jerzy Wołodyjowski.</p>
                  <p rend="justify">Cu plecăciune! se auzi glasul din spatele uşii.</p>
                  <p rend="justify">N-avem vreme de închinăciuni… Ce vrei?</p>
                  <p rend="justify">Mai degrabă eu ar trebui să întreb: ce vrei? Nu mă cunoşti, nici eu pe domnia ta… De ce mă asupreşti?</p>
                  <p rend="justify">Vânzătorule! strigă Michał. Cu mine au venit şi laudanienii întorşi de la oaste, iar aceştia vor să-şi ceară socoteală pentru jafurile şi sângele nevinovat pe care l-ai vărsat, iar acum şi pentru jupâniţa pe care ai răpit-o. Ştii tu ce înseamnă raptus puellae? 55 Va trebui să plăteşti eu viaţa!</p>
                  <p rend="justify">Urmă o clipă de tăcere.</p>
                  <p rend="justify">Nu m-ai mai face vânzător a doua oară, spuse iarăşi Kmicic, dacă n-ar fi uşa care ne desparte.</p>
                  <p rend="justify">N-ai decât s-o deschizi… eu nu te împiedic!</p>
                  <p rend="justify">Mulţi câini laudanieni o să dea ortu’ popii înainte. Nu mă prindeţi voi viu!</p>
                  <p rend="justify">Atunci o să te târâm afară după ce-oi crăpa. Pentru noi e totuna.</p>
                  <p rend="justify">Domnia ta, ascultă-mă cu luare-aminte şi bagă în cap ce-ţi spun! Dacă nu ne lăsaţi în pace, arunc conacul în văzduh cu toţi cei dinăuntru şi cu mine deodată, am un butoiaş cu pulbere cu fitilul aprins gata, aşa să-mi ajute Dumnezeu! N-aveţi decât să veniţi să puneţi mâna pe mine.</p>
                  <p rend="justify">De astă dată se aşternu o tăcere mai lungă. Wołodyjowski căuta în zadar un răspuns. Şleahticii începură să se uite înspăimântaţi unul la altul. În vorbele lui Kmicic răsuna atâta forţă sălbatică, încât îi dădură crezare cu toţii. O singură scânteie ajunsă la pulbere putea să le zădărnicească biruinţa şi s-o piardă pe Billewiczówna pentru totdeauna.</p>
                  <p rend="justify">Pe viul Dumnezeu! mormăi unul dintre Butrymi, ăsta e un nebun! E-n stare s-o facă.</p>
                  <p rend="justify">Deodată, lui jupân Wołodyjowski îi trecu prin minte un gând pe care-l socoti bun.</p>
                  <p rend="justify">Mai e şi alt mijloc! strigă. Vânzătorule, ieşi să te lupţi cu mine! De mă învingi, ai să pleci slobod!</p>
                  <p rend="justify">O  vreme nu se auzi nici un răspuns. Inimile laudanienilor băteau neliniştite.</p>
                  <p rend="justify">Cu sabia? întrebă Kmicic în cele din urmă. Poate fi!</p>
                  <p rend="justify">Dacă nu te-apucă frica, va fi!</p>
                  <p rend="justify">Îţi dai cuvântul de cavaler că voi pleca slobod?</p>
                  <p rend="justify">Mi-l…</p>
                  <p rend="justify">Nu se poate! se împotriviră câteva glasuri dintre Butrymi.</p>
                  <p rend="justify">Pe o sută de diavoli! Tăcere, domniile voastre! tună Wołodyjowski, dacă nu, n-aveţi decât să săriţi în aer odată cu el.</p>
                  <p rend="justify">Butrymii tăcură; după o clipă, unul din ei spuse:</p>
                  <p rend="justify">Va fi cum porunceşti domnia ta…</p>
                  <p rend="justify">Ei, cum e? întrebă Kmicic batjocoritor. Sărăntocii nu îngăduie?</p>
                  <p rend="justify">Dacă domnia ta doreşti, sunt gata să jure şi pe săbiile lor.</p>
                  <p rend="justify">Atunci să jure!</p>
                  <p rend="justify">După o clipă se adunară înaintea uşii celei mari; vestea că Kmicic vrea să arunce totul în aer se răspândi în toate părţile. Rămaseră cu toţii încremeniţi de groază. Wołodyjowski ridică glasul şi vorbi în tăcerea de moarte:</p>
                  <p rend="justify">Pe toţi cei aci de faţă vă iau martori că l-am chemat la luptă în doi pe jupân Kmicic, stegarul de Orsza, şi i-am făgăduit că dacă mă va învinge, va fi slobod să plece unde vrea, fără să întâmpine din partea domniilor voastre nici o piedică. Drept care, domniile voastre trebuie să juraţi pe Dumnezeu cel preaînalt şi pe sfânta cruce…</p>
                  <p rend="justify">Aşteptaţi! strigă Kmicic, să fiu slobod să plec cu toţi oamenii mei, iar pe jupâniţa s-o iau cu mine.</p>
                  <p rend="justify">Jupâniţa rămâne aici, răspunse Wołodyjowski, iar oamenii domniei tale vor fi luaţi robi de şleahtici.</p>
                  <p rend="justify">Nu se poate!</p>
                  <p rend="justify">Atunci dă foc la pulbere! Pe jupâniţa am şi plâns-o, cât priveşte oamenii, întreabă-i ce vror…</p>
                  <p rend="justify">Iarăşi se lăsă tăcerea.</p>
                  <p rend="justify">Fie şi aşa, răspunse Kmicic după o clipă. N-o iau acum, o s-o iau peste o lună. Am s-o găsesc şi-n gaură de şarpe! Juraţi!</p>
                  <p rend="justify">Juraţi! repetă Wołodyjowski.</p>
                  <p rend="justify">Jurăm pe Dumnezeu cel preaînalt şi pe sfânta cruce, Amin!</p>
                  <p rend="justify">Ei, ieşi odată, domnia ta! îl zori jupân Michał.</p>
                  <p rend="justify">Domnia ta vrei să ajungi mai repede pe lumea cealaltă?</p>
                  <p rend="justify">Bine, bine. Numai grăbeşte-te.</p>
                  <p rend="justify">Barele de fier care ţineau uşa pe dinăuntru începură să scrâşnească.</p>
                  <p rend="justify">Wołodyjowski se dădu puţin înapoi, urmat de şleahtici; ca să facă loc. Uşa se deschise deodată şi jupân Andrzej apăru, înalt şi zvelt ca un plop. Începeau să se ivească zorile, şi primele luciri ale zilei cădeau pe chipu-i tânăr, mândru şi neînfricat. Se opri în prag, privi cu îndrăzneală la grămada şleahticilor şi spuse:</p>
                  <p rend="justify">Am avut încredere în domniile voastre… Numai Dumnezeu ştie dacă am făcut bine, dar să lăsăm asta! … Care-i jupân Wołodyjowski?</p>
                  <p rend="justify">Micul polcovnic ieşi înainte.</p>
                  <p rend="justify">Eu sunt! răspunse.</p>
                  <p rend="justify">Ehei, domnia ta nu prea arăţi ca un uriaş, se miră Kmicic, făcând aluzie la statura mică a viteazului. Mă aşteptam să văd un om mai falnic, deşi trebuie să recunosc că domnia ta eşti un oştean încercat.</p>
                  <p rend="justify">Eu nu pot să spun acelaşi lucru despre domnia ta, căci ai neglijat străjile. Dacă şi la sabie eşti tot atât de priceput, n-o să am prea mult de lucru.</p>
                  <p rend="justify">Unde luptăm? întrebă Kmicic grăbit.</p>
                  <p rend="justify">Aici… bătătura o netedă ca o masă.</p>
                  <p rend="justify">Fie! Pregăteşte-te de moarte!</p>
                  <p rend="justify">Eşti chiar atât de sigur?</p>
                  <p rend="justify">Se vede că n-ai fost prin Orsza, de vreme ce te îndoieşti de asta… Nu numai că sunt sigur, dar îmi pare rău de domnia ta, pentru că am auzit că eşti un oştean vestit. De aceea, îţi zic pentru ultima oară: dă-mi pace! Nu ne cunoaştem… de ce să ne stăm în cale? Ce ai domnia ta cu mine? … Jupâniţa mi-a fost lăsată prin testament, ca şi moşia asta, şi Dumnezeu mi-e martor că iau ce mi se cuvine… E adevărat că i-am tăiat pe şleahticii din Wolmontowicze, dar să judece Dumnezeu cine a fost nedreptăţit mai întâi. Că erau sau nu însoţitorii meu nişte netrebnici, ce să mai vorbim, destul că aici n-au făcut nici un rău nimănui şi i-au ucis până la unul, ca pe nişte câini turbaţi, numai pentru că au vrut să dănţuiască la crâşmă cu fetele. Să fie sânge pentru sânge! Apoi mi-au omorât şi oştenii. Mă jur pe rănile lui Christos că nu venisem aici cu gânduri rele, şi cum m-au primit? … Dar fie, nedreptate pentru nedreptate. Mai pun şi de la mine, plătesc toate stricăciunile… ca între vecini. Mai bine aşa decât altminteri…</p>
                  <p rend="justify">Dar oamenii pe care i-ai adus cu domnia ta cine sunt? De unde ai luat asemenea ajutoare? întrebă Wołodyjowski.</p>
                  <p rend="justify">Mă priveşte de unde i-am luat. Nu i-am adus împotriva ţării, ci ca să-mi fac treaba mea.</p>
                  <p rend="justify">Din ăştia-mi eşti? … Aşadar pentru treaba ta te-ai înhăitat cu vrăjmaşul? Şi cu ce-ai să le plăteşti ajutorul, dacă nu cu trădarea? … Nu, frăţioare, nu ţi-aş fi stat împotrivă să te înţelegi cu şleahticii ăştia, dar să chemi duşmanul să te ajute, asta-i altceva. Cu minciuna nu scapi. Hai să începem, că altfel am să-ţi spun că eşti un laş, deşi tu pretinzi că eşti mare meşter în Orsza.</p>
                  <p rend="justify">Domnia ta ai vrut-o! spuse Kmicic, luând poziţie.</p>
                  <p rend="justify">Dar jupân Wołodyjowski nu se grăbi să scoată sabia şi privi spre cer. Se revărsau zorile. La răsărit, prima panglică auriu-albăstrie se întindea ca un brâu luminos, deşi în curtea conacului era încă destul de întuneric, iar înaintea casei domnea bezna de nepătruns.</p>
                  <p rend="justify">Se crapă bine de ziuă, spuse Wołodyjowski, dar mai e până să răsară soarele. Poate că domnia ta pofteşte să ni se aducă făclii?</p>
                  <p rend="justify">Mi-e totuna.</p>
                  <p rend="justify">Domniile voastre! strigă Wołodyjowski, întorcându-se spre şleahtici. Daţi fuga după şomoioage de paie şi vreascuri, să ne vedem mai bine în danţul asta orszenesc.</p>
                  <p rend="justify">Şleahticii, încurajaţi de glumele tânărului polcovnic, se zvârliră spre cuhnii; unii începură să adune făcliile călcate în picioare în timpul bătăliei şi în curând aproape cincizeci de torţe roşietice străluciră în mohoreala palidă a dimineţii. Wołodyjowski i le arăta cu sabia lui Kmicic.</p>
                  <p rend="justify">Priveşte, domnia ta, un adevărat alai de înmormântare!</p>
                  <p rend="justify">Iar Kmicic îi răspunse numaidecât:</p>
                  <p rend="justify">Îngroapă un polcovnic, aşa că şi pompa trebuie să fie mare!</p>
                  <p rend="justify">Grozav balaur mai eşti, domnia ta! …</p>
                  <p rend="justify">În acest timp, şleahticii făcură cerc în tăcere în jurul luptătorilor; înălţară cu toţii aşchiile aprinse, iar în spatele lor se rânduiră ceilalţi, curioşi şi neliniştiţi; la mijloc potrivnicii se măsurau din ochi. Se aşternuse o linişte de mormânt, doar bucăţele de cărbuni mai cădeau pe jos sâsâind, din vreascurile aprinse. Jupân Wołodyjowski era vesel ca un sticlele într-o colivie.</p>
                  <p rend="justify">Începe, domnia ta! îl îndemnă Kmicic.</p>
                  <p rend="justify">Primul scrâşnet răsună ca un ecou în inimile privitorilor: Wołodyjowski lovi fără prea multă convingere, Kmicic pară şi lovi la rându-i, iar Wołodyjowski respinse şi el. Hârşcâiturile deveneau din ce în ce mai dese. Cei de pe margine stăteau cu răsuflarea tăiată. Kmicic atacă furios, dar jupân Wołodyjowski îşi duse mâna stângă la spate şi rămase liniştit, făcând doar mişcări foarte mici, aproape nevăzute, de parcă vroia numai să se apere şi în acelaşi timp să-şi cruţe potrivnicul; se retrăgea uneori un pas înapoi, alteori făcea un pas înainte, cercetând pesemne îndemânarea lui Kmicic. În timp ce stegarul de Orsza se înfierbântase, polcovnicul era rece ca un meşter care-şi pune învăţăcelul la încercare, şi tot mai liniştit; în cele din urmă, spre uluirea şleahticilor, rosti:</p>
                  <p rend="justify">Să mai sporovăim, ca să nu ne pară timpul prea lung… Aha! Asta e după tipicul din Orsza? … Se vede că pe acolo trebuie să vă bateţi singuri mazărea, de vreme ce domnia ta dai cu sabia cum ai da cu îmblăciul… Te frămânţi grozav. E adevărat, că eşti cel mai bun în toată Orsza? … Lovitura asta numai slujitorii judecăţilor o mai folosesc… Asta e din Kurlandia… bună să te aperi de câini cu ea. Domnia ta, bagă de seamă la vârful sabiei… Nu mai îndoi mâna aşa, că uite ce se poate întâmpla… Ridic-o! …</p>
                  <p rend="justify">Ultimele cuvinte, Wołodyjowski le rosti apăsat, în acelaşi timp făcu o jumătate de cerc, trase mâna şi sabia spre el şi, înainte ca privitorii să priceapă ce va să zică „Ridic-o!” – sabia lui Kmicic zbură ca un ac tras de pe aţă peste capul lui Wołodyjowski şi căzu înapoia lui. Micul polcovnic spuse:</p>
                  <p rend="justify">Asta se cheamă smulgerea sabiei.</p>
                  <p rend="justify">Kmicic era palid, cu ochii rătăciţi, şi se clătina pe picioare, uluit şi el nu mai puţin decât şleahticii laudanieni. Wołodyjowski se trase într-o parte şi arătând spre sabia căzută, repetă:</p>
                  <p rend="justify">Ridic-o!</p>
                  <p rend="justify">O  clipă crezură că Kmicic se va năpusti asupra lui cu mâinile goale… Era gata să se repeadă, şi Wołodyjowski, apropiind mânerul sabiei de piept, îndreptă vârful spre el, dar Kmicic se zvârli spre sabie şi se prăpăstui iarăşi asupra înfricoşătorului potrivnic.</p>
                  <p rend="justify">Cei de faţă începură să murmure, şi cercul se strânse şi mai mult, iar înapoia lui se alcătui un al doilea şi un al treilea cerc. Cazacii lui Kmicic îşi băgau capetele printre umerii şleahticilor, ca şi când toată viaţa ar fi trăit cu toţii în cea mai bună înţelegere. Strigătele se smulgeau fără voie de pe buzele privitorilor; din când în când izbucneau hohote de râs nestăpânit, nervos; pricepură cu toţii că au de-a face cu un meşter între meşteri.</p>
                  <p rend="justify">Wołodyjowski petrecea de minune, jucându-se cu Kmicic de-a şoarecele şi pisica; mânuia sabia cu tot mai multă nepăsare. Îşi luă mâna stângă de la spate şi o băgă în buzunarul pantalonilor. Kmicic făcea spume la gură, hârâia, până când vorbe răguşite îi ieşiră din gâtlej printre dinţii încleştaţi:</p>
                  <p rend="justify">Sfârşeşte… domnia ta! … Cruţă-mă de ruşine! …</p>
                  <p rend="justify">Prea bine! zise Wołodyjowski.</p>
                  <p rend="justify">Se auzi un şuier scurt, înfricoşător, apoi un strigăt înăbuşit… În acelaşi timp Kmicic desfăcu braţele, sabia îi scăpă din mână… şi se prăbuşi cu faţa în jos la picioarele polcovnicului.</p>
                  <p rend="justify">Trăieşte! spuse Wołodyjowski, n-a căzut pe spate. Şi îndoind poala tunicii lui Kmicic, începu să-şi şteargă sabia.</p>
                  <p rend="justify">Şleahticii izbucniră cu toţii în strigăte puternice; se auzea tot mai limpede:</p>
                  <p rend="justify">Să-l ucidem pe vânzător! … Să-l ucidem! … Să-l hăcuim! …</p>
                  <p rend="justify">Câţiva Butrymi alergară cu săbiile scoase. Pe neaşteptate se întâmplă ceva de-a dreptul ciudat; micul Wołodyjowski crescu parcă dintr-o dată în faţa lor – sabia celui mai apropiat, dintre Butrymi zbură ca luată de vijelie, asemenea sabiei lui Kmicic, iar Wołodyjowski porunci cu ochii scânteind.</p>
                  <p rend="justify">Înapoi! … Înapoi… Acum e al meu, nu mai o al vostru! … În lături!</p>
                  <p rend="justify">Tăcură cu toţii, temându-se de mânia viteazului, iar el spuse:</p>
                  <p rend="justify">Nu-i nevoie de măcel aici! … Domniile voastre, ca şleahtici ce vă aflaţi, trebuie să înţelegeţi obiceiul cavaleresc de a nu ucide un rănit. Nici vrăjmaşul nu e tratat astfel, ce să mai vorbim de un potrivnic învins în luptă dreaptă.</p>
                  <p rend="justify">El e vânzător, mormăi unul dintre Butrymi, şi cei ca el trebuie omorâţi!</p>
                  <p rend="justify">Dacă-i vânzător, atunci trebuie predat hatmanului, ca să-şi primească pedeapsa şi să fie pildă altora. V-am pus că acum e în puterea mea, nu mai e al vostru. Dacă va trăi, veţi putea să vă dovediţi dreptatea înaintea judecăţii şi folosul va fi mai mare dacă va fi viu, decât dacă va muri. Care dintre voi ştie să lege rănile?</p>
                  <p rend="justify">Krzych Domaszewicz. De multă vreme el îi oblojeşte pe toţi în Lauda.</p>
                  <p rend="justify">Să-i lege tăietura numaidecât şi să-l puneţi pe targa! Eu mă duc s-o mângâi pe jupâniţa nefericită.</p>
                  <p rend="justify">Rostind acestea, Wołodyjowski îşi băgă săbioara în teacă şi intră în casă prin uşa spartă. Şleahticii începură să-i prindă şi să-i lege pe oamenii lui Kmicic, care de acum înainte aveau să are câmpul prin „cătune”. Cei mai mulţi se lăsară cetluiţi fără împotrivire: doar vreo cincisprezece săriră pe ferestrele din spatele casei şi fugiră spre bălţi, dar acolo nimeriră în mâinile Stakjenilor care-i aşteptau. În acelaşi timp, şleahticii începură să jefuiască încărcătura carelor şi găsiră pradă din belşug; câţiva erau de părere să golească şi conacul, dar se temeau de jupân Wołodyjowski şi poate şi de Billewiczówna care se afla înăuntru. Îşi luară morţii, printre care erau trei Butrymi şi doi Domaszewiczi, şi îi aşezară în care, ca să-i îngroape creştineşte, iar pentru oamenii lui Kmicic, care căzuseră în luptă, porunciră argaţilor să sape o groapă dincolo de grădină.</p>
                  <p rend="justify">În căutarea jupâniţei, Wołodyjowski cercetă toată casa şi o găsi, aşezată într-un colţ, în cămara cu lucruri de preţ, la care ducea o uşă scundă şi grea din iatac. Era o mică încăpere cu ferestre înguste, apărate de gratii, întocmite în pătrat, cu pereţi atât de groşi, încât Wołodyjowski cunoscu dintr-odată că odaia ar fi scăpat întreagă, chiar dacă Kmicic ar fi aruncat casa în aer. Îşi făcu astfel o părere mai bună despre Kmicic. Jupâniţa şedea pe o ladă nu departe de uşă, cu capul în piept şi faţa acoperită aproape cu totul de păru-i bogat: nu făcu nici o mişcare la intrarea viteazului. Credea că e Kmicic sau vreunul din oamenii lui. Wołodyjowski se opri în uşă, îşi scoase chipiul, îşi drese glasul o dată, de două ori, dar văzând că nici asta nu ajută la nimic, rosti:</p>
                  <p rend="justify">Jupâniţa… eşti slobodă! …</p>
                  <p rend="justify">Atunci de sub părul căzut priviră spre cavaler ochii albaştri, apoi se ivi o fetişcană minunară, deşi palidă şi răvăşită. Wołodyjowski se aştepta la mulţumiri, la o izbucnire de bucurie, dar jupâniţa stătea nemişcată şi-l privea rătăcită, aşa că viteazul vorbi iarăşi:</p>
                  <p rend="justify">Vino-ţi în fire, jupâniţa! Dumnezeu s-a îndurat de nevinovăţia domniei tale… Eşti slobodă şi poţi să te întorci la Wodokty.</p>
                  <p rend="justify">De astă dată, în privirea Billewiczównei apărură semne de înţelegere. Ridicându-se de pe ladă, îşi scutură părul pe spate şi întrebă:</p>
                  <p rend="justify">Domnia ta cine eşti?</p>
                  <p rend="justify">Michał Wołodyjowski, polcovnic de dragoni în oastea voievodului de Wilno.</p>
                  <p rend="justify">Am auzit bătălie… Împuşcături? Vorbeşte, domnia ta…</p>
                  <p rend="justify">Întocmai. Noi am venit în ajutorul domniei tale… Billewiczówna îşi reveni cu totul.</p>
                  <p rend="justify">Mulţumesc domniei tale! rosti repede cu glasul şoptit, în care răzbătea o spaimă de moarte. Şi cu celălalt ce s-a întâmplat? …</p>
                  <p rend="justify">Cu Kmicic? Nu-ţi fie teamă, jupâniţa, zace fără suflare în bătătură… şi, fără să mă laud, e isprava mea.</p>
                  <p rend="justify">Wołodyjowski spuse aceasta parcă fălindu-se, dar dacă se aşteptase la cuvinte de laudă, se înşelase amarnic. Billewiczówna nu scoase o vorbă, se clătină pe picioare şi începu să caute sprijin cu mâinile, apoi se aşeză greoi pe lada de pe care se ridicase cu o clipă înainte.</p>
                  <p rend="justify">Viteazul se repezi spre ea.</p>
                  <p rend="justify">Ce ai, jupâniţa?</p>
                  <p rend="justify">Nimic… nimic… Aşteaptă, domnia ta… îngăduie-mi… jupân Kmicic a fost ucis? …</p>
                  <p rend="justify">Ce-mi pasă mie de Kmicic? o întrerupse Wołodyjowski, de domnia ta e vorba!</p>
                  <p rend="justify">Puterile îi reveniră deodată, fiindcă se ridică iarăşi şi, privindu-l în albul ochilor, strigă cu mânie, nerăbdare şi deznădejde:</p>
                  <p rend="justify">Pe Dumnezeu din ceruri, răspunde! E mort? …</p>
                  <p rend="justify">Kmicic e rănit; răspunse uimit Wołodyjowski.</p>
                  <p rend="justify">Trăieşte? …</p>
                  <p rend="justify">Trăieşte.</p>
                  <p rend="justify">Prea bine! Îţi mulţumesc, domnia ta…</p>
                  <p rend="justify">Şi se îndreptă cu paşi nesiguri spre uşă. Wołodyjowski stătu o clipă mişcând avan din mustăcioară şi clătinând din cap, apoi murmură pentru sine:</p>
                  <p rend="justify">Îmi mulţumeşte oare pentru că Kmicic e rănit, sau pentru că trăieşte?</p>
                  <p rend="justify">Şi ieşi după ea. O găsi în iatac, stând împietrită în mijlocul încăperii. Patru şleahtici îl aduceau pe Kmicic; primii doi, mergând într-o dungă, se iviră în uşă, iar între braţele lor spânzura chipul palid al lui jupân Andrzej, cu ochii închişi şi cu părul năclăit de sânge negru închegat.</p>
                  <p rend="justify">Încet! le spuse Krzych Domaszewicz care venea în urma lor, treceţi încet peste prag! Ţineţi-i careva capul! Încet! …</p>
                  <p rend="justify">Păi cu ce să i-l ţinem, dacă avem mâinile prinse, răspunseră cei care mergeau în frunte.</p>
                  <p rend="justify">Atunci jupâniţa Aleksandra se apropie de ei, palidă ca şi Kmicic, şi îşi puse amândouă mâinile sub capul lipsit de viaţă.</p>
                  <p rend="justify">Asta-i jupâniţa! … se miră Krzych Domaszewicz.</p>
                  <p rend="justify">Eu sunt… aveţi grijă! … răspunse cu glas încet.</p>
                  <p rend="justify">Jupân Wołodyjowski privea şi mişca grozav din mustăcioară.</p>
                  <p rend="justify">În acest timp, îl aşezară pe Kmicic pe pat. Krzych Domaszewicz începu să-i spele capul cu apă, apoi îi puse pe rană un plasture pregătit dinainte şi zise:</p>
                  <p rend="justify">Acum numai să stea liniştit… Ei, trebuie să aibă un cap de fier, dacă n-a crăpat în două de asemenea lovitură. Poate că se face bine, că-i tânăr. Dar ştiu c-a păţit-o…</p>
                  <p rend="justify">Şi se întoarse spre Oleńka:</p>
                  <p rend="justify">Jupâniţa, lasă-mă să-ţi spăl mâinile… Uite apă aici. Ai inimă milostivă, dacă n-ai pregetat să te mânjeşti de sânge pentru omul acesta.</p>
                  <p rend="justify">În timp ce vorbea, îi ştergea mâinile cu năframa, iar ea pălea şi se pierdea tot mai mult. Wołodyjowski se repezi iarăşi spre ea.</p>
                  <p rend="justify">Jupâniţa, nu mai ai ce face aici! Ai arătat creştinească milă acestui vrăjmaş… acum întoarce-te acasă!</p>
                  <p rend="justify">Şi îi dădu braţul, dar ea nici măcar nu se uită la el şi-i zise lui Krzych Domaszewicz:</p>
                  <p rend="justify">Jupâne Krzysztof. Însoţeşte-mă!</p>
                  <p rend="justify">Ieşiră amândoi, iar Wołodyjowski îi urma îndată. În curte, şleahticii începură să strige la vederea ei, dar ea păşea palidă, clătinându-sc, cu gura încleştată şi cu flăcări în ochi.</p>
                  <p rend="justify">Trăiască jupâniţa noastră! Trăiască polcovnicul nostru. răcneau glasuri puternice.</p>
                  <p rend="justify">După vreun ceas, jupân Wołodyjowski se întorcea în fruntea laudanienilor spre aşezările şleahticilor. Răsărise soarele, era o dimineaţă veselă pe lume, cu adevărat de primăvară. Laudanienii mergeau încet, răzleţiţi pe drum, tăifăsuind despre întâmplările nopţii trecute şi ridicându-l în slăvi pe Wołodyjowski care căzuse pe gânduri. Nu putea să uite ochii aceia care-l priveau de sub părul desfăcut, făptura înaltă şi frumoasă, deşi covârşită de tristeţe şi durere.</p>
                  <p rend="justify">E  o minune de frumoasă ce e, murmură, o adevărată prinţesă! … Hm! I-am salvat cinstea şi, mai mult ca sigur, şi viaţa, fiindcă deşi pulberea n-ar fi ajuns până la cămara cu lucruri de preţ, ar fi murit de spaimă… S-ar cuveni să-mi fie recunoscătoare… Dar cine poate să înţeleagă o femeie… S-a uitat la mine ca la un slujitor şi nu ştiu dacă din mândrie sau din pricina tulburării…</p>
               </div>
               <div type="div3">
                  <head>Capitolul VIII.</head>
                  <p rend="justify">Gândurile nu-l lăsară să doarmă toată noaptea următoare. Câteva zile nu se gândi decât la jupâniţa Aleksandra şi înţelese că i-a rămas la inimă. Altminteri şi şleahticii din Lauda voiau să-l însoare cu ea. E adevărat că Oleńka îl respinsese de la început, dar atunci nu-l cunoştea, nu-l văzuse niciodată. Acum era însă cu totul altceva. El o smulsese prin luptă din mâinile răpitorului, primejduindu-şi viaţa prin plumbi şi săbii; o cucerise ca pe o cetate… A cui putea să fie, dacă nu a lui? Putea oare să-i mai refuze ceva, fie şi mâna? Ce-ar fi să încerce? Poate începuse să ţină la el, dintr-un simţământ de recunoştinţă; se întâmplase adesea ca o jupâniţa să-şi ofere inima şi mâna izbăvitorului! La urma urmei, chiar dacă la început n-ar simţi nimic pentru el, s-ar cuveni cu atât mai mult să se străduiască a-l îndrăgi. Dar dacă nu l-a uitat pe celălalt? „Nu se poate! îşi repetă Wołodyjowski, dacă nu-l respingea, nu venea el s-o ia cu puterea armelor.” S-a arătat într-adevăr neobişnuit de milostivă cu el, dar toate femeile sunt înduioşate de răniţi, chiar dacă sunt duşmani. E tânără şi lipsită de ocrotire, trebuie să se căsătorească. Se vede că nu simte în ea chemarea mânăstirii, dacă nu s-a dus până acum. Avea destul timp. O jupâniţa atât de frumoasă va fi mereu sâcâită de stăruinţele cavalerilor; unii pentru averea sau pentru frumuseţea ei, alţii pentru fala neamului. Ehei, are să fie prea bucuroasă să aibă o apărare, ale cărei roade a putut să le vadă şi singură. „Şi pe urmă, e timpul să te statorniceşti şi tu, Michałek! îşi spuse Wołodyjowski. Eşti încă tânăr, dar anii trec repede. Ca oştean, n-ai să faci avere, o să sporeşti cel mult numărul crestăturilor pe răbojul timpului. Va trebui să pui capăt năzbâtiilor.”</p>
                  <p rend="justify">Aici, prin mintea lui jupân Wołodyjowski se perindară toate jupâniţele pentru care oftase până atunci. Se găseau printre ele şi foarte chipeşe, şi de sânge ales, dar niciuna nu era atât de frumoasă şi de neam mare, cum era Oleńka. Despre jupâniţa asta şi de neamul ei vorbea cu respect toată lumea de prin împrejurimi; se vedea cât de colo că este atât de cinstită, încât dă, Doamne, oricărui bărbat asemenea soţie.</p>
                  <p rend="justify">Jupân Wołodyjowski se gândea că dăduse norocul peste el şi asta nu se întâmplă de multe ori în viaţă; jupâniţa îi era atât de îndatorată!</p>
                  <p rend="justify">„De ce să mai zăbovesc! îşi spunea. Am să găsesc oare ceva mai bun? Trebuie să încerc. Da, dar războiul e în toi, şi braţul sănătos. Mai mare ruşinea ca un cavaler să umble după jupâniţe, când ţara întinde mâinile şi strigă după ajutor.”</p>
                  <p rend="justify">Jupân Michał avea inimă vrednică de oştean şi, cu toate că slujea aproape de când era copil, cu toate că luase parte la războaiele care se întâmplaseră în vremea lui, îşi cunoştea prea bine datoria faţă de ţară şi nu se gândea la odihnă.</p>
                  <p rend="justify">Tocmai pentru că nu slujise pentru foloase, faimă şi răsplată, ci numai din dragoste pentru ţară, păstrându-şi conştiinţa curată întotdeauna, ştia cât preţuieşte, şi asta îi dădea curaj… „Alţii şi-au făcut de cap, iar eu am luptat, se gândea. Acum Dumnezeu o să-l răsplătească pe oştean şi o să-l ajute”.</p>
                  <p rend="justify">Înţelese însă că, de vreme ce timpul nu era potrivit ca să umble după jupâniţe, trebuia să treacă repede la fapte şi să pună totul pe o carte: să se ducă la ea, să-i mărturisească dragostea din capul locului şi ori să facă nunta, după ce scurtează strigările în biserică, ori să-şi înghită bobârnacul. „Am mai primit eu bobârnace şi altădată, o să primesc şi-acum! murmură Wołodyjowski, mişcându-şi mustăcioara gălbioară. Ce-o să mi se întâmple?”</p>
                  <p rend="justify">Era totuşi ceva ce nu-i plăcea în hotărârea asta luată în mare grabă. Îşi punea întrebarea dacă, nu cumva, cerându-i mâna îndată după ce o scăpase de Kmicic, se va purta asemenea creditorului care pretinde să i se plătească datoria cât mai repede şi cu dobândă mare. „Este vrednică de un cavaler asemenea faptă?”</p>
                  <p rend="justify">Dar pentru ce ai dreptul la recunoştinţa cuiva, dacă nu pentru binele pe care i-l faci? Dacă pripeala asta nu va fi pe placul jupâniţei, dacă se va supăra, el poate să-i spună: „Jupâniţa dragă, aş putea să-ţi fac curte un an încheiat şi să-ţi tot privesc ochişorii, dar eu sunt oştean şi trâmbiţa mă cheamă la luptă! Aşa că mă duc!” îşi zise Wołodyjowski.</p>
                  <p rend="justify">După o clipă, îi trecu prin minte alt gând. Dar dacă ea îi va răspunde aşa: „Atunci pleacă la luptă, jupâne oştean, iar după aceea o să-mi faci curte şi o să mă priveşti în ochi un an, fiindcă eu nu-mi dau sufletul şi trupul unui om pe care nu-l cunosc.”</p>
                  <p rend="justify">Atunci totul se va sfârşi.</p>
                  <p rend="justify">Că se va sfârşi, pricepea de minune jupân Wołodyjowski; lăsând la o parte jupâniţa pe care putea s-o ia altul în acest răstimp, Wołodyjowski nu prea era sigur nici de statornicia lui. Conştiinţa îi spunea că dragostea seamănă la el cu un foc de paie, se aprinde şi se stinge la fel de repede. Atunci totul se va sfârşi! … Şi poţi să colinzi mai departe, oştene rătăcitor, din tabără în tabără, din luptă în luptă, fără căpătâi şi fără un suflet apropiat. Iar la sfârşitul fiecărui război, afară de încăperea armelor, n-ai să găseşti nicăieri un locşor unde să-ţi odihneşti capul trudit.</p>
                  <p rend="justify">Jupân Wołodyjowski nu ştia ce să facă.</p>
                  <p rend="justify">Se simţea strâmtorat şi parcă se înăbuşea în casa din Pacunele, astfel că-şi luă chipiul şi ieşi pe uliţă, să se bucure de soarele de mai. În prag nimeri peste unul din oamenii lui Kmicic luaţi robi şi care îi revenise lui Pakosz.</p>
                  <p rend="justify">Cazacul se încălzea la soare şi zdrăngănea din bandură56.</p>
                  <p rend="justify">Tu ce faci aici? îl întrebă Wołodyjowski.</p>
                  <p rend="justify">Cânt, boierule, răspunse cazacul, ridicând spre el faţa-i trasă.</p>
                  <p rend="justify">Din ce loc eşti? îl mai întrebă jupân Michał, mulţumit că poate să se gândească la altceva.</p>
                  <p rend="justify">Sunt de departe, boierule, de lângă Zwiahl.</p>
                  <p rend="justify">Tu cum de n-ai spălat putina odată cu ceilalţi tovarăşi ai tăi? O, netrebnicii! Şleahticii v-au dăruit viaţa la Lubicz, ca să aibă braţe de muncă, iar voi aţi şi şters-o numaidecât după ce v-au dezlegat.</p>
                  <p rend="justify">Eu n-am să fug. Aici am să crap, ca un câine.</p>
                  <p rend="justify">Atât de mult îţi place aici?</p>
                  <p rend="justify">Au fugit cei care duceau dorul luptei, dar eu mă simt mai bine aici. Am avut un picior străpuns de plumb şi m-a oblojit o şlahciancă, una din fetele bătrânului, mângâindu-mă cu vorbe bune. Asemenea frumuseţe nu mi-au mai văzut ochii… De ce să mai plec?</p>
                  <p rend="justify">Şi care ţi-a căzut cu tronc?</p>
                  <p rend="justify">Maryśka.</p>
                  <p rend="justify">Te-ai hotărât să rămâi aici?</p>
                  <p rend="justify">Dac-am să crap, au să mă ducă de-aici pe năsălie, dacă nu, am să rămân.</p>
                  <p rend="justify">Te gândeşti să-l slujeşti pe Pakosz până când îţi va da fata?</p>
                  <p rend="justify">Nu ştiu, boierule.</p>
                  <p rend="justify">Mai degrabă te-ar omorî, decât s-o dea după tine.</p>
                  <p rend="justify">Eu am cervoneţi îngropaţi în pădure, vreo doi pumni.</p>
                  <p rend="justify">Din jafuri?</p>
                  <p rend="justify">După cum zici, boierule.</p>
                  <p rend="justify">Poţi să ai şi o găleată plină, tu eşti ţăran, iar Pakosz e şleahtic.</p>
                  <p rend="justify">Mă trag şi eu din cei cu slujbă la drumuri.</p>
                  <p rend="justify">Dacă-i aşa, cu atât mai rău, pentru că eşti vânzător. Cum ai putut să intri în slujba duşmanului?</p>
                  <p rend="justify">Asta nu-i adevărat.</p>
                  <p rend="justify">Dar de unde v-a luat Kmicic?</p>
                  <p rend="justify">De la drumul mare. Eu am slujit la hatmanul de câmp, dar pe urmă steagul s-a risipit şi nu mai aveam ce mânca. Acasă nu mai avea rost să mă întorc, fiindcă arsese totul. Aşa că m-am luat şi eu după ceilalţi şi am început să jefuim la drumul mare.</p>
                  <p rend="justify">Jupân Wołodyjowski rămase peste măsură de uimit, căci până acum crezuse că Kmicic o răpise pe Oleńka cu oşteni împrumutaţi de la vrăjmaşi.</p>
                  <p rend="justify">Cei mai mulţi dintre noi am slujit înainte la Trubecki şi la Chowański, dar şi de la ei am fugit la drumul mare.</p>
                  <p rend="justify">Şi de ce v-aţi alăturat lui jupân Kmicic?</p>
                  <p rend="justify">Pentru că el este un ataman57 cunoscut. Am auzit că cei care l-au urmat şi-au umplut punga cu taleri. De aceea am venit cu el. Dar Dumnezeu nu ne-a ajutat!</p>
                  <p rend="justify">Jupân Wołodyjowski începu să clatine din cap, în timp ce cugeta că totuşi pe Kmicic ăsta prea l-au înnegrit; apoi se uită la boiernaşul cu faţa suptă şi clătină iarăşi din cap.</p>
                  <p rend="justify">Atât de mult ţii la ea?</p>
                  <p rend="justify">O, întocmai, boierule!</p>
                  <p rend="justify">Wołodyjowski se depărtă, gândind în sinea lui: „Iată un om care ştie ce vrea. Ăsta nu mai stă la îndoială; i-a căzut dragă şi de aceea rămâne aici. Asemenea oameni sunt cei mai de nădejde. Dacă se trage într-adevăr din boiernaşii însărcinaţi cu întreţinerea drumurilor, apoi e din acelaşi soi ca şi şleahticii din „cătune”. Dacă-şi dezgroapă cernoveţii, poate că bătrânul o să i-o dea pe Maryśka. Şi de ce nu? Nu s-a mai apucat să despice firul în patru, ci şi-a pus în gând s-o ia. Aşa am să fac şi eu!”</p>
                  <p rend="justify">Cufundat în asemenea gânduri, jupân Wołodyjowski mergea pe uliţă prin soare, oprindu-se din când în când şi pironindu-şi ochii în pământ sau ridicându-i spre zările albastre: pornea apoi mai departe, până când, deodată, zări zburând un stol de raţe sălbatice.</p>
                  <p rend="justify">Atunci începu să-şi ghicească norocul cu ajutorul lor: să se ducă, să nu se” ducă? … Îi ieşi să se ducă. „Mă duc, altfel nu poate fi.”</p>
                  <p rend="justify">Spunându-şi acestea, se întoarse acasă; în drum se abătu pe la grajd, în faţa căruia slujitorii lui aruncau cu zarurile.</p>
                  <p rend="justify">Syruć, întrebă Wołodyjowski, ai împletit coama lui Basior?</p>
                  <p rend="justify">Am împletit-o, jupâne polcovnic! Wołodyjowski intră în grajd. Basior necheză de lângă scara de la pod; viteazul se apropie, îl bătu cu palma pe crupă, apoi se apucă să prefire codiţele de pe grumaz. „Mă duc… nu mă duc… mă duc! …”</p>
                  <p rend="justify">Iarăşi se sfârşea cu noroc.</p>
                  <p rend="justify">Înşeuaţi caii şi îmbrăcaţi-vă de sărbătoare! porunci jupân Wołodyjowski.</p>
                  <p rend="justify">După care intră în casă şi începu să se pregătească şi el. Se încălţă în cizme înalte de raitier58, galbene, cu clape pe căpută şi cu pinteni auriţi, apoi se îmbrăcă într-o tunică roşie nou-nouţă; îşi mai luă şi o săbioară cu teaca de oţel şi cu garda bătută cu aur, apoi îşi puse o platoşă mică de oţel, care-i acoperea numai partea de sus a trupului; avea şi un calpac de râs cu o frumoasă pană de stârc, dar pentru că se potrivea numai cu îmbrăcămintea poloneză, o lăsă în ladă şi îşi puse pe cap un coif suedez, după care ieşi înaintea pridvorului.</p>
                  <p rend="justify">Unde te duci, domnia ta? îl întrebă bătrânul Pakosz, care stătea pe prispă.</p>
                  <p rend="justify">Unde mă duc? Mă duc s-o întreb de sănătate pe jupâniţa noastră, ca să nu mă socotească drept un om cu creştere proastă.</p>
                  <p rend="justify">Domnia ta străluce mai abitir ca soaiele. Poate să nu aibă ochi jupâniţa, şi să nu-i cazi cu tronc…</p>
                  <p rend="justify">Atunci sosiră în fugă cele două fiice ale lui Pakosz care se întorceau de la mulsoarea de la amiază a vacilor cu ciubăraşele în mână. Când îl zăriră pe Wołodyjowski, încremeniră de uimire.</p>
                  <p rend="justify">Să fie regele? rosti Zonia.</p>
                  <p rend="justify">Domnia ta, parcă te-ai duce la nuntă! adăugă Maryśka.</p>
                  <p rend="justify">Poate că o să fie şi nuntă, râse bătrânul Pakosz, pentru că se duce la jupâniţa noastră.</p>
                  <p rend="justify">Înainte ca bătrânul să sfârşească vorba, ciubăraşul plin ochi scăpă din mâinile Maryśkăi şi pârâiaşul de lapte se scurse până la picioarele lui jupân Wołodyjowski.</p>
                  <p rend="justify">Ia sama la ce ţii în mână! o dojeni Pakosz, ia uite la ea, căpriţa!</p>
                  <p rend="justify">Maryśka nu răspunse nimic, ridică ciubăraşul şi se depărta încet.</p>
                  <p rend="justify">Wołodyjowski încalecă, cei doi slujitori trecură în spatele lui şi porniră tustrei la Wodokty. Era o zi frumoasă. Soarele de mai strălucea în pieptarul şi coiful cavalerului, astfel că cine-l vedea de departe printre sălcii credea că vede încă un soare mergând pe drum.</p>
                  <p rend="justify">Aş vrea să ştiu dacă mă voi întoarce cu un inel în deget sau cu un bobârnac? spuse.</p>
                  <p rend="justify">Ce-ai zis, stăpân? întrebă fecioraşul Syruć.</p>
                  <p rend="justify">Eşti un prostănac!</p>
                  <p rend="justify">Slujitorul struni calul şi rămase iarăşi în urmă, iar Wołodyjowski continua:</p>
                  <p rend="justify">Bine că nu-i prima oară.</p>
                  <p rend="justify">Gândul acesta îl umplu de curaj.</p>
                  <p rend="justify">Când ajunseră la Wodokty, la început, jupâniţa nu-l recunoscu, aşa că fu nevoit să-i repete numele. Abia atunci jupâniţa îl întâmpină cu toată cuviinţa, dar serioasă şi cu anume reţinere. Cavalerul se prezentă cu multă îndemânare, fiindcă deşi oştean, petrecuse multă vreme pe la felurite curţi şi trăise alături de tot soiul de oameni. Aşa că îi făcu o plecăciune adâncă şi, ducându-şi mâna la inimă, vorbi după cum urmează:</p>
                  <p rend="justify">Jupâniţă, am venit aici să aflu cum stai cu sănătatea, dacă nu te-ai îmbolnăvit cumva de spaimă, lucru pe care se cuvenea să-l fac de a doua zi, dar n-am vrut să te stingheresc.</p>
                  <p rend="justify">Foarte frumos din partea domniei tale că, după ce m-ai scăpat dintr-o vâltoare ca aceea, îţi mai aduci aminte de mine… Aşează-te, domnia ta, că-mi eşti un oaspete preaplăcut.</p>
                  <p rend="justify">Jupâniţa dragă! răspunse jupân Michał. Dacă te-aş fi uitat, nu m-aş fi arătat vrednic de hatârul pe care mi l-a făcut Dumnezeu, îngăduindu-mi să ajut o fiinţă atât de aleasă.</p>
                  <p rend="justify">O, nu! Eu trebuie să-i mulţumesc lui Dumnezeu mai întâi, iar domnia ta abia după aceea…</p>
                  <p rend="justify">Dacă-i aşa, să-i mulţumim amândoi, pentru că eu nu vreau să-l rog altceva, decât să pot să te apăr şi de acum înainte pe domnia ta ori de câte ori va fi nevoie.</p>
                  <p rend="justify">Spunând acestea, jupân Wołodyjowski îşi tremură sfârcurile mustăcioarei cânepii, care i se ridicaseră mai sus de rădăcina nasului, fiindcă era tare mulţumit că intrase dintr-o dată în mediaş res59 şi îşi prezentase simţămintele cu mare limpezime. Oleńka stătea încurcată şi tăcută, frumoasă ca o dimineaţă de primăvară. O rumeneală uşoară îi îmbujora obrăjorii şi îşi lăsă peste ochi genele lungi care trimeteau umbre peste pomeţii gingaşi.</p>
                  <p rend="justify">„Tulburarea e un semn bun”, gândi Wołodyjowski.</p>
                  <p rend="justify">Şi, dregându-şi glasul, urmă:</p>
                  <p rend="justify">Jupâniţa, ştii că, după bunicul domniei tale, eu i-am condus pe laudanieni?</p>
                  <p rend="justify">Ştiu, răspunse Oleńka, răposatul bunicu-meu n-a mai putut să meargă la ultima bătălie, dar s-a bucurat din toată inima când a auzit cui a încredinţat voievodul de Wilno steagul; spunea că pe domnia ta te cunoaşte drept un războinic vestit.</p>
                  <p rend="justify">Aşa vorbea despre mine?</p>
                  <p rend="justify">Chiar eu am auzit, domnia ta, cum te ridica în slăvile cerului, lucru pe care l-au făcut şi laudanienii, după ce s-au întors din luptă.</p>
                  <p rend="justify">Nu sunt decât un oştean de rând şi nu se cuvine să fiu socotit mai sus decât alţii. Cu toate acestea, mă bucur că pentru domnia ta nu sunt cu totul străin, un oaspete nepoftit, care-ţi pică în casă pe neaşteptate. Întotdeauna e mai bine să ştii cu cine ai de-a face. O mulţime de oameni se vântură de colo-colo, spunând că-s de neam mare şi împopoţonându-se cu tot felul de ranguri, dar numai Dumnezeu ştie cine sunt cu adevărat; mulţi dintre ei poate că nici şleahtici nu sunt.</p>
                  <p rend="justify">Wołodyjowski aducea înadins vorba în aşa chip, încât să poată spune şi despre el cine este, dar Oleńka se grăbi să răspundă:</p>
                  <p rend="justify">Pe domnia ta nu te bănuieşte nimeni, fiindcă şi aici, în Lituania, sunt şleahtici care poartă acelaşi nume.</p>
                  <p rend="justify">Adevărat, dar aceştia au blazonul Osoria, pe când eu sunt Korczak Wołodyjowski şi noi ne tragem din unguri, dintr-un curtean al lui Atilla, care curtean, fiind urmărit de vrăjmaşi, s-a legat cu jurământ înaintea Preasfintei Fecioare că, dacă va scăpa cu viaţă, se va lepăda de credinţa păgânească, primind-o pe cea catolică. Şi-a ţinut făgăduiala după ce a trecut cu noroc cele trei râuri pe care le purtăm pe blazonul nostru.</p>
                  <p rend="justify">Aşadar domnia ta nu eşti de prin părţile noastre?</p>
                  <p rend="justify">Nu, jupâniţă. Eu vin din Ucraina, dintr-un neam din Rutenia, unde am şi acum un sat cotropit de vrăjmaş, dar sunt oştean din copilărie şi mă îngrijesc mai mult de ruşinarea adusă Republicii de duşmanul dinafară, decât de averea mea. Am slujit de copilandru sub flamurile voievodului rutean, neuitatul nostru prinţ Jeremi, cu care am bătut toate războaiele. Am fost şi la Machnówka, şi la Konstantynów, am răbdat de foame la Zbaraż, împreună cu ceilalţi, iar după bătălia de la Beresteczko, însuşi milostivul nostru rege mi-a luat capul în mâini. Dumnezeu mi-e martor, jupâniţa dragă, că n-am venit aici să mă laud, dar vreau ca domnia ta să cunoşti că nu sunt un fitecine, care dă din gură, dar la o adică îşi cruţă sângele, că anii mi s-au scurs în slujbă dreaptă, în care s-a adunat şi ceva faimă, iar conştiinţa nu mi-am întinat-o cu nimic. Aşa să-mi ajute Dumnezeu! Pot să adeverească şi alţi oameni de seamă.</p>
                  <p rend="justify">De-ar semăna toţi cu domnia ta! oftă jupâniţa.</p>
                  <p rend="justify">Jupâniţa, te gândeşti pesemne la acel nemernic care a cutezat să ridice braţu-i nelegiuit asupra domniei tale?</p>
                  <p rend="justify">Jupâniţa Aleksandra îşi aţinti ochii în podea şi nu răspunse nici un cuvânt.</p>
                  <p rend="justify">Şi-a primit răsplata, vorbi mai departe jupân Wołodyjowski, cu toate că mi s-a spus că se va însănătoşi, nu va scăpa de pedeapsă. Toţi oamenii cumsecade îl condamnă, ei spun că a intrat în cârdăşie cu duşmanul, ca să capete ajutoare, lucru neadevărat, fiindcă oamenii cu care te-a năpăstuit pe domnia ta nu i-a luat de la vrăjmaş, ci i-a strâns de la drumul mare.</p>
                  <p rend="justify">De unde ştii domnia ta? întrebă jupâniţa repede, ridicându-şi ochii viorii spre Wołodyjowski.</p>
                  <p rend="justify">Chiar de la unul din ei. Ciudat om şi Kmicic ăsta. Atunci când l-am învinuit de trădare, înainte de a mă lupta cu el, n-a tăgăduit nimic, cu toate că nu era adevărat. E tare mândru împieliţatul!</p>
                  <p rend="justify">Şi domnia ta spui la toată lumea că nu e vânzător?</p>
                  <p rend="justify">N-am mai spus la nimeni, fiindcă n-am ştiut nici eu, dar de acum înainte voi spune. Nici cel mai crunt duşman nu trebuie nedreptăţit în acest chip.</p>
                  <p rend="justify">Privirile jupaniţei Aleksandra zăboviră pentru a doua oară asupra micului viteaz, cu plăcere şi recunoştinţă.</p>
                  <p rend="justify">Domnia ta eşti un om atât de cinstit, atât de cinstit, cum rar se mai află! …</p>
                  <p rend="justify">Wołodyjowski începu să mişte iarăşi aprig din mustăţi de mulţumire. „La fapte, Michałek! La fapte, Michałek!” îşi spuse în ghid.</p>
                  <p rend="justify">După care se întoarse spre jupâniţă:</p>
                  <p rend="justify">Mai mult! … Deşi condamn purtarea lui Kmicic, nu mă mir că el s-a bătut pentru domnia ta, căci însăşi Venus ar fi putut să te slujească. Deznădejdea l-a împins la rău şi o să-l mai împingă şi altă dată, dacă se va ivi împrejurarea, de aceea, frumoasă cum eşti, nu poţi să rămâi singură şi fără nici o ocrotire. Asemenea lui Kmicic mai sunt şi alţii pe lume, ai să le cazi dragă şi altora şi cinstea-ţi va fi iarăşi în primejdie. Dumnezeu mi-a făcut hatârul să te scap, dar trâmbiţele lui Marte mă cheamă… Cine va veghea asupra domniei tale? … Jupâniţă dragă, oştenii sunt socotiţi uşuratici, dar nu-i aşa. Nici eu n-am o inimă de piatră şi n-am putut rămâne nepăsător faţă de atâtea farmece alese…</p>
                  <p rend="justify">Jupân Wołodyjowski căzu în genunchi înaintea Oleńkăi.</p>
                  <p rend="justify">Jupâniţa dragă! îi spuse. Am moştenit steagul bunicului domniei tale. Îngăduie-mi să-i moştenesc şi nepoata. Lasă-te ocrotită de mine. Învoieşte-mă să gust din dulceaţa simţământului împărtăşit, ia-mă ca ocrotitor pentru totdeauna şi vei fi liniştită şi în siguranţă, căci, deşi voi pleca la luptă, te va apăra numele meu.</p>
                  <p rend="justify">Jupâniţa zvâcni de pe scaun şi-l ascultă uluită, iar jupân Wołodyjowski vorbi mai departe:</p>
                  <p rend="justify">Sunt un oştean sărac, dar sunt şleahtic şi om cinstit, şi mă jur că pe blazonul şi pe conştiinţa mea n-ai să găseşti nici o pată. Poate că mă pripesc, dar înţelege că ţara mă cheamă şi nu pot să nu-i ascult îndemnul nici măcar pentru tine… Nu mă mângâi, nu vrei să-mi dai curaj, să-mi spui o vorbă bună?</p>
                  <p rend="justify">Domnia ta îmi ceri un lucru pe care nu pot să-l fac… Pe viul Dumnezeu! E cu neputinţă! răspunse Oleńka înfricoşată.</p>
                  <p rend="justify">Asta ţine numai de voia domniei tale…</p>
                  <p rend="justify">Tocmai de aceea îţi răspund de la bun început: nu!</p>
                  <p rend="justify">Aici jupâniţa îşi încruntă sprâncenele.</p>
                  <p rend="justify">Domnia ta, nu tăgăduiesc că-ţi sunt îndatorată peste măsură. Cere-mi ce vrei, sunt gata să-ţi dau orice, afară de mâna mea.</p>
                  <p rend="justify">Wołodyjowski se ridică:</p>
                  <p rend="justify">Domnia ta nu mă vrei, nu-i aşa?</p>
                  <p rend="justify">Nu pot!</p>
                  <p rend="justify">E  ultimul cuvânt?</p>
                  <p rend="justify">Ultimul şi de neschimbat.</p>
                  <p rend="justify">Poate că domniei tale nu-ţi place graba mea? Lasă-mă să nădăjduiesc măcar!</p>
                  <p rend="justify">Nu pot, nu pot…</p>
                  <p rend="justify">Înseamnă că nici aici n-am noroc, cum n-am avut nici prin alte părţi… Jupâniţa dragă, nu-mi oferi răsplată pentru binele ce ţi l-am făcut, că nu de asta am venit, iar mâna ţi-am cerut-o nu ca răsplată, ci de bunăvoie. Dacă-mi spuneai că mi-o dai de nevoie, tot nu primeam. Dacă nu-i cu voie, nici nu-i nevoie. Mă socoteşti nevrednic de domnia ta… deie Domnul să nu dai peste altul mai rău ca mine. Plec din această casă, aşa cum am intrat… numai că n-am să mai revin. Sunt socotit un nimic. N-ai decât să fii fericită fie şi cu Kmicic, poate că pentru asta îmi porţi supărare, fiindcă am intrat cu sabia între voi. De vreme ce-i mai bun el, atunci într-adevăr domnia ta nu eşti pentru mine.</p>
                  <p rend="justify">Oleńka îşi duse mâinile la tâmple şi repetă de câteva ori:</p>
                  <p rend="justify">Doamne, Doamne, Doamne!</p>
                  <p rend="justify">Dar durerea ei nu-l tulbură pe jupân Wołodyjowski; el se închină şi ieşi mânios, după care încalecă şi plecă.</p>
                  <p rend="justify">Piciorul meu nu va mai călca în această casă, spuse cu glas tare.</p>
                  <p rend="justify">Ce-ai spus, stăpâne? întrebă Syruć.</p>
                  <p rend="justify">Eşti un prostănac! îi răspunse Wołodyjowski.</p>
                  <p rend="justify">Stăpâne, asta mi-ai mai spus-o şi când veneam încoace.</p>
                  <p rend="justify">Se aşternu tăcerea; apoi jupân Michał începu iarăşi să mormăie:</p>
                  <p rend="justify">Am fost ospătat cu nerecunoştinţă… Mi-a răsplătit dragostea cu dispreţ… Te pomeneşti că mi-e dat să rămân holtei până la moarte. Aşa mi-a fost scris… Lua-l-ar dracu de noroc! … Toate mă resping… Nu mai e nici o dreptate pe lumea asta! Ce poate să aibă împotrivă mea?</p>
                  <p rend="justify">Wołodyjowski se încruntă şi prinse să-şi muncească mintea. Deodată se lovi cu palma peste pulpă.</p>
                  <p rend="justify">Acuma ştiu! strigă. Ţine încă la celălalt… altfel nici că se poate.</p>
                  <p rend="justify">Dar chipul îi rămase întunecat.</p>
                  <p rend="justify">„Cu atât mai rău pentru mine, gândi după o clipă, fiindcă dacă-l are drag şi acum, după cele întâmplate, înseamnă că n-o să se mai lepede niciodată de el. Ce putea el să facă mai rău a şi făcut. O să plece la război, o să se acopere de faimă, o să-şi îndrepte bunul renume… Şi nu se cade să-l împiedic… mai degrabă trebuie să-l ajut, pentru că-i în folosul Republicii… Asta-i, e un oştean bun… Dar cu ce-a fermecat-o aşa? Cine mai poate să ghicească? … Unii au noroc, numai să privească la o femeie, că intră şi-n foc pentru ei… Dac-aş şti cum devine treaba sau dacă aş pune mâna pe vreun talisman, poate că aş izbuti şi eu. Meritele n-au nici o căutare înaintea femeii. Bine zice jupân Zagłoba că vulpea şi femeia sunt cele mai viclene făpturi de pe lume. Şi-mi pare atât de rău că totul s-a sfârşit! Că dulce mai e codana asta şi cuminte, după cât se spune. Ambiţioasă împieliţata… Cine ştie dacă-l va mai lua, deşi ţine la el, a dezamăgit-o cumplit şi a umilit-o… Putea s-o ia de bunăvoie, dar a preferat să facă zarvă… E-n stare să renunţe cu totul şi la căsătorie, şi la copii… Nici mie nu mi-e uşor, dar pentru ea, sărmana, e şi mai greu…” Jupân Wołodyjowski se înduioşa de soarta Oleńkăi şi începu să clatine din cap, să ţâţâie a mirare: „Dumnezeu s-o ajute! Nu-i port nici o supărare. Pentru mine nu-i prima oară, dar pentru ea e prima durere. Sărăcuţa, vai de sufletul ei, iar eu i-am mai scos ochii cu Kmicic şi i-am umplut inima cu fiere. Nu se cuvenea să fac una ca asta şi trebuie să îndrept lucrurile. Lovi-m-ar ghiulelele, că rău m-am mai purtat. O să-i scriu o scrisoare să mă ierte şi pe urmă o s-o ajut şi eu cu ce pot…”</p>
                  <p rend="justify">Wołodyjowski fu întrerupt în gândurile sale de Syruć, care se apropie şi-i zise:</p>
                  <p rend="justify">Stăpâne, uite colo pe deal, vine jupân Charłamp cu încă unul.</p>
                  <p rend="justify">Unde?</p>
                  <p rend="justify">Uite, acolo!</p>
                  <p rend="justify">E  adevărat că se văd doi călăreţi, dar jupân Charłamp a rămas alături de prinţul voievod de Wilno. După ce-l cunoşti de atât de departe?</p>
                  <p rend="justify">După iapa şargă. O cunoaşte toată oştirea.</p>
                  <p rend="justify">Aşa-i, se vede un cal şarg… Dar poate să fie altcineva.</p>
                  <p rend="justify">Numai că eu îi cunosc şi mersul… E jupân Charłamp, mai mult ca sigur.</p>
                  <p rend="justify">Dădură pinteni cailor, cei care veneau spre ei făcură la fel şi curând Wołodyjowski îşi dădu seama că era într-adevăr jupân Charłamp.</p>
                  <p rend="justify">Porucinicul steagului piatyhorean din oastea lituaniană era un vechi cunoscut al lui Wołodyjowski, oştean vechi şi cu experienţă. Odinioară se sfădise rău de tot cu micul cavaler, dar după aceea, slujind împreună, se împrieteniseră la cataramă. Aşa că Wołodyjowski porni înainte-i şi, deschizându-şi braţele, strigă:</p>
                  <p rend="justify">Ce mai faci, Năsosule?! De unde-ai apărut?</p>
                  <p rend="justify">Oşteanul, care merita într-adevăr porecla de Năsos, pentru că avea un nas uriaş, se lăsă îmbrăţişat cu bucurie, apoi răsuflă adânc şi zise:</p>
                  <p rend="justify">Tocmai veneam la tine cu poruncă şi bani.</p>
                  <p rend="justify">Cu poruncă şi bani? De la cine?</p>
                  <p rend="justify">De la prinţul voievod de Wilno, hatmanul nostru. Vin cu scrisori, una pentru tine, să începi îndată să strângi oamenii, şi una pentru jupân Kmicic, care trebuie să se afle prin părţile astea.</p>
                  <p rend="justify">Pentru jupân Kmicic? … Cum aşa, o să adunăm oşteni împreună în acelaşi loc?</p>
                  <p rend="justify">El se va duce la Troki, iar tu vei rămâne aici.</p>
                  <p rend="justify">Cum de ai ştiut unde să mă cauţi?</p>
                  <p rend="justify">Hatmanul însuşi s-a interesat de tine, până când a aflat de la laudanienii care mai slujesc acolo unde poţi fi găsit, aşa că am venit la sigur… Te bucuri de mare trecere! … L-am auzit chiar eu pe prinţul voievod spunând că nu se aştepta să moştenească ceva de la voievodul rutean, şi când colo a moştenit pe cel mai mare războinic.</p>
                  <p rend="justify">Mai bine da Dumnezeu şi-i moştenea norocul în luptă… E o mare cinste pentru mine că pot să strâng oşteni, şi am să mă apuc de treabă numaidecât… Pe aici nu sunt puţini oamenii buni de luptă, numai să ai cu ce-i pune pe picioare. Bani ai adus mulţi?</p>
                  <p rend="justify">Când ajungem la Pacunele, ai să-i numeri.</p>
                  <p rend="justify">Ai nimerit şi la Pacunele? Păzeşte-te, că acolo felele frumoase înfloresc ca macii prin grădină.</p>
                  <p rend="justify">De-aia ţi-a plăcut şi ţie să rămâi aici! … Aşteaptă, mai am o scrisoare pentru tine, particulară, de la hatman.</p>
                  <p rend="justify">Dă-o încoace!</p>
                  <p rend="justify">Charłamp scoase scrisoarea cu pecetea mică a lui Radziwiłł. iar Wołodyjowski o deschise şi începu să citească: „Jupâne polcovnic Wołodyjowski!</p>
                  <p rend="justify">Cunoscând dorinţa sinceră a domniei tale de a sluji ţara, îţi trimitem o scrisoare care te împuterniceşte să aduni oşteni, dar nu aşa cum se face de obicei, ci cu mare grijă, căci periculum în mora60. Dacă vrei să ne bucuri inima, atunci steagul să fie pus pe picioare şi gata de drum pe la sfârşitul lui iulie, cel mai târziu la jumătatea lui august. Suntem îngrijoraţi numai de unde ai să faci rost de cai buni, mai ales că şi banii trimişi nu sunt prea mulţi: n-am putut scoate mai mulţi de la jupânul vistiernic, care ne-a rămas tot neprieten. Jumătate din bani îi dai lui jupân Kmicic, pentru care jupân Charłamp are şi o scrisoare de chemare la oaste. Ne aşteptăm să ne slujească bine. Dar pentru că la urechile noastre au ajuns veşti despre samavolniciile lui la Upita, ia mai bine domnia ta de la Charłamp şi scrisoarea trimisă lui şi judecă dacă poţi să i-o dai sau nu. Dacă socoteşti că s-a mânjit prea mult cu gravamina61 care-l fac de ruşine, atunci nu i-o mai da, fiindcă ne temem că neprietenii noştri, vistiernicul şi voievodul de Witebsk, ne vor învinui că încredinţăm asemenea treburi unor nevrednici. Cu toate acestea, dacă ai să socoteşti că nu-i nimica însemnat şi-i dai scrisoarea, atunci Kmicic să se străduiască să-şi şteargă vinovăţia, arătând multă râvnă, căci nu se va înfăţişa la nici o judecată, judecându-l noi înşine şi nimeni altcineva după îndeplinirea poruncii. Cunoaşte că rugămintea noastră este totodată şi o dovadă a încrederii pe care o avem în iscusinţa şi slujba credincioasă a domniei tale.</p>
                  <p rend="justify">Janus Radziwiłł, prinţ de Birże şi Dubinki. voievod de Wilno”</p>
                  <p rend="justify">Hatmanul e grozav de îngrijorat din pricina cailor, zise Charłamp, când micul cavaler sfârşi de citit.</p>
                  <p rend="justify">Sigur că voi avea greutăţi cu caii, răspunse Wołodyjowski. Şleahticii de aici se vor înfăţişa cu toţii la prima chemare, dar ei n-au decât cai mici, samogiţieni, nu prea potriviţi pentru oaste. Ca să facem din ei oşteni ea lumea, trebuie să le dăm alţii.</p>
                  <p rend="justify">Sunt totuşi cai buni, îi ştiu de multă vreme, foarte rezistenţi şi uşor de mânuit.</p>
                  <p rend="justify">Aşa-i! zise Wołodyjowski, dar nu sunt prea arătoşi, iar bărbaţii de pe aici sunt înalţi. Dacă încalecă pe astfel de cai şi se aşează în formaţie, steagul are s-arate de parc-ar sta călare pe câini. Asta-i necazul! … Dar am să mă apuc îndată de treabă, că nici eu nu mai pot sta locului. Lasă-mi şi scrisoarea lui Kmicic, cum porunceşte hatmanul, o să i-o dau eu. A venit la timp.</p>
                  <p rend="justify">Pentru care pricină?</p>
                  <p rend="justify">Pentru că s-a purtat aici ca un tătar şi a răpit-o pe jupâniţă. Îl ameninţă atâtea judecăţi, câte fire de păr are în cap. Nu e nici o săptămână de când m-am bătut în săbii cu el.</p>
                  <p rend="justify">E! făcu Charłamp, păi dacă te-ai bătut cu el, înseamnă că acuma zace la pat.</p>
                  <p rend="justify">Acum e mai bine. Peste vreo săptămână va fi sănătos tun. Ce se mai aude de publicis62?</p>
                  <p rend="justify">Rău, ca şi mai înainte… Vistiernicul e tot în ceartă cu prinţul nostru, iar când hatmanii nu se împacă, nici treburile nu merg bine. Ne-am mai refăcut întrucâtva şi gândesc că dacă ar fi înţelegere, am putea face faţă vrăjmaşului. Cu voia lui Dumnezeu, o să-l gonim înapoi în ţara lui. Numai vistiernicul e vinovat.</p>
                  <p rend="justify">Alţii spun că marele hatman.</p>
                  <p rend="justify">Ăştia sunt vânzătorii. Voievodul de Witebsk vorbeşte astfel, fiindcă s-a înţeles demult cu vistiernicul.</p>
                  <p rend="justify">Voievodul de Witebsk e un om cinstit.</p>
                  <p rend="justify">Te-ai dat şi tu de partea lui Sapieha. Împotriva lui Radziwiłł?</p>
                  <p rend="justify">Eu m-am dat de partea ţării, de partea căreia trebuie să se afle cu toţii. Aici e tot răul, până şi noi, oştenii, ne împărţim în facţii, în loc să luptăm. Iar că Sapieha e un om cinstit, aş fi în stare s-o spun şi înaintea prinţului, deşi slujesc sub flamura lui.</p>
                  <p rend="justify">Au încercat să-i împace oameni de vază, dar degeaba! spuse Charłamp. La prinţul nostru vin mereu trimişi din partea regelui… Se vorbeşte că s-ar pregăti ceva. Ne aşteptam să vie oştirea şleahticilor în frunte cu regele, dar n-a venit! Se zvoneşte că poate fi nevoie de ei în altă parte.</p>
                  <p rend="justify">Te pomeneşti că în Ucraina.</p>
                  <p rend="justify">Ştiu şi eu? Porucinicul Brochwicz ne-a spus ce-a auzit cu urechile lui. Regele l-a trimis la hatman pe Tyzenhauz şi s-au închis la sfat de taină, aşa că Brochwicz n-a putut să tragă cu urechea, dar când au ieşit, a auzit, repet, cu urechile lui, când hatmanul a spus: „Din asta poate să iasă un nou război”. Ne-am bătut capul cu toţii să pricepem ce pot să însemne toate astea.</p>
                  <p rend="justify">Mai mult ca sigur că s-a înşelat! Cu cine să ne mai batem? împăratul ţine acum mai mult cu noi decât cu duşmanul, fiindcă nu se poate să fie de partea unui necredincios. Armistiţiul cu suedezii n-a luat sfârşit, mai sunt şase ani până atunci, iar tătarii ne ajută în Ucraina, lucru pe care nu l-ar face fără învoirea sultanului.</p>
                  <p rend="justify">Nici noi n-am ajuns la nimic!</p>
                  <p rend="justify">Pentru că nici n-a fost nimic. Slavă Domnului că am ce face, mi se făcuse dor de luptă.</p>
                  <p rend="justify">Vrei să-i dai tu însuţi scrisoarea lui Kmicic?</p>
                  <p rend="justify">Doar ţi-am spus că aşa porunceşte hatmanul. După obiceiul cavalerilor, s-ar cuveni să-i fac o vizită, iar scrisoarea îmi oferă cea mai potrivită împrejurare. Nu ştiu încă dacă am să i-o dau; am să mă mai gândesc, fiindcă asta atârnă numai de mine.</p>
                  <p rend="justify">Pentru mine e chiar mai bine aşa, fiindcă sunt tare grăbit. Am încă o împuternicire de chemare la oaste pentru jupân Stankiewicz; apoi mi s-a poruncit să mă duc la Kiejdany să iau în primire un tun care va sosi acolo; după care plec la Birże să văd dacă totul e pregătit pentru apărare.</p>
                  <p rend="justify">Şi la Birże?</p>
                  <p rend="justify">Întocmai.</p>
                  <p rend="justify">Asta mi se pare ciudat. Duşmanul n-a mai biruit nicăieri, deci se află departe de Birże, care-i tocmai la hotarul Kurlandiei. După câte văd, se întocmesc noi steaguri, deci va avea cine să apere şi pământurile care au căzut în puterea vrăjmaşului. Fiindcă cei din Kurlandia nu cred că vor să se bată cu noi. Sunt oşteni buni, dar sunt prea puţini şi numai Radziwiłł şi ar fi în stare să-i sugrume cu o singură mână.</p>
                  <p rend="justify">Şi mie mi se pare ciudat! răspunse Charłamp, cu atât mai mult, cu cât mi s-a poruncit că, dacă aflu ceva în neregulă, să-i dau îndată de ştire prinţului Bogusław63, care trebuie să-l trimită pe inginerul Peterson.</p>
                  <p rend="justify">Ce-ar putea să fie? Numai să nu fie vorba de vreun război civil. Să ne ferească Dumnezeu! Când îşi bagă nasul prinţul Bogusław, numai diavolul poate să se bucure.</p>
                  <p rend="justify">Nu-l vorbi de rău, e un bărbat viteaz!</p>
                  <p rend="justify">Nu mă îndoiesc de vitejia lui, dar e mai mult neamţ sau francez, decât polonez… De Republică nici că-i pasă, pe el îl interesează numai neamul Radziwiłł, pe care vrea să-l înalţe cât mai sus, umilindu-le pe celelalte. Tot el aţâţă şi mândria prinţului voievod de Wilno, hatmanul nostru, care şi aşa nu duce lipsă de mândrie, iar gâlcevile cu Sapieha şi Gosiewski sunt roadele copacilor pe care i-a sădit el.</p>
                  <p rend="justify">După câte văd, ai ajuns un mare înţelept, Michałek, ar trebui să te însori cât mai repede, ca să nu se piardă asemenea minte.</p>
                  <p rend="justify">Wołodyjowski se uită prelung la Charłamp.</p>
                  <p rend="justify">Să mă însor? … Ai?</p>
                  <p rend="justify">De bună seamă! Poate că te duci în petit, văd că te-ai gătit ca pentru paradă.</p>
                  <p rend="justify">Dă-mi pace!</p>
                  <p rend="justify">E, hai, recunoaşte…</p>
                  <p rend="justify">Fiecare cu bobârnacul lui, iar tu nu mai vorbi de alţii, că şi tu ai primit destule. E şi timpul să mă gândesc la însurătoare, acum când am chemarea la oaste pe cap.</p>
                  <p rend="justify">Ai să fii gata până în iulie?</p>
                  <p rend="justify">La sfârşitul lui iulie am să fiu, de-ar trebui să scot caii din pământ. Mulţumesc lui Dumnezeu că mi-a înlesnit trebşoara asta, că m-ar fi cuprins tristeţea.</p>
                  <p rend="justify">Într-adevăr. Veştile de la hatman şi truda care-l aşteptă îi aduseră o mare uşurare şi, înainte de a ajunge la Pacunele, aproape că şi uitase de păţania de la Wodokty. Vestea despre împuternicirea de chemare la oaste se răspândi repede printre aşezări. Şleahticii veniră degrabă să întrebe dacă era adevărat, iar când Wołodyjowski le întări cele auzite, se iscă mare tulburare. Cu toţii erau dornici de luptă, dar unii se arătau îngrijoraţi că trebuie să plece tocmai la sfârşitul lui iulie, înaintea seceratului. Jupân Wołodyjowski repezi gonaci şi la celelalte cătune, la Upita şi la neamurile de şleahtici mai însemnaţi. Seara veniră vreo cincisprezece Butrymi, Stakjeni şi Domaszewiczi.</p>
                  <p rend="justify">Şi unde nu începură să se îndemne unii pe alţii, să se arate doritori să se înroleze, să-i ameninţe pe duşmani şi să-şi făgăduiască numai biruinţe asupra lui. Numai Butrymii tăceau, dar nimeni nu le-o lua în nume de rău, fiindcă ştiau că vor pleca până la cel din urmă. A doua zi toate cătunele zumzăiau ca nişte stupi. Toată lumea vorbea numai despre viitoarea campanie, nimeni nu se mai gândea acum la Kmicic sau la jupâniţa Aleksandra.</p>
                  <p rend="justify">Wołodyjowski o iertase şi el din toată inima pe Oleńka, pentru că-l respinsese, mângâindu-se cu gândul că mai sunt şi alte fete pe lume. Printre picături se gândea şi la scrisoarea lui Kmicic, să i-o dea, să nu i-o dea…</p>
               </div>
               <div type="div3">
                  <head>Capitolul IX.</head>
                  <p rend="justify">Pentru Wołodyjowski începură zile de mare trudă; trimitea scrisori în toate părţile şi se afla mereu pe drum. În săptămâna următoare se mută la Upita şi începu să strângă oşteni. Şleahticii, avuţi sau mai mărunţi, veneau cu mic cu mare la el, pentru că se bucura de mare faimă. Cei mai mulţi se adunară laudanienii care aveau nevoie de cai. De aceea Wołodyjowski nu stătea o clipă locului şi, fiindcă era descurcăreţ şi nu se speria de trudă, treaba mergea cu spor. În aceeaşi vreme, se duse şi la Lubicz să-l viziteze pe Kmicic, care se înzdrăvenea văzând cu ochii şi, cu toate că sta şi acum tot în pat, se ştia că se va face sănătos. Se vede că Wołodyjowski avea sabia grea, dar mâna-i era uşoară.</p>
                  <p rend="justify">Kmicic îl recunoscu pe dată şi păli puţin la vederea lui. Fără să vrea, întinse mâna spre sabia care atârna deasupra patului, dar îşi reveni repede, văzând faţa zâmbitoare a oaspetelui, îi dădu mâna slăbită şi-i spuse:</p>
                  <p rend="justify">Domnia ta, îţi mulţumesc pentru vizită. E o purtare vrednică de un cavaler.</p>
                  <p rend="justify">Am venit să te întreb dacă domnia ta nu-mi porţi cumva supărare, zise jupân Michał.</p>
                  <p rend="justify">Nu-ţi port supărare, fiindcă nu m-a învins un oarecine, ci un meşter de prima mână. Abia mi s-a ogoit rana!</p>
                  <p rend="justify">Cu sănătatea cum stai, domnia ta?</p>
                  <p rend="justify">Domnia ta te miri pesemne că am scăpat cu viaţă, după lovitura pe care-am primit-o? Recunosc şi eu că a fost grozavă.</p>
                  <p rend="justify">Şi Kmicic zâmbi:</p>
                  <p rend="justify">Dar nu-i nimic pierdut! Poţi să mă ucizi când vrei!</p>
                  <p rend="justify">Nu pentru asta am venit aici…</p>
                  <p rend="justify">Domnia ta eşti un diavol, îl întrerupse Kmicic, sau ai vreun talisman. Dumnezeu mă vede, nu-mi arde să mă laud, fiindcă mă întorc de pe lumea cealaltă, dar înainte de a-mi măsura puterile cu domnia ta, eram convins că, dacă nu sunt cel dintâi în toată Republica în lupta cu sabia, sunt cel puţin al doilea. Când colo, nemaipomenit! Păi eu n-aş fi fost în stare să resping nici prima lovitură, dacă domnia ta nu m-ai fi lăsat. Spune-mi şi mie, cine te-a învăţat?</p>
                  <p rend="justify">M-am născut cu oarecare îndemânare, răspunse jupân Michał, şi tata mi-a băgat în cap de mic, zicându-mi: „Dumnezeu te-a făcut nu prea arătos, şi oamenii o să râdă de tine, dacă n-o să le fie frică.” Apoi am slujit sub steagurile voievodului rutean, unde mi-am desăvârşit învăţătura. Acolo erau câţiva care puteau să mă înfrunte.</p>
                  <p rend="justify">Să fie oare cu putinţă?</p>
                  <p rend="justify">Este. Era jupân Podbipięta, un lituanian de neam mare, care a căzut la Zbaraż… Doamne, fie-i ţărâna uşoară! … Avea atâta putere, încât n-aveai cum să-i prijoni lovitura, căci era în stare să taie dintr-odată şi sabia, şi pe potrivnic. Mai era şi Skrzetuski, un bun prieten al meu, despre care trebuie să fi auzit şi domnia ta.</p>
                  <p rend="justify">Cum nu! El a ieşit din Zbaraż şi s-a strecurat prin mijlocul cazacilor. Cine n-a auzit de el! … Domnia ta din ăştia-mi eşti?! Ai fost şi la Zbaraż? … Mă închin! Mă închin! Dar ia stai! … Eu am auzit de domnia ta la voievodul de Wilno. Numele mic al domniei tale nu e Michał?</p>
                  <p rend="justify">La drept vorbind, am două nume, Jerzy şi Michał, dar pentru că sfântul Jerzy a ucis doar un balaur, iar sfântul Michał este mai mare peste cohortele cereşti şi a biruit de atâtea ori urdiile diavoleşti, îl prefer pe acesta din urmă.</p>
                  <p rend="justify">Sigur că Jerzy nu poate sta alături de Michał. Atunci domnia ta eşti acelaşi Wołodyjowski despre care se vorbeşte că l-a hăcuit pe Bohun?</p>
                  <p rend="justify">Eu sunt.</p>
                  <p rend="justify">Ehei, nu-mi pare rău că un astfel de om mi-a crăpat capul. De-ar da Dumnezeu să rămânem prieteni. Domnia ta m-ai numit vânzător, dar aici ai greşit.</p>
                  <p rend="justify">Spunând acestea, Kmicic se încruntă, ca şi când rana ar fi început să-l doară iarăşi.</p>
                  <p rend="justify">Recunosc că am greşit, răspunse Wołodyjowski, dar nu aflu asta de la domnia ta, mi-au spus-o mai demult oamenii cu care ai venit. Află domnia ta că altminteri n-aş fi fost aici.</p>
                  <p rend="justify">S-au şi grăbit să mă încondeieze, ce mai tura-vura! rosti Kmicic cu amărăciune. Fie ce-o fi. Pe răbojul meu sunt multe crestături, dar nici oamenii de aici nu m-au primit cum se cuvine…</p>
                  <p rend="justify">Răul cel mare ţi l-ai făcut domnia la, când ai dat foc la Wolmontowicze şi ai răpit-o pe jupâniţă.</p>
                  <p rend="justify">De-aia mă şi asupresc cu tribunalele, mă aşteaptă să mă înfăţişez la judecată. Nici nu mă lasă să-mi vin în fire. Am ars Wolmontowicze, e adevărat, şi am omorât câţiva oameni, dar să mă judece Dumnezeu dac-am făcut-o cu gând samavolnic. În noaptea aceea, înainte de a da foc, mă jurasem să trăiesc cu toţii în bună pace, să-i câştig de partea mea pe sărăntocii de-aici, să-i împac până şi pe târgoveţii din Upita, fiindcă acolo cu drept cuvânt mi-am făcut de cap. Dar când mă întorc acasă, ce crezi că găsesc? însoţitorii mei erau înjunghiaţi cu toţii ca nişte vite şi întinşi pe lângă perete! Când am aflat că e isprava Butrymilor, atunci a intrat diavolul în mine… şi m-am răzbunat cu cruzime… Domnia ta ştii de ce i-au căsăpit? … Am aflat şi eu mai târziu de la unul din Butrymi, pe care l-am prins în pădure. Pentru că au vrut să dănţuiască la crâşmă cu fetele şleahticilor… Cine nu i-ar fi răzbunat?</p>
                  <p rend="justify">Domnia ta! răspunse Wołodyjowski, e adevărat că s-au purtat cam aspru cu însoţitorii domniei tale, dar oare şleahticii i-au ucis? Nu! I-a ucis faima proastă cu care au venit aici, că nu-mi vine să cred că ar fi omorât nişte oşteni cu creştere aleasă, numai pentru că pofteau să dănţuiască.</p>
                  <p rend="justify">Săracii de ei! îi căina Kmicic, urmându-şi gândul, cât am zăcut cuprins de fierbinţeli, intrau în fiecare seară pe uşa de la încăperea aceea… Îi vedeam aievea în jurul patului, vineţi, unul lângă altul şi parcă gemeau întruna: „Jędruś, plăteşte o liturghie pentru sufletele noastre, că tare mai suferim. Domnia ta, mi se ridică părul vâlvoi în cap, pentru că în încăpere parcă mirosea a pucioasă de la ei… Am plătit o liturghie, măcar de le-ar ajuta!</p>
                  <p rend="justify">Urmă o clipă de tăcere.</p>
                  <p rend="justify">Iar în ceea ce priveşte răpirea jupaniţei, continuă Kmicic, domnia ta n-aveai de unde să ştii că ea mi-a scăpat viaţa cu adevărat, atunci când mă urmăreau şleahticii, dar după aceea mi-a poruncit să ies afară şi să nu mă mai arăt în ochii ei. Ce-mi mai rămânea de făcut?!</p>
                  <p rend="justify">Oricum, e o purtare demnă de un tătar.</p>
                  <p rend="justify">Oare domnia ta nu ştii ce înseamnă dragostea şi la ce deznădejde poate ajunge un om care pierde fiinţa la care ţine cel mai mult?</p>
                  <p rend="justify">Eu nu ştiu ce înseamnă dragostea? strigă Wołodyjowski răscolit. De când am început să port sabia la şold, am oftat mereu după câte cineva… E drept cu subiectum s-a schimbat de multe ori, deoarece niciuna nu mi-a împărtăşit simţămintele. Altminteri n-ai fi găsit un Troil64 mai credincios ca mine.</p>
                  <p rend="justify">Ce dragoste poate să fie, dacă se schimbă subiectum! se îndoi Kmicic.</p>
                  <p rend="justify">Domnia ta, atunci am să-ţi spun altceva, ce-am văzut cu ochii mei. La începutul răscoalei lui Chmielnicki, Bohun, acela care astăzi se bucură de cea mai mare trecere printre cazaci după Chmielnicki, i-a răpit lui Skrzetuski pe jupâniţa pe care o îndrăgise mai mult decât orice pe lume, pe cneaghina65 Kurczewiczówna. Asta dragoste! Toată oştirea plângea, văzând deznădejdea lui Skrzetuski, căruia, la douăzeci şi ceva de ani, i-a albit barba, iar el, ghiceşte, domnia ta, ce a făcut?</p>
                  <p rend="justify">De unde pot să ştiu eu!</p>
                  <p rend="justify">Pentru că ţara era în mare nevoie şi umilinţă, iar cumplitul Chmielnicki biruia, el nu s-a dus să-şi caute aleasa inimii. Şi-a oferit durerea lui Dumnezeu şi a luptat în toate bătăliile sub prinţul Jeremi, până când s-a acoperit de faimă nemaipomenită la Zbaraż, de şi astăzi toţi îi repetă numele cu respect. Pune alături faptele lui cu ale domniei tale şi vezi care-i deosebirea.</p>
                  <p rend="justify">Kmicic tăcea şi îşi muşca mustăcioara. Wołodyjowski vorbi mai departe:</p>
                  <p rend="justify">De aceea, Dumnezeu l-a răsplătit pe Skrzetuski şi i-a redat jupâniţa. S-au luat îndată după Zbaraż şi au făcut trei copii până acum, cu toate că el n-a încetat să slujească la oaste. Iar domnia ta l-ai ajutat pe vrăjmaş cu vrajbele ce le-ai iscat şi cât pe ce să-ţi pierzi viaţa, fără să mai vorbim că numai cu câteva zile înainte puteai s-o pierzi pe jupâniţa pentru totdeauna.</p>
                  <p rend="justify">Cum aşa? întrebă Kmicic, săltându-se într-un cot, ce i s-a întâmplat?</p>
                  <p rend="justify">Nu i s-a întâmplat nimic, numai că s-a găsit un bărbat care i-a cerut mâna, vrând s-o ia de soţie.</p>
                  <p rend="justify">Kmicic se făcu galben ca ceara, şi ochii adânciţi în orbite începură să împrăştie flăcări. Încercă să se scoale, se ridică o clipă şi strigă:</p>
                  <p rend="justify">Cine-i feciorul de câine? Pe Dumnezeu din ceruri! Vorbeşte, domnia ta!</p>
                  <p rend="justify">Eu! răspunse Wołodyjowski.</p>
                  <p rend="justify">Domnia ta! Domnia ta! repetă Kmicic uluit. Cum aşa? …</p>
                  <p rend="justify">Întocmai.</p>
                  <p rend="justify">Trădătorule! Asta nu ţi-o iert! … Şi ea? … Pe legea mea, acum spune tot… ea a consimţit? …</p>
                  <p rend="justify">M-a respins fără să stea pe gânduri.</p>
                  <p rend="justify">Urmă o clipă de tăcere. Kmicic răsufla greu, cu ochii pironiţi asupra lui Wołodyjowski, care întrebă:</p>
                  <p rend="justify">De ce mă numeşti trădător? Sunt frate sau prieten cu domnia ta? Mi-am călcat vreun legământ? Te-am biruit în luptă dreaptă şi eram slobod să fac ce-mi place.</p>
                  <p rend="justify">Mai demult astfel de neînţelegeri sfârşeau cu sânge. Dacă nu cu sabia, aş fi tras în domnia ta cu muscheta şi pe urmă n-avea decât să mă ia dracu.</p>
                  <p rend="justify">Cred că ai fi tras cu muscheta, fiindcă dacă nu mă respingea, nu mai primeam încă o dată să mă bat cu domnia ta. La ce bun? Dar ştii de ce m-a respins?</p>
                  <p rend="justify">De ce? repetă Kmicic ca un ecou.</p>
                  <p rend="justify">Pentru că te are drag pe domnia ta.</p>
                  <p rend="justify">Era mai mult decât puteau să îndure puterile slăbite ale bolnavului. Capul lui Kmicic recăzu pe pernă, pe frunte îi apărură broboane dese de sudoare şi o vreme rămase tăcut.</p>
                  <p rend="justify">Mă simt grozav de slăbit, spuse după o clipă. De unde… ştii domnia ta că ea… mă are drag pe mine?</p>
                  <p rend="justify">Am şi eu ochi cu care văd şi minte cu care pot să gândesc; abia acum, după ce m-a respins, s-a făcut lumină în capul meu. La început, după ce ne-am luptat aici, când m-am dus să-i spun că e slobodă, fiindcă pe domnia ta te-am tăiat, i s-a făcut rău numaidecât şi, în loc să-mi mulţumească, m-a jignit. În al doilea rând, când te-au adus Domaszewiczii aici, ţi-a sprijinit capul în mâini, ca o mamă iubitoare, iar în al treilea, când i-am cerut mâna, mi-a răspuns ca şi când mi-ar fi dat peste gură. Dacă toate acestea nu-ţi sunt de ajuns, înseamnă că te-am tăiat şi la minte şi nu mai eşti în stare să judeci cum trebuie.</p>
                  <p rend="justify">De-ar fi adevărat! îngână Kmicic cu glasul slab, atunci… mi s-au pus tot felul de unsori pe rană… dar un balsam mai bun ca vorbele domniei tale nici că se află.</p>
                  <p rend="justify">E  trădător acela care-ţi toarnă pe rană asemenea balsam?</p>
                  <p rend="justify">Iartă-mă, domnia ta. Nu pot să-mi închipui atâta fericire, să mă vrea oare după…</p>
                  <p rend="justify">Domnia ta, ţi-am spus că te are drag, dar nu ţi-am spus că te mai vrea… E cu totul altceva.</p>
                  <p rend="justify">Dacă nu mă mai vrea, am să-mi sparg capul de perete. Altfel nici că se poate.</p>
                  <p rend="justify">Ba eu gândesc că s-ar putea, dacă domnia ta ai vrea cu adevărat să-ţi răscumperi vinovăţia. Acum e război, poţi să aduci foloase însemnate ţării în luptă, să-ţi arăţi vitejia şi să-ţi îndrepţi bunul renume. Cine mai e curat ca lacrima? Cine n-are măcar o vină pe conştiinţă? Cu toţii avem… Dar fiecare găseşte drumul deschis spre căinţă şi îndreptare. Domnia ta ai păcătuit prin samavolnicie, de-acum încolo trebuie să te fereşti; ai păcătuit împotriva ţării, iscând tulburări în vreme de război, acum luptă pentru ţară; ai nedreptăţit oamenii, răsplăteşte-i… Iată un drum mai sigur pentru domnia ta, decât să te izbeşti cu capul de pereţi.</p>
                  <p rend="justify">Kmicic privi cu luare-aminte la Wołodyjowski, apoi zise:</p>
                  <p rend="justify">Domnia ta îmi vorbeşti ca un prieten de nădejde.</p>
                  <p rend="justify">Nu sunt prietenul domniei tale, dar, la drept vorbind, nu-ţi sunt nici vrăjmaş, iar de jupâniţa îmi pare rău, cu toate că m-a respins, fiindcă la plecare i-am spus vorbe pe care nu le merita. N-o să mă spânzur acum din pricină că nu m-a vrut, nu e prima oară, iar supărare n-am obiceiul să păstrez. Şi dacă te îndemn pe domnia ta să apuci pe drumul cel bun, va fi gândesc în folosul Republicii, fiindcă ştiu că eşti un oştean vrednic şi încercat.</p>
                  <p rend="justify">Oare mai pot eu să apuc pe drumul ăsta? Mă aşteaptă atâtea procese! Când scap de boală, trebuie să mă înfăţişez numaidecât la judecată… Poate numai să fug de aici, iar asta nu vreau s-o fac. Atâtea procese! Şi toate cu osândă sigură.</p>
                  <p rend="justify">Iată leacul împotriva lor! spuse Wołodyjowski scoţând împuternicirea de chemare la oaste.</p>
                  <p rend="justify">Împuternicire de chemare la oaste! strigă Kmicic, pentru cine e?</p>
                  <p rend="justify">Pentru domnia ta. Află dar că acum, când ai o sarcină ostăşească, nu trebuie să te mai înfăţişezi la nici o judecată, fiindcă te afli în puterea hatmanului; ascultă ce-mi scrie prinţul voievod.</p>
                  <p rend="justify">Jupân Wołodyjowski îi citi lui Kmicic scrisoarea particulară a lui Radziwiłł, mişcă din mustăcioară şi zise:</p>
                  <p rend="justify">După cum vezi şi domnia ta, numai de mine atârnă să-ţi dau împuternicirea sau s-o păstrez.</p>
                  <p rend="justify">Pe chipul lui Kmicic se citea îndoiala amestecată cu teamă şi nădejde.</p>
                  <p rend="justify">Şi domnia ta ce-ai să faci? întrebă încet.</p>
                  <p rend="justify">Eu am să-ţi dau împuternicirea! îi răspunse Wołodyjowski.</p>
                  <p rend="justify">La început Kmicic nu mai zise nimic, îşi lăsă capul pe pernă şi un răstimp privi în bagdadie. Deodată i se umeziră ochii şi lacrimile, musafiri necunoscuţi în ochii lui, îi picurară printre gene.</p>
                  <p rend="justify">Să mă răjghine cu caii! rosti în sfârşit, sau să mă jupoaie de piele, dacă am mai întâlnit un om mai vrednic decât domnia ta… Dacă ai fost respins din pricina mea, dacă-i adevărat ce spui, că Oleńka mă are drag şi acum, în locul domniei tale, altul s-ar fi răzbunat cu atât mai mult şi m-ar fi înfundat… Iar domnia ta îmi întinzi mâna şi mă scoţi din groapă!</p>
                  <p rend="justify">Pentru treburile mele nu vreau să sufere ţara, pe care domnia ta poţi s-o slujeşti cu mari foloase. Dar ţi-o spun deschis că, dacă ai fi împrumutat cazaci de la Trubecki sau Chowański, nu ţi-aş fi dat împuternicirea. Noroc că n-ai făcut-o!</p>
                  <p rend="justify">Domnia ta eşti o pildă pentru ceilalţi! răspunse Kmicic. Dă-mi mâna. Dumnezeu îmi va îngădui să te răsplătesc cu vreo faptă bună, fiindcă m-ai îndatorat pe viaţă şi pe moarte.</p>
                  <p rend="justify">Prea bine, despre asta pe urmă! Iar acum… sus inima, domnia ta! Nu mai trebuie să te înfăţişezi la nici o judecată, apucă-te de treabă. Ai să-ţi slujeşti ţara şi te vor ierta şi şleahticii, care-s foarte simţitori la onoarea Republicii… Ai destul timp să-ţi răscumperi greşelile, să-ţi îndrepţi renumele ştirbit şi să te scalzi în slavă ca-n lumina soarelui, căci cunosc eu o jupâniţa care te va răsplăti pentru toată viaţa.</p>
                  <p rend="justify">Hei! răcni Kmicic cu înflăcărare, eu putrezesc în pat, şi vrăjmaşul calcă ţara în picioare. Hei! E cineva acolo? La mine! Băiete, adă-mi încălţările! … La mine! … Să mă trăsnească dacă am să mă mai usuc în aşternutul ăsta!</p>
                  <p rend="justify">Wołodyjowski zâmbi mulţumit şi zise:</p>
                  <p rend="justify">Domnia ta, sufletul ţi-e mai tare ca trupul, care n-o să te slujească prea bine.</p>
                  <p rend="justify">Apoi vru să-şi la rămas bun, dar Kmicic nu-l lăsa să plece, îi tot mulţumea şi vroia să-l cinstească cu vin.</p>
                  <p rend="justify">Amurgise, bine, când micul viteaz părăsi Lubicz şi se îndreptă spre Wodokty. „Am s-o răsplătesc cum nu se poate mai bine pentru vorbele-mi mânioase, îşi spunea, când am s-o vestesc că jupân Kmicic nu numai că se va însănătoşi, dar îşi va spăla şi ruşinea… Nu e stricat până în măduva oaselor, dar îi sare ţandăra prea repede. O s-o mângâi tare mult şi gândesc că mă va primi mai bine decât atunci când i-am oferit mâna mea…”</p>
                  <p rend="justify">Bunul jupân Michał oftă din adânc şi murmură: „De-aş şti măcar că este vreuna hărăzită şi pentru mine pe lumea asta!”</p>
                  <p rend="justify">Tot gândindu-se aşa, ajunse la Wodokty. Samogiţianul pletos alergă la poartă, dar nu se grăbi să deschidă şi spuse:</p>
                  <p rend="justify">Stăpâna nu-i acasă.</p>
                  <p rend="justify">A  plecat undeva?</p>
                  <p rend="justify">A  plecat.</p>
                  <p rend="justify">Unde?</p>
                  <p rend="justify">Cine-o ştie!</p>
                  <p rend="justify">Şi când se întoarce?</p>
                  <p rend="justify">Cine s-o ştie!</p>
                  <p rend="justify">Răspunde ca oamenii! N-a spus când se întoarce?</p>
                  <p rend="justify">Poate că nu se mai întoarce deloc, pentru că a plecat cu carele încărcate cu lucruri. De-aia şi cred ca a plecat departe şi pentru mai multă vreme.</p>
                  <p rend="justify">Aşa? îngână jupân Michał. Uite ce scofală am mai făcut…</p>
               </div>
               <div type="div3">
                  <head>Capitolul X.</head>
                  <p rend="justify">De obicei, atunci când razele calde ale soarelui străpung perdeaua de iarnă a norilor, când cei dintâi muguri mijesc pe crengile copacilor, iar grâul verde creşte pe întinderile umede, încolţeşte şi nădejdea în inimile oamenilor. Dar primăvara anului 1655 nu aduse nici o mângâiere sufletelor îngrijorate din Republică. Întreg hotarul răsăritean, de la miazănoapte până la Câmpiile Sălbatice spre miazăzi, parcă era înconjurat de o panglică de foc, şi ploile bogate de primăvară nu puteau să stingă pârjolul. dimpotrivă, panglica se lărgea tot mai mult, cuprinzând pământuri din ce în ce mai întinse. Afară de asta, pe cer se iviră semne de rău augur, care vesteau cumpene şi nenorociri şi mai mari. Norii, care se fugăreau pe bolta cerească, alcătuiau adesea turnuri înalte, asemănătoare flancurilor de cetate, care se prăbuşeau cu tunete. Fulgerele băteau pământul acoperit încă de zăpadă, pădurile de pin îngălbeneau, iar crengile copacilor se răsuceau în forme ciudate, bolnăvicioase; păsările şi animalele mureau de o boală necunoscută. În cele din urmă şi în soare se zăriră pete neobişnuite, în formă de mână care ţine un măr, de inimă străpunsă şi de cruce. Minţile oamenilor se umpleau tot mai mult de temeri, iar călugării se pierdeau în presupuneri cu privire la tâlcul acelor semne. O nelinişte ciudată puse stăpânire pe toate inimile.</p>
                  <p rend="justify">Se prevesteau alte războaie şi, deodată, Dumnezeu ştie de unde, o veste ameninţătoare începu să treacă din gură în gură prin sate şi oraşe, cum că lavina se rostogolea dinspre suedezi. Nimic nu părea să întărească această veste, întrucât armistiţiul încheiat cu Suedia mai avea putere încă şase ani. Cu toate acestea, se vorbi de primejdia războiului şi la Seimul convocat de regele Jan Kazimierz la 19 mai, la Varşovia.</p>
                  <p rend="justify">Tot mai mulţi îşi întorceau privirile îngrijorate spre Wielkopolska, asupra căreia furtuna avea să se abată mai întâi. Leszczyński, voievodul de Lęczyca şi Naruszewicz, pisarul66 de câmp al Lituaniei, plecată cu solie în Suedia: dar plecarea lor, în loc să liniştească temerile, le răscoli şi mai mult.</p>
                  <p rend="justify">„Solia asta miroase a război”, scria Janusz Radziwiłł.</p>
                  <p rend="justify">Dacă nu ameninţă nici o năvală dinspre acele părţi, de ce i-au mai trimis? se întrebau alţii. Că doar solul Kanazyl abia s-a întors de la Stockholm; se vede că nu a izbutit nimic, de vreme ce au repezit numaidecât doi senatori atât de însemnaţi.</p>
                  <p rend="justify">Oamenii mai cumpăniţi nu credeau încă în primejdia unui nou război.</p>
                  <p rend="justify">—  Republica, spuneau aceştia, n-a dat nici o pricină de război, iar armistiţiul nu s-a sfârşit. Cum dar să calce în picioare jurăminte, să nu respecte înţelegeri sfinte şi să năvălească hoţeşte asupra unui vecin liniştit? Pe de altă parte, Suedia n-a uitat rănile făcute de săbiile poloneze la Kircholm, Puck şi Trzciana! Până şi Gustav Adolf67, care nu şi-a găsit un potrivnic pe măsură în toată Europa, a fost înfrânt de câteva ori de Koniecpolski. Suedezii nu-şi vor pune în joc faima de războinici, pe care au dobândit-o în toată lumea, luptând cu un potrivnic căruia niciodată nu i-au putut ţine piept la câmp deschis. E adevărat că Republica este vlăguită de război, dar Wielkopolska şi ţinuturile prusiene, care n-au avut de suferit de pe urma războaielor din urmă, sunt în stare numai ele să alunge acest norod flămând peste mare, până la stâncile lui golaşe. Nu poate fi război!</p>
                  <p rend="justify">La acestea, cei mai temători răspundeau că încă la adunarea de la Grodno, înainte de Seimul de la Varşovia, s-au sfătuit din îndemnul regelui cu privire la apărarea fruntariilor Wielkopolskăi, au pus dări în bani şi oşteni, lucruri de neînţeles dacă primejdia nu era aproape.</p>
                  <p rend="justify">Astfel se zbuciumau oamenii între teamă şi nădejde, apăsaţi de povara grea a nesiguranţei, până când Bogusław Leszczyński, ghinărarul Wielkopolskăi, le puse capăt prin vestirea chemării la oaste a şleahticilor din ţinuturile Poznań şi Kalisz pentru apărarea hotarelor ameninţate de năvălirea suedezilor…</p>
                  <p rend="justify">Toate îndoielile se spulberară. Strigătul: „Război! răsună în întreaga Wielkopolska şi în toate pământurile Republicii.</p>
                  <p rend="justify">Nu numai că era război, dar era unul în plus. Chmielnicki, ajutat de Buturlin, lăţea pârjolul la miazăzi şi răsărit. Chowański şi Trubecki spre miazănoapte şi la răsărit, iar suedezul se apropia dinspre apus. Panglica învâlvorată se transforma într-un brâu de foc.</p>
                  <p rend="justify">Ţara semăna cu o tabără împresurată.</p>
                  <p rend="justify">Iar în tabără toate mergeau rău. Unul dintre trădători, Radziejowski68, fugise şi se afla în cortul cotropitorilor. El îi aducea la pradă de-a gata şi le arăta părţile slabe, el avea să ispitească străjile. Şi nu lipseau nici zavistiile, nici rea-voinţă; nu lipseau magnaţii certaţi între ei sau supăraţi pe rege pentru dregătoriile pe care nu le căpătaseră, gata în orice clipă să-şi pună interesele lor mai presus de cele obşteşti; nu lipseau facţiile doritoare să izbândească fie şi în paguba ţării; şi mai numeroşi erau samavolnicii, somnolenţii şi leneşii dedaţi cu odihna şi belşugul.</p>
                  <p rend="justify">Cu toate acestea, Wielkopolska, ţinut bogat, peste care nu se abătuse pustiirea războiului, nu se arătă zgârcită cu banii prevăzuţi pentru apărare. Oraşele şi satele de şleahtici pregătiră toţi pedestraşii pe care trebuiau să-i dea, astfel că înainte de plecarea şleahticilor la locul de tabără, se îndreptau într-acolo polcurile pestriţe ale pedestrimii regale sub conducerea rotmiştrilor aleşi dintre oamenii încercaţi în meşteşugul armelor.</p>
                  <p rend="justify">Aşadar, jupân Stanisław Dębiński conducea pedestrimea din Poznań, jupân Władysław Włostowski pe cei din Kościan, iar jupân Gole, oştean vestit şi inginer, pe cei din Wałcz. Peste ţăranii din Kalisz avea buzdugan de rotmistru jupân Stanisław Skrzetuski, din neam de războinici viteji, văr cu Jan, cunoscutul luptător de la Zbaraż. Jupân Kacper Żychliński aducea morarii şi şoltuzii din Konin. De lângă Pyzdry venea jupân Stanisław Jaraczewski, care-şi petrecuse tinereţea prin războaie străine, de la Kcynia jupân Piotr Skoraszewski, iar jupân Kwilecki de la Nakło. Niciunul însă nu-l întrecea în experienţa războiului pe jupân Władysław Skorasżewski, căruia îi dădeau ascultare însuşi ghinărarul Wielkopolskăi şi voievozii.</p>
                  <p rend="justify">În trei locuri, la Pila, Ujśeie şi Wieleń, rotmiştrii tăbărâră de-a lungul râului Noteć, aşteptând aici oştirea şleahticilor. Pedestraşii săpau şanţuri de dimineaţă până seara, uitându-se mereu să vadă călărimea pe care o aşteptau.</p>
                  <p rend="justify">În acest timp, sosi cel dintâi dintre dregători jupân Grudziński, voievodul de Kalisz, şi se opri în casa şoltuzului, aducând cu sine mulţime de slujitori în veşminte albastre şi albe. Se aştepta ca şleahticii din Kalisz să se îmbulzească în jurul lui, dar când văzu că nu se grăbeşte niciunul, trimise după rotmistrul Stanisław Skrzetuski, care supraveghea săparea şanţurilor lângă râu.</p>
                  <p rend="justify">Pe unde umblă oamenii mei? îl întrebă pe rotmistrul pe care-l cunoştea de copil, după ce-i răspunse la bineţe.</p>
                  <p rend="justify">Care oameni? se miră Skrzetuski.</p>
                  <p rend="justify">Şleahticii din ţinutul Kalisz.</p>
                  <p rend="justify">Un zâmbet jumătate dispreţuitor, jumătate dureros se ivi pe chipul negricios al oşteanului…</p>
                  <p rend="justify">Prealuminate voievod! rosti, e vremea când se tund oile şi se ştie că cei din Gdańsk nu plătesc lâna care nu-i spălată bine. Acum toţi şleahticii stau la baltă sau pe lângă cântare, gândind pe bună dreptate că suedezii nu fug nicăieri.</p>
                  <p rend="justify">Cum aşa? se nedumeri voievodul, îngrijorat, n-a mai venit nimeni?</p>
                  <p rend="justify">Nici picior, afară de pedestrimea regală… Şi pe urmă, se apropie seceratul. Un gospodar destoinic nu pleacă de acasă într-o vreme ca asta.</p>
                  <p rend="justify">Ce tot vorbeşti, domnia ta?</p>
                  <p rend="justify">Iar suedezii n-o să fugă, ba o să vie chiar mai aproape, repetă, rotmistrul.</p>
                  <p rend="justify">Faţa ascuţită a voievodului se înroşi brusc.</p>
                  <p rend="justify">Ce-mi pasă mie de suedezi! … Dar mă fac de râs faţă de ceilalţi magnaţi, dacă rămân singur aici.</p>
                  <p rend="justify">Skrzetuski zâmbi iarăşi.</p>
                  <p rend="justify">Luminăţia ta, îngăduie-mi să-ţi spun, se împotrivi, că aici suedezii sunt lucrul de căpetenie, iar ruşinea abia după aceea. De altfel, nu numai şleahticii din Kalisz nu s-au înfăţişat, nici din ceilalţi n-a venit nimeni.</p>
                  <p rend="justify">Şi-au pierdut minţile! se mânie jupân Grudziński.</p>
                  <p rend="justify">Nu, dar sunt siguri că dacă ei nu vin la suedezi, nici aceştia nu se vor duce la ei.</p>
                  <p rend="justify">Aşteaptă, domnia ta! îl întrerupse voievodul.</p>
                  <p rend="justify">Şi bătu din palme, chemând un slujitor, căruia îi porunci să-i aducă cerneală, pene şi hârtie, după care se aşeză şi începu să scrie.</p>
                  <p rend="justify">După o jumătate de ceas, presără cenuşă pe hârtie, o bătu cu palma şi zise:</p>
                  <p rend="justify">Trimit încă o poruncă să se înfăţişeze cel mai târziu pro die 27 praesentis69 şi gândesc că cel puţin în ceasul al doisprezecelea vor binevoi non deesse patriae70. Iar acum, spune-mi domnia ta, aveţi vreo veste despre vrăjmaş?</p>
                  <p rend="justify">Avem. Wittemberg îşi muştruluieşte oştirea în tabăra de la Dama.</p>
                  <p rend="justify">Sunt mulţi?</p>
                  <p rend="justify">Unii zic că şaptesprezece mii, alţii că şi mai mulţi.</p>
                  <p rend="justify">Hm! Noi nu vom fi nici măcar atât. Domnia ta ce crezi, putem să le ţinem piept?</p>
                  <p rend="justify">Dacă şleahticii nu vin, nici vorbă nu poate fi de aşa ceva…</p>
                  <p rend="justify">O  să vie, cum să nu vie! E lucru ştiut că ei întârzie întotdeauna. Dar o să ne descurcăm numai cu şleahticii?</p>
                  <p rend="justify">N-o să ne descurcăm, răspunse Skrzetuski cu răceală. Luminăţia ta, n-avem oşteni deloc.</p>
                  <p rend="justify">Cum n-avem oşteni?</p>
                  <p rend="justify">Luminăţia ta, ştii tot atât de bine ca şi mine că toată oastea e în Ucraina. Nu ne-au trimis nici măcar două steaguri, deşi numai Dumnezeu ştie care dintre viforniţe-i acum cea mai primejdioasă.</p>
                  <p rend="justify">Dar pedestrimea şi şleahticii?</p>
                  <p rend="justify">Din douăzeci de ţărani abia unul dacă a dat ochii cu războiul, iar din zece numai unul ştie cum trebuie să ţină flinta. Aceştia vor deveni oşteni de nădejde abia după primele lupte, dar acum… Cât priveşte pe şleahtici, întreabă şi luminăţia ta pe cei care se pricep cât de cât la război, dacă aceştia se pot măsura cu oastea regulată, şi încă cu cea suedeză, veterani din războiul luteran obişnuiţi cu biruinţele.</p>
                  <p rend="justify">Domnia ta îi socoteşti pe suedezi mai buni ca ai noştri?</p>
                  <p rend="justify">Nu-i socotesc mai buni, fiindcă dac-am avea aici vreo cincisprezece mii din cei care-au fost la Zbaraż, lefegii şi călărime, nu m-aş teme de ei, dar cu cei pe care-i avem, dă, Doamne, să putem face ceva mai acătării.</p>
                  <p rend="justify">Voievodul îşi sprijini mâinile pe genunchi şi-l privi cu luare-aminte, ca şi când ar fi vrut să-i citească gândurile ascunse.</p>
                  <p rend="justify">Atunci noi de ce-am mai venit aici? Domnia ta nu crezi că e mai bine să ne predăm?</p>
                  <p rend="justify">Jupân Skrzetuski se făcu stacojiu şi răspunse:</p>
                  <p rend="justify">Luminăţia ta, dacă măcar mi-a trecut prin minte asemenea gând, dă poruncă să mă tragă în ţeapă. La întrebarea dacă sunt sigur de izbândă, răspund ca un oştean: nu sunt sigur! Dar de ce-am venit aici, asta e altă materie, la care ca patriot răspund: am venit să punem duşmanului prima stavilă, să-l oprim asupra noastră, să îngăduim Republicii să se trezească din amorţire şi să pornească la luptă, să stăvilim năvala cu piepturile noastre, până când vom cădea cu toţii!</p>
                  <p rend="justify">Dorinţa domniei tale e vrednică de toată lauda, răspunse rece voievodul, dar vouă, oştenilor, vă e mai uşor să vorbiţi de moarte, decât nouă, asupra cărora apasă răspunderea pentru atâta sânge de şleahtici vărsat în zadar.</p>
                  <p rend="justify">De-aia şi are şleahta sânge, ca să-l verse pentru ţară.</p>
                  <p rend="justify">Aşa-i! Toţi suntem gata să ne dăm viaţa, că ăsta e lucrul cel mai uşor. Dar datoria ne porunceşte, nouă, pe care Providenţa ne-a pus să cârmuim, să nu căutăm numai slava, ci să ne uităm şi după foloase. Războiul e ca şi început, e adevărat, dar Carolus Gustavus71 e rudă cu stăpânul nostru şi trebuie să ţină cont de asta. De aceea, se cuvine să încercăm şi cu negocierile, fiindcă nu o dată cu vorbele obţii mai mult decât cu armele.</p>
                  <p rend="justify">Asta nu-i treaba mea! răspunse uscat jupân Stanisław.</p>
                  <p rend="justify">Pesemne că voievodul gândea la fel, deoarece dădu din cap şi se despărţi de rotmistru.</p>
                  <p rend="justify">Totuşi Skrzetuski avea dreptate numai pe jumătate în ceea ce spunea despre încetineala şleahticilor chemaţi la oaste. E foarte adevărat că, înainte de a se sfârşi tunsoarea oilor, prea puţini veniră la tabăra dintre Pila şi Ujście, dar în ajunul zilei de 27 iunie, ultimul termen hotărât la a doua chemare, începură să se adune tot mai mulţi.</p>
                  <p rend="justify">Zilnic norii de praf, care se ridicau din pricina vremii bune şi uscate, vesteau apropierea noilor pâlcuri. Şi veneau şleahticii lărmuind, călări sau în căleşti, cu alaiuri de slugi şi văsărie, cu carele încărcate cu de toate din belşug şi atât de împovăraţi de arme, încât nu puţini erau cei care aveau arme de tot felul, cât trei la un loc, începând cu suliţe, flinte, pistoale, săbii, spade şi terminând cu ciocanele de luptă, pe care le purtau în acel timp husarii şi care slujeau la spargerea armurilor. Oştenii mai vârstnici îşi dădeau seama dintr-o ochire că aveau de-a iace cu oameni fără experienţă, care luptau pentru prima oară. Pentru că din toţi şleahticii care populau pământurile Republicii, cei din Wielkopolska erau cel mai puţin bătăioşi. Tătarii, turcii şi cazacii nu călcaseră niciodată peste aceste ţinuturi care, de pe vremea cavalerilor teutoni, aproape că uitaseră cum arată războiul la ei acasă. Aceia dintre şleahticii de pe aici, care simţeau dorinţa să lupte, se înrolau în oştile regulate ale coroanei şi făceau faţă la rând cu ceilalţi, dar cei care preferau să rămână acasă se transformaseră în adevăraţi gospodari, învăţaţi cu belşugul şi odihna, care umpleau oraşele prusiene cu lâna şi mai ales cu grânele lor.</p>
                  <p rend="justify">Aşa că acum, când furtuna suedeză îi îndepărta de la treburile paşnice, li se părea că nu trebuie să strângă prea multe arme şi provianturi pentru război şi nici să ia cu ei prea mulţi slujitori care să păzească luci urile şi viaţa stăpânului.</p>
                  <p rend="justify">Ciudaţi mai erau oştenii aceştia, cu care rotmiştrii nu se descurcau prea uşor! Câte unul, de pildă, purta suliţă lungă de nouăsprezece palme şi platoşă pe piept, iar în cap avea pălărie de paie, ca să-i fie răcoare; altul se plângea de căldură în timpul muştrului, căsca, mânca şi bea sau îşi chema slujitorul; socoteau cu toţii că nu-i nici un rău să tăifăsuiască în formaţie atât de tare, încât nimeni nu mai putea să audă poruncile căpeteniilor. Era greu să le impună supunerea, căci şleahticii se supărau grozav, socotind-o potrivnică drepturilor pe care le aveau. Se strigau, e drept, tot felul de porunci, dar nimeni nu vroia să le asculte.</p>
                  <p rend="justify">O  ghiulea de fier, legată de picioarele acestei oştiri, erau carele nenumărate, caii de ham şi cei de călărie, de rezervă, vitele aduse pentru tăiere şi îndeosebi slujitorii care păzeau corturile, calabalâcul, meiul, arpacaşul şi carnea uscată. Aceştia se luau la ceartă şi iscau tulburări din te miri ce.</p>
                  <p rend="justify">Împotriva acestei oştiri, înainta dinspre Szczecin şi mocirlele de pe malul Odrei, Arwid Wittemberg, căpetenie în vârstă, care-şi trecuse tinereţea în războiul de treizeci de ani, în fruntea a şaptesprezece mii de veterani stăpâniţi într-o ascultare de fier.</p>
                  <p rend="justify">De o parte se afla tabăra polonă, fără nici o rânduială, semănând cu o adunătură de iarmaroc, vuind de larmă şi discordii, de discuţii asupra poruncilor căpeteniilor şi de nemulţumire, întocmită din ţărani neştiutori, transformaţi peste noapte în pedestraşi, şi din şleahtici luaţi de la tunsul oilor; de cealaltă parte mărşăluiau pătrate tăcute, ameninţătoare, care la un semn al căpeteniilor se desfăşurau, cu îndemânarea unor maşini, în linii şi jumătăţi de cerc; care se strângeau în clinuri şi triunghiuri cu iscusinţa paloşului mânuit de o mână de meşter între meşteri; din care se înălţa o pădure de muschete şi de suliţe, adevăraţi oameni ai războiului, de meserie, stăpâniţi şi liniştiţi, care ajunseseră la o măiestrie neîntrecută în meşteşugul armelor. Care dintre luptătorii încercaţi putea să se mai îndoiască de rezultatul ciocnirii şi de partea cui avea să fie biruinţa?</p>
                  <p rend="justify">Cu toate acestea, şleahticii se strângeau din ce în ce mai mulţi, iar mai înainte începuseră să sosească dregătorii din Wielkopolska şi din alte provincii cu alaiuri de oşteni şi slujitori. Curând, după jupân Grudziński, veni la Pila puternicul voievod de Poznań, jupân Krzysztof Opaliński72. Trei sute de haiduci îmbrăcaţi în galben şi roşu şi înarmaţi cu muschete mergeau înaintea caretei voievodului; mulţime de curteni şi şleahtici înconjurau însemnata-i persoană; în urma lor venea în formaţie de luptă un pâlc de raitieri înveşmântaţi în aceleaşi culori ca şi haiducii. Voievodul se afla în caretă, avându-l alături pe măscăriciul Stach Ostrożka, a cărui datorie era să-şi veselească pe drum stăpânul posomorât.</p>
                  <p rend="justify">Venirea unui dregător atât de sus-pus umplu de curaj inimile tuturor celor care priveau la măreţia demnă de un rege a voievodului, la chipul acesta frumos pe care, sub fruntea înaltă şi boltită, străluceau ochii aspri şi plini de înţelepciune, la impunătoarea-i făptură de senator, nu le venea să creadă că asemenea putere ar putea fi clintită de ceva.</p>
                  <p rend="justify">Oamenii învăţaţi să cinstească dregătoriile şi pe cei care le deţineau socoteau că nici suedezii nu vor cuteza să ridice braţul pângăritor asupra unui astfel de magnat. Cei în pieptul cărora băteau inimi speriate se simţiră îndată apăraţi de primejdii sub oblăduirea lui. Îl întâmpinară deci cu bucurie şi înflăcărare; strigătele răsunau de-a lungul uliţei pe care alaiul înainta încet spre casa şoltuzului, iar capetele se plecau înaintea voievodului care se vedea foarte bine prin geamurile caretei aurite. La închinăciunile lor, odată cu voievodul, răspundea şi Ostrożka cu multă seriozitate, ca şi când numai lui i-ar fi fost adresate.</p>
                  <p rend="justify">Nu se aşezase bine praful după venirea voievodului de Poznań, când gonacii aduseră vestea că soseşte vărul lui, voievodul de Podlasie, Piotr Opaliński, împreună cu cumnatul său, jupân Jakub Rozdrażewski, voievodul de Inowrocław. Aceştia aduceau fiecare câte o sută cincizeci de oameni înarmaţi, afară de curteni şi slujitori.</p>
                  <p rend="justify">Apoi nu trecea o zi, fără să pice vreunul dintre dregători; veniră jupân Sędziwój Czarnkowski, cumnatul lui Krzysztof, el însuşi castelan73 de Poznań, apoi Stanisław Pogorzelski, castelanul de Kalisz, Maksymilian Miaskowski, castelan de Krzywin, şi Pawel Gébicki de Międzyrzecze. Târgul era atât de înţesat de oameni, încât nu mai ajungeau casele pentru cartiruirea curtenilor. Corturile oştenilor şleahtici împestriţară luncile din împrejurimi, de credeai că se adunase la Pila tot păsăretul din Republică în toate culorile pământului.</p>
                  <p rend="justify">Caftanele, tunicile, surtucele şi contăşele scânteiau în roşu. verde, albastru şi alb, fiindcă, fără să-i mai punem la socoteală pe oştenii şleahtici, fiecare îmbrăcat în felul lui, sau pe slujitorii magnaţilor, până şi pedestrimea fiecărui judeţ era înveşmântată în alte culori.</p>
                  <p rend="justify">Sosiră şi negustorii care, neavând loc în târg, îşi ridicară tarabele una lângă alta la margine. Se vindeau aici lucruri ostăşeşti, de la veşminte şi arme, până la mâncare. Bucătăriile de câmp fumegau ziua şi noaptea, răspândind mirosuri de tocătură, terci de mei şi carne friptă. În alte locuri se vindeau băuturi. Pe dinaintea tarabelor roiau şleahticii înarmaţi nu numai cu paloşe, ci şi cu linguri, înfulecând, sorbind şi sporovăind ba despre vrăjmaşul care nu apăruse, ba despre venirea dregătorilor, faţă de care nu se zgârceau cu înţepăturile.</p>
                  <p rend="justify">Printre grupurile de şleahtici umbla măscăriciul Ostrożka în straie cusute din petece de culori diferite, luându-şi înfăţişări care de care mai caraghioase. Oriunde se arăta, făceau cerc în jurul lui, iar el turna gaz peste foc. Îi ajuta să batjocorească pe dregători, le spunea ghicitori la care şleahticii râdeau cu atât mai tare, cu cât erau mai usturătoare.</p>
                  <p rend="justify">Nu era nimeni cruţat.</p>
                  <p rend="justify">Într-o zi, pe la amiază, se osteni până la tarabe însuşi voievodul de Poznań şi se amestecă printre şleahtici, vorbind cu bunăvoinţă când cu unul, când cu altul, când cu mai mulţi deodată şi plângându-se câte puţin de rege care, faţă de primejdia ce se apropia, nu trimisese nici măcar un steag de simbriaşi.</p>
                  <p rend="justify">Domniile voastre, ei nu se gândesc la noi, spunea, şi ne lasă fără nici un ajutor. La Varşovia se zvonea că şi aşa în Ucraina sunt oşti prea puţine şi hatmanii nu pot să-i facă faţă lui Chmielnicki. Hei, ce să-i faci! Se vede că le e mai dragă Ucraina decât Wielkopolska… Nu ne mai bucurăm de bunăvoinţa măriei sale, domniile voastre, asta e! Ne-au lăsat aici, să ne hăcuiască…</p>
                  <p rend="justify">Şi cine-i vinovat? întrebă jupân Szlichtyng, judele de Wschów.</p>
                  <p rend="justify">Cine-i vinovat de toate nenorocirile Republicii? răspunse voievodul. Că doar nu noi, fraţi şleahtici, care o apărăm cu piepturile noastre.</p>
                  <p rend="justify">Şleahticii care-l ascultau se simţiră prea măguliţi că „graful de Bnin şi Opalenica” se socoteşte la rând cu ei şi-i recunoaşte de fraţi, astfel că jupân Koszucki glăsui îndată:</p>
                  <p rend="justify">Prealuminate voievod! Dacă măria sa ar avea mai mulţi sfătuitori pe lângă el ca domnia ta, n-ar îngădui să fim măcelăriţi aici… Dar pesemne că acolo sunt ascultaţi cei care se ploconesc mai adânc.</p>
                  <p rend="justify">Îţi mulţumesc, frăţioare, pentru vorba bună! … E vina aceluia care ascultă de sfetnicii răi. Slobozeniile noastre îi sunt ca sarea în ochi. Cu cât vor fi mai puţini şleahtici, cu atât va fi mai uşor să impună absolutum dominium74.</p>
                  <p rend="justify">Şi pentru asta trebuie să pierim noi, ca să geamă în robie copiii noştri?</p>
                  <p rend="justify">Voievodul nu mai zise nimic, dar şleahticii începuseră să se uite unul la altul şi să se mire.</p>
                  <p rend="justify">Deci aşa stau lucrurile? strigară mai multe glasuri. Iată de ce ne-au trimis aici la tăiere! Chiar aşa! Nu de ieri sau de alaltăieri vorbesc ei de absolutum dominium. Dacă-i aşa, apoi ne pricepem şi noi să ne gândim la viaţa noastră!</p>
                  <p rend="justify">Şi la copiii noştri!</p>
                  <p rend="justify">Şi la averile noastre, pe care duşmanul le va pustii igne et ferro75.</p>
                  <p rend="justify">Voievodul tăcea.</p>
                  <p rend="justify">Ciudat îşi mai încuraja oştenii această căpetenie.</p>
                  <p rend="justify">Regele e vinovat pentru toate! strigau din ce în ce mai mulţi.</p>
                  <p rend="justify">Domniile voastre, vă aduceţi aminte de isprăvile lui Jan Olbracht? întrebă voievodul.</p>
                  <p rend="justify">„Când Olbracht a stăpânit, toţi şleahticii au pierit!” Trădare, fraţilor!</p>
                  <p rend="justify">Regele, regele e trădător! strigă un glas mai îndrăzneţ.</p>
                  <p rend="justify">Voievodul tăcea.</p>
                  <p rend="justify">Aflat lângă voievod, Ostrożka se lovi deodată cu palmele peste pulpe şi începu să cânte cocoşeşte atât de ascuţit, că toate privirile se îndreptară spre el.</p>
                  <p rend="justify">După care răcni:</p>
                  <p rend="justify">Domniile voastre, frăţiorii mei! Ascultaţi o ghicitoare!</p>
                  <p rend="justify">Cum se schimbă vremea în luna lui martie, aşa se schimbă dintr-o dată şi mânia şleahticilor în dorinţa de a auzi o nouă glumă a măscăriciului.</p>
                  <p rend="justify">Ascultăm! Ascultăm! consimţiră mai multe glasuri.</p>
                  <p rend="justify">Ostrożka începu să clipească din ochi, ca o maimuţă, şi să recite cu glasul piţigăiat:</p>
                  <p rend="justify">Coroană şi soţie de la frate-său şi-a luat, Odată cu-al său frate toată slava şi-a-ngropat;</p>
                  <p rend="justify">Pe vicecancelar goni, are slujb-aleasă, E vicecancelar la… vicecancelăreasă.</p>
                  <p rend="justify">Regele! Regele! Pe legea mea! Jan Kazimierz! începură să strige din toate părţile.</p>
                  <p rend="justify">Şi hohotele de râs se rostogoliră ca tunetul printre cei adunaţi.</p>
                  <p rend="justify">Bătu-l-ar ghiulelele, că bine le-a mai ticluit! se mirau şleahticii.</p>
                  <p rend="justify">Voievodul râdea şi el cu ceilalţi; când se mai potoliră, rosti aşezat:</p>
                  <p rend="justify">Şi pentru trebşoara asta noi trebuie să plătim acum cu sângele şi capetele noastre… Iată unde am ajuns! … Uite, măscăriciule, la un ducat pentru ghicitoarea ta izbutită.</p>
                  <p rend="justify">Krzysztofek Krzych, scumpule! răspunse Ostrożka, de ce mai năpăstuieşti pe alţii că ţin măscărici la curtea lor de vreme ce tu nu numai că mă ţii pe mine, dar mă plăteşti aparte pentru ghicitorile mele? … Mai dă-mi un ducat şi-ţi spun altă ghicitoare.</p>
                  <p rend="justify">Tot atât de bună?</p>
                  <p rend="justify">Şi mai lungă… Dă ducatul mai întâi.</p>
                  <p rend="justify">Uite-l!</p>
                  <p rend="justify">Măscăriciul dădu iarăşi din mâini, cum bate cocoşul din aripi, cântă cucurigu şi strigă:</p>
                  <p rend="justify">Domniile voastre, ascultaţi şi spuneţi cine e?</p>
                  <p rend="justify">Prefăcându-se în Caton, dar gândind numai la sine, În loc de sabie, el pană din coada găştii ţine.</p>
                  <p rend="justify">Din tot ce lăsase trădarea, când nimic n-a căpătat, A biciuit totam Republicam cu stihu-i avântat.</p>
                  <p rend="justify">De sabie nu-i place, el vroia moştenire;</p>
                  <p rend="justify">E  sigur, suedezii nu se tem de satire.</p>
                  <p rend="justify">Ce grea e lupta, nici n-avu timp să vază Şi ca un trădător, pe rege el trădează.</p>
                  <p rend="justify">Cei de faţă ghiciră tot atât de uşor şi de astă dată, ca şi mai înainte. Câţiva începură să râdă, dar se stăpâniră numaidecât, apoi se aşternu o tăcere adâncă.</p>
                  <p rend="justify">Voievodul se făcu roşu ca racul şi se tulbură cu atât mai mult, cu cât ochii tuturor erau îndreptaţi spre el, în timp ce măscăriciul se uita de la un şleahtic la altul, în cele din urmă, întrebă:</p>
                  <p rend="justify">Nimeni dintre domniile voastre nu ghiceşte despre cine e vorba?</p>
                  <p rend="justify">Când văzu că amuţiseră cu toţii, Ostrożka se întoarse cu o strâmbătură obraznică spre voievod:</p>
                  <p rend="justify">Dar tu, Krzych, nici tu nu ştii despre ce împieliţat e vorba? … Nu ştii? Atunci plăteşte încă un ducat şi-ţi spun!</p>
                  <p rend="justify">Ţine! răspunse voievodul.</p>
                  <p rend="justify">Dumnezeu să te răsplătească! … Ia spune-mi, Krzych, nu cumva tu eşti acela care s-a bătut pentru rangul de vicecancelar după plecarea lui Radziejowski?</p>
                  <p rend="justify">Nu-i acum timpul de glume! răspunse Krzysztof Opaliński.</p>
                  <p rend="justify">Şi se înclină cu chipiul în mână către cei de faţă:</p>
                  <p rend="justify">Închinăciune, domniile voastre! … S-a făcut vremea să mă duc la sfatul de război.</p>
                  <p rend="justify">La sfatul de familie, vrei să spui, Krzych, adăugă Ostrożka, fiindcă acolo toţi sunteţi rude şi veţi chibzui între voi cum să daţi bir cu fugiţii.</p>
                  <p rend="justify">Apoi se întoarse către şleahtici şi, imitându-l pe voievod, mai zise:</p>
                  <p rend="justify">Iar domniile voastre cântaţi-i în strună!</p>
                  <p rend="justify">Şi se depărtară amândoi… Nu făcuseră decât câteva zeci de paşi, când un râs uriaş ajunse la urechile voievodului şi hohoti multă vreme, până când se pierdu în lărmuiala taberei.</p>
                  <p rend="justify">Sfatul de război se ţinu într-adevăr sub conducerea voievodului de Poznań. Un sfat nu prea obişnuit. Luau parte numai dregătorii care nu se pricepeau la război. Pentru că magnaţii din Wielkopolska nu urmau şi nu puteau să urmeze pilda acelor „prinţişori” lituanieni sau ucraineni, care trăiau ca salamandrele în focul luptelor neîntrerupte.</p>
                  <p rend="justify">Prin acele părţi, orice voievod sau castelan era o căpetenie, pe trupul căreia platoşa însemnase pentru totdeauna dungi roşietice; îşi petrecea tinereţea în stepă sau prin pădurile de la fruntariile răsăritene, printre capcane, lupte şi urmăriri, prin tabere sau pe drumuri. Cei de aici erau dregători învestiţi cu ranguri şi, cu toate că la nevoie plecau şi ei la luptă laolaltă cu şleahticii, în vreme de război nu conduceau niciodată oastea. Liniştea îndelungată adormise spiritul războinic şi urmaşii acelor cavaleri, cărora odinioară nu puteau să le ţină piept nici cohortele teutone, se transformaseră în cârmuitori de curte, învăţaţi şi oameni ai artelor frumoase. Abia şcoala aspră a suedezilor avea să-i înveţe ce uitaseră.</p>
                  <p rend="justify">Deocamdată însă, dregătorii adunaţi la sfat se uitau unii la alţii cu priviri nesigure, fiecare temându-se să vorbească cel dintâi şi aşteptând să vadă ce spune „Agamemnon”, adică voievodul de Poznań.</p>
                  <p rend="justify">Iar „Agamemnon”, care nu se pricepea la nici unele, începu să cuvânteze, plângându-se iarăşi de nerecunoştinţa şi încetineala regelui, de uşurinţa cu care-i lăsase sub paloşul suedez pe ei şi întreaga Wielkopolska. Şi cât de frumos şi convingător vorbea, ce ţinută falnică avea, vrednică de un adevărat senator roman. În timp ce cuvânta, îşi ţinea capul ridicat, ochii negri împroşcau fulgere, gura trăsnete, iar barba cărunţie îi tremura de înflăcărare când înfăţişa nenorocirile care se vor abate peste Republică.</p>
                  <p rend="justify">Pentru că prin cine suferă ţara? spunea, dacă nu prin fiii ei… iar aici nu vom suferi cei dintâi. Pământurile noastre, dobândite cu osteneala şi sângele strămoşilor noştri, vor fi călcate în primul rând de piciorul acelui vrăjmaş care se apropie ca o furtună. Dar pentru ce suferim noi? Pentru ce ne vor răpi turmele şi ne vor strivi grânele, pentru ce ne vor arde satele ridicate prin munca noastră? Oare noi l-am nedreptăţit pe Radziejowski care, osândit fără temei şi urmărit ca un ucigaş, a fost nevoit să caute ocrotirea străinului? Nu! … Noi ne încăpăţânăm ca titlul acesta deşert de rege al Suediei, care ne-a costat atâta sânge, să fie păstrat în iscălitura lui Jan Kazimierz al nostru? Nu! … Două războaie pârjolesc la două hotare, mai era nevoie şi de al treilea? … Cine-i vinovat, pe acela să-l judece Dumnezeu şi ţara! … Noi ne spălăm pe mâini, fiindcă n-avem nici o vină pentru sângele care se va vărsa…</p>
                  <p rend="justify">Şi tot aşa tună şi fulgeră, iar când veni vorba de treburile grabnice, nu ştiu să dea nici un sfat.</p>
                  <p rend="justify">Trimise deci după rotmiştrii care conduceau pedestrimea regală, mai ales după jupân Władysław Skoraszewski, care nu numai că era un cavaler vestit şi neîntrecut, dar mai cunoştea şi meseria războiului ca pe Tatăl nostru. Sfaturile lui le ascultau până şi căpeteniile adevărate, iar acum aveau cu atât mai mult nevoie de ele.</p>
                  <p rend="justify">Jupân Skoraszewski propuse să se întocmească trei tabere: la Piła, Wieleń şi Ujście, atât de aproape una de alta, încât în caz de năvală să poată să se ajute una pe alta. Iar întinderea de pe malul râului, cuprinsă de arcul taberelor, s-o brăzdeze cu şanţuri care să supravegheze vadurile de trecere.</p>
                  <p rend="justify">Când vom şti, spuse jupân Skoraszewski, în care loc va încerca vrăjmaşul să forţeze râul, atunci ne vom strânge acolo din toate taberele şi-i vom sta împotrivă cum se cuvine. Eu însă, cu îngăduinţa domniilor voastre, am să plec la Czaplinek cu un pâlc de oşteni. Locul e ca şi pierdut şi mă voi retrage la timp, dar acolo pot să aflu mai întâi veşti despre vrăjmaş şi să vă dau de ştire.</p>
                  <p rend="justify">Îi încuviinţară cu toţii sfatul şi tabăra începu să freamăte. Se adunaseră, în sfârşit, ca la vreo cincisprezece mii de şleahtici. Pedestraşii săpau şanţuri pe o întindere de şase mile.</p>
                  <p rend="justify">Voievodul de Poznań ocupă cu oamenii lui tabăra de la Ujście, cea mai însemnată. O parte din luptători rămaseră la Wieleń, alta la Pila, iar jupân Skoraszewski plecă la Czaplinek, ca să vestească de acolo apropierea duşmanului.</p>
                  <p rend="justify">Începea luna iulie, zilele erau tot senine şi călduroase. Soarele dogorea atât de rău pe câmp, încât şleahticii se adăposteau prin păduri, pe sub copaci, unde unii porunceau să li se întindă corturile. Acolo puneau la cale ospeţe zgomotoase, iar slujitorii făceau şi mai multă gălăgie, mai ales când scăldau şi adăpau caii, pe care-i duceau cu miile de trei ori pe zi la Noteć şi Głda, gâlcevindu-se şi luându-se la bătaie pentru locul cel mai bun.</p>
                  <p rend="justify">La început, cu toate că voievodul de Poznań se străduia mai degrabă să le scadă curajul, oştenii nu-şi pierduseră încrederea.</p>
                  <p rend="justify">Dacă Wittemberg ar fi sosit în primele zile ale lui iulie, mai mult ca sigur că ar fi întâmpinat o împotrivire dârză care, pe măsură ce luptătorii s-ar fi înflăcărat, ar fi putut să se preschimbe într-o înverşunare de neînvins, cum se mai întâmplase de atâtea ori. Căci în vinele acestor oameni, oricât de dezobişnuiţi cu luptele, curgea sânge de viteji.</p>
                  <p rend="justify">Cine ştie dacă un alt Jeremi Wiśniowiecki n-ar fi schimbat Ujście în al doilea Zbaraż şi n-ar fi înscris în aceste întărituri o nouă filă de vitejie înălţătoare. Din nefericire, voievodul de Poznań se pricepea numai la scris, nu şi la luptă.</p>
                  <p rend="justify">Wittemberg, om care nu cunoştea numai treburile războiului, dar şi oamenii, poate că înadins nu se grăbea. Experienţa îl învăţase că oştenii înrolaţi pentru prima dată sunt mai primejdioşi în clipele de înflăcărare de la început, când n-au nevoie de vitejie, ci de răbdarea care se deprinde cu timpul. Nu o dată sunt în stare să dea năvală peste pâlcuri încercate şi să le sfărâme. Seamănă cu fierul care, cât e cald, tremură, trăieşte, împrăştie scântei, arde şi distruge, dar când se răceşte, e doar un bulgăre fără viaţă.</p>
                  <p rend="justify">Într-adevăr, după ce se scurse o săptămână, două, pe la începutul celei de-a treia trândăvia îndelungată începu să-i apese pe şleahtici. Zăpuşeala era din ce în ce mai mare. Şleahta nu mai vroia să iasă la muştru, sub cuvânt că „oamenii nu mai pot suferi înţepăturile ţânţarilor din acest loc mlăştinos, iar caii, muşcaţi de tăuni, nu mai vor să stea pe loc”…</p>
                  <p rend="justify">Slujitorii se încăierau tot mai des pentru locurile umbroase, iar stăpânii lor ajungeau şi ei adesea la săbii, din aceeaşi pricină. Câte unul, cotigind-o seara spre râu, pleca pe furiş din tabără pentru a nu se mai întoarce.</p>
                  <p rend="justify">Pildele rele nu lipseau nici printre cei sus-puşi. Jupân Skoraszewski tocmai dăduse de ştire de la Czaplinek că suedezii se apropie, când sfatul de război îl învoi să plece acasă pe jupân Zygmunt Grudziński, din Grudna, fiul starostelui de Sreda, la stăruinţa unchiului Andrzej, voievodul de Kalisz.</p>
                  <p rend="justify">De vreme ce eu trebuie să-mi pierd viaţa aici, spuse, măcar nepotul să-mi moştenească numele şi slava, pentru ca meritele mele să nu se irosească.</p>
                  <p rend="justify">Aici începu să se înduioşeze asupra vârstei fragede şi a nevinovăţiei nepotului, să-i laude dărnicia cu care oferise Republicii o sută de pedestraşi foarte buni. Şi sfatul de război îndeplini dorinţa unchiului.</p>
                  <p rend="justify">Feciorul starostelui plecă din tabără însoţit de peste zece slujitori, fără a se feri de nimeni, în dimineaţa zilei de 16 iulie, aproape în ajunul împresurării şi al bătăliei. Mulţime de şleahtici îl conduseră cu strigăte de batjocură până dincolo de tabără; în fruntea lor se afla Ostrożka, măscăriciul, care ţipa în urma celor ce se depărtau:</p>
                  <p rend="justify">Jupâne fecior de staroste, îţi lipseşte pe blazon şi lângă nume porecla: Deest76!</p>
                  <p rend="justify">Vivat Deest-Grudziński! răcni şleahta.</p>
                  <p rend="justify">Şi să nu plângi de mila unchiului! continuă Ostrożka, e tot atât de scârbit de suedezi ca şi tine, de aceea le va întoarce spatele de cum se vor arăta!</p>
                  <p rend="justify">Tânărul magnat îşi simţea sângele năvălindu-i în obraji, dar se prefăcea că nu aude, îşi îmboldea calul cu pinteni, deschizându-şi loc prin mulţime, dornic să se afle cât mai repede departe de tabără şi de prigonitorii săi, care, în cele din urmă, fără să mai la în seamă neamul şi rangul celui care pleca, începură să arunce după el cu bulgări de pământ şi să strige:</p>
                  <p rend="justify">Ia-ţi bulgărele, Grudziński77!</p>
                  <p rend="justify">Hei, iepure, cotoi fricos!</p>
                  <p rend="justify">Se iscă atâta tulburare, că însuşi voievodul de Poznań alergă însoţit de peste zece rotmiştri să-i liniştească pe şleahtici şi să le spună că fiul starostelui a căpătat învoire numai o săptămână pentru treburi grabnice.</p>
                  <p rend="justify">Cu toate acestea, pilda rea fu urmată şi de alţii. În aceeaşi zi, se găsiră câteva sute de şleahtici care nu se lăsară mai prejos decât feciorul starostelui şi plecară din tabără; e adevărat, cu mai puţini însoţitori şi fără atâta zarvă. Jupân Stanisław Skrzetuski, rotmistrul de Kalisz şi vărul vestitului Jan de la Zbaraż, îşi smulgea părul din cap, fiindcă şi pedestraşii lui, luând pildă de la oştenii de elită, începură să se „scurgă” din tabără. Se alcătui un nou sfat de război la care şleahticii ţineau morţiş să la parte. Urmă o noapte viforoasă, plină de strigăte şi zâzanie. Se bănuiau cu toţii, unul pe celălalt, că vor să spele putina. Strigătele: „Sau toţi, sau niciunul”, zburau din gură în gură.</p>
                  <p rend="justify">Se zvonea întruna că voievozii pleacă şi pretutindeni se isca asemenea vânzoleală, încât voievozii fură nevoiţi să se arate de câteva ori mulţimii învolburate. Peste zece mii de călăreţi statură de veghe până în zori, iar voievodul de Poznań se plimba printre ei cu capul descoperit, aidoma unui senator roman, repetând vorbe mari:</p>
                  <p rend="justify">Domniile voastre, cu voi am să trăiesc şi am să mor!</p>
                  <p rend="justify">În unele locuri era primit cu urale, în altele răsunau strigăte zeflemitoare. Iar el abia apucă să liniştească mulţimea şi se întoarse la sfat trudit, răguşit, îmbătat de măreţia propriilor cuvinte şi convins că în această noapte adusese ţării foloase însemnate.</p>
                  <p rend="justify">La sfat însă avea mai puţine de spus, pentru că se trăgea de barbă şi de ciuf cu deznădejde, repetând:</p>
                  <p rend="justify">Domniile voastre, spuneţi-vă părerea, dacă vă pricepeţi… Eu mă spăl pe mâini pentru cele ce se vor întâmpla, cu astfel de oşteni nici vorbă de apărare.</p>
                  <p rend="justify">Prealuminate voievod! răspunse Skrzetuski. Ivirea vrăjmaşului va face să înceteze tulburările şi samavolnicia. Când va răsuna bubuitul tunurilor şi va începe lupta, aceiaşi şleahtici, care acum îşi fac de cap prin tabără, vor fi siliţi să slujească pe întărituri, ca să-şi apere propria piele. S-a mai întâmplat şi altădată!</p>
                  <p rend="justify">Cu ce să ne apărăm? Alte tunuri nu mai avem, afară de treascurile78 noastre, bune doar să pocnească la ospeţe.</p>
                  <p rend="justify">La Zbaraż, Chmielnicki a avut şaptezeci de tunuri, iar prinţul Jeremi numai vreo cincisprezece săcăluşuri79 şi aruncătoare de grenade.</p>
                  <p rend="justify">Dar a avut oşteni de meserie, nu şleahtici ca ai noştri; a avut steagurile-i cunoscute în lumea întreagă, nu nişte gospodari luaţi de la tunsul oilor. Din oameni ca aceştia a făcut oşteni adevăraţi mult mai târziu.</p>
                  <p rend="justify">Să trimitem după jupân Władysław Skoraszewski, propuse jupân Sędziwój Czarnkowski, castelanul de Poznań. Să-l punem hatman peste tabără. El se bucură de mare trecere printre şleahtici şi va putea să-i ţină în frâu.</p>
                  <p rend="justify">Trimiteţi după Skoraszewski! De ce trebuie să stea la Drahim sau la Czaplinek? repetă jupân Jędrzej Grudziński, voievodul de Kalisz.</p>
                  <p rend="justify">Aşa-i, e cel mai bun sfat! strigară alte glasuri.</p>
                  <p rend="justify">Şi repeziră un sol la Władysław Skoraszewski. Alte hotărâri sfatul nu mai luă, se vorbi, în schimb, mult despre rege şi regină, despre puţinătatea oştirii şi despre neajutorarea lor.</p>
                  <p rend="justify">Dimineaţa zilei următoare nu aduse nici ea mângâierea şi liniştea. Dimpotrivă, neorânduirea se lăţi şi mai mult. Cineva răspândi deodată vestea că cei de altă credinţă, anume calvinii, se gândesc cu bunăvoinţă la suedezi şi nu aşteaptă decât împrejurarea potrivită pentru a trece de partea lor. Mai mult, vestea nu fu dezminţită nici de jupân Szlichtyng şi nici de Edmund şi Jacek Kurrtatowskj, calvini toţi trei, dar oameni credincioşi Republicii. Chiar ei adeveriră că cei de altă credinţă alcătuiesc „un grup aparte şi uneltesc sub conducerea cunoscutului răzvrătit Rej care, slujind în tinereţe la nemţi ca volintir, era prietenul de nădejde al suedezilor. Abia apucară asemenea bănuieli să se împrăştie printre şleahtici, că îndată fluturară peste zece mii de săbii şi în tabără se dezlănţui o adevărată furtună.</p>
                  <p rend="justify">Hrănim nişte trădători, nişte năpârci în stare să muşte pieptul Republicii! se burzuluiră şleahticii.</p>
                  <p rend="justify">Aduceţi-i aici!</p>
                  <p rend="justify">Să-i zdrobim până la cel din urmă! … Trădarea coace, domniile voastre! … Să smulgem puroiul, altfel pierim cu toţii!</p>
                  <p rend="justify">Voievozii şi rotmiştrii trebuiră să-i potolească, deşi cu mai multă greutate decât în ziua dinainte. De altminteri, ei înşişi erau convinşi că jupân Rej e gata să-şi vândă ţara făţiş, fiindcă se înstrăinase cu totul şi, afară de limbă, nu mai avea nimic polonez. Hotărâră, de aceea, să-l scoată din tabără şi o parte din cei mai îndârjiţi se liniştiră. Strigătele mânioase continuară însă multă vreme:</p>
                  <p rend="justify">Aduceţi-i aici! Trădare! Trădare!</p>
                  <p rend="justify">În cele din urmă, în tabără se înstăpâni o stare de spirit neînţeleasă. Unii îşi pierdură încrederea şi se cufundară în tristeţe. Aceştia se plimbau tăcuţi, cu ochii rătăciţi, de-a lungul întăriturilor, aruncând priviri posomorâte şi temătoare spre întinderile pe care avea să sosească vrăjmaşul, sau îşi împărtăşeau în şoaptă veşti care de care mai rele.</p>
                  <p rend="justify">Alţii erau cuprinşi de o veselie nebună, deznădăjduită şi se pregăteau să moară. Ca urmare, puneau, la cale ospeţe şi beţii în lege, ca să se bucure cum se cuvine de ultimele zile de viaţă. Câte unii se gândeau la izbăvirea sufletului şi îşi petreceau noaptea adânciţi în rugăciuni.</p>
                  <p rend="justify">Numai la biruinţă nu se gândea nimeni în această mulţime de oameni, ca şi când una ca asta ar fi fost cu neputinţă. Deşi duşmanul n-avea forţe covârşitoare, avea într-adevăr mai multe tunuri, oşteni mai bine muştruluiţi şi o căpetenie care înţelegea războiul.</p>
                  <p rend="justify">Astfel, în vreme ce, de o parte, tabăra poloneză lărmuia şi chefuia, se frământa şi se liniştea ca o mare biciuită de vijelie, în vreme ce şleahticii tot chibzuiau ca la adunările pentru alegerea regelui, de cealaltă parte, pe luncile verzi şi întinse, înaintau liniştite de-a lungul Odrei polcurile suedeze.</p>
                  <p rend="justify">În frunte mergea brigada gărzilor regale, condusă de Benedykt Horn, războinic crunt, al cărui nume era rostit cu spaimă de nemţi: flăcăi aleşi pe sprânceană, zdraveni, cu coifuri şi apărători de zale deasupra urechilor, îmbrăcaţi în pieptare de piele şi înarmaţi cu spade şi muschete, liniştiţi şi înverşunaţi în luptă, gata la orice semn al căpeteniei.</p>
                  <p rend="justify">Neamţul Karol Schedding conducea brigada vestgotlandeză care venea în urma lor, alcătuită din două polcuri de pedestrime şi unul de cuirasieri80, acoperite de platoşe fără umărare; jumătate din pedestraşi aveau muschete, iar ceilalţi suliţe: la începutul bătăliei puşcaşii stăteau în fată, iar în caz de năvălire se retrăgeau în spatele suliţaşilor care, înfigând coada suliţelor în pământ, îndreptau vârfurile spre piepturile cailor. La Trzciana, în timpul lui Zygmunt al III-lea, un singur steag de husari a trecut prin săbii şi copite această brigadă vestgotlandeză în care slujeau acum mai mult nemţii.</p>
                  <p rend="justify">Cele două brigăzi smalandeze erau conduse de Irwin, zis Ciungul, fiindcă odinioară îşi pierduse mâna dreaptă apărând flamura, dar care avea atâta putere în stânga, încât reteza dintr-o lovitură capul unui cal; era un războinic mohorât care îndrăgea numai războiul şi vărsarea de sânge, aspru şi cu sine şi cu oştenii. În timp ce alte căpetenii se preschimbau în iureşul luptelor neîntrerupte în oameni de meserie care iubeau războiul pentru război, el rămânea acelaşi fanatic şi ucidea oamenii psalmodiind litanii cucernice.</p>
                  <p rend="justify">Brigada vestmanlandeză se afla sub conducerea lui Drakenborg, iar cea hëlsingeză, alcătuită din puşcaşi vestiţi în lumea întreagă, sub conducerea lui Gustav Oxenstierna, rudă a cunoscutului cancelar, un luptător tânăr care făgăduia mult. Peste cea estgotlandeză poruncea Fersen, iar cele din Närke şi Värmland erau călăuzite de însuşi Wittemberg, care era totodată şi căpetenia întregii oştiri.</p>
                  <p rend="justify">Şaptezeci şi două de tunuri lăsau dâre adânci prin lunca jilavă, iar oşteni erau cu toţii şaptesprezece mii, jefuitori care prădaseră toată ţara nemţească, iar în luptă erau atât de îndemânateci, încât dintre pedestraşi numai gărzile regale franţuzeşti cu greu puteau să le stea alături. Înapoia polcurilor veneau carele de povară şi corturile, iar oştenii înaintau în formaţie gata de luptă în fiecare clipă.</p>
                  <p rend="justify">O  pădure de suliţe se înălţa peste masa de capete, coifuri şi chipie, iar în această mulţime care tălăzuia spre hotarul polonez se aflau flamurile mari, albastre cu crucile albe la mijloc.</p>
                  <p rend="justify">Cu fiecare zi ce trecea, depărtarea care despărţea cele două oştiri se micşora tot mai mult.</p>
                  <p rend="justify">Până când, în ziua de 21 iulie, polcurile suedeze văzură pentru întâia oară stâlpul de hotar al Republicii în pădurea de lângă Heinrichsdorf. La vederea lui, toată oastea izbucni în strigăte puternice, răsunară trâmbiţele, chimvalele şi darabanele şi toate flamurile fluturară în vânt. Wittemberg ieşi înainte însoţit de alaiul strălucit al căpeteniilor şi toate polcurile trecură prin faţa lui prezentând armele, călărimea cu spadele scoase, iar tunurile cu fitilurile aprinse. Era ceasul amiezii şi vremea se aşezase de minune. Aerul de pădure mirosea a răşină.</p>
                  <p rend="justify">Drumul cenuşiu, scăldat în razele soarelui, pe care apucau steagurile suedeze la marginea pădurii Heinrichsdorf, se pierdea în zarea orizontului. Când oştile ieşeau din pădure, li se dezvăluia privirilor o ţară veselă, zâmbitoare, lucind de lanurile grâielor gălbui, presărată ici şi colo de crângurile de stejari şi de verdeaţa luncilor. Din loc în loc, din pâlcurile de copaci, dincolo de dumbrăvi, hăt departe, se înălţau spre cer trâmbe de fum; pe păşuni se zăreau păscând turmele de vite. Acolo unde se vedeau lucind pânzele apelor revărsate, prin lunci, se plimbau liniştite berzele.</p>
                  <p rend="justify">Pacea şi dulceaţa hălăduiau pretutindeni în această ţară în care curgeau râuri de lapte şi miere. Se lărgea parcă tot mai mult şi îşi întindea braţele spre oştire, ca şi când n-ar fi întâmpinat nişte năvălitori, ci oaspeţi care veneau în numele Domnului.</p>
                  <p rend="justify">La această privelişte, un nou strigăt se smulse din piepturile oştenilor, mai ales dintr-ale suedezilor obişnuiţi cu natura zgârcită şi sălbatică din ţara lor. Inimile acestor oameni prădalnici şi săraci tresăltau de dorinţa de a pune mâna pe comorile şi belşugul la care priveau, înflăcărarea cuprinse rândurile.</p>
                  <p rend="justify">Dar aceşti oşteni, căliţi în focul războiului de treizeci de ani, nu se aşteptau ca lucrul să fie prea uşor, întrucât ţara era locuită de o naţie numeroasă şi vitează, care ştia s-o apere. Suedezii îşi aduceau bine aminte de măcelul înfricoşător de la Kircholm, unde trei mii de călăreţi conduşi de Chodkiewicz zdrobiseră optsprezece mii de oşteni de mâna întâi. Prin aşezările din Vestgotland, Sma-land sau Dalekarlia se vorbea despre aceşti oşteni înaripaţi ca despre uriaşii din saga81. Şi mai proaspătă era amintirea luptelor cu Gustav Adolf, pentru că oamenii care luaseră parte la ele mai trăiau şi acum. Înainte ca acel vultur scandinav să zboare peste toată ţara nemţească îşi rupsese ghearele în două rânduri de polcurile lui Koniecpolski.</p>
                  <p rend="justify">În inimile suedezilor bucuria se împletea cu anume teamă, de care nu era scutită nici marea căpetenie, Wittemberg. Se uita la polcurile de pedestraşi şi raitieri care treceau, cum se uită păstorul la turma lui; apoi se întoarse spre un om gras care purta pălărie cu pană şi perucă gălbuie ce-i cădea până pe umeri:</p>
                  <p rend="justify">Domnia ta mă încredinţezi, îi spuse, că voi putea răzbi oştile de la Ujście numai cu forţele pe care le am?</p>
                  <p rend="justify">Omul cu peruca gălbuie zâmbi şi răspunse;</p>
                  <p rend="justify">Domnia ta, poţi să ai încredere deplini în vorbele mele, sunt gata să-mi pui capul zălog pentru ele. Dacă la Ujście s-ar afla oşteni de meserie şi ar avea pe vreunul dintre hatmani, atunci te-aş sfătui cel dintâi să nu te grăbeşti şi să aştepţi până când vine măria sa regele cu toată oştirea. Dar împotriva şleahticilor şi a magnaţilor din Wielkopolska, forţele noastre sunt prea destule.</p>
                  <p rend="justify">Şi n-o să primească niscaiva ajutoare?</p>
                  <p rend="justify">N-o să primească, din două pricini: mai întâi pentru că toate oştile, care şi aşa nu-s prea multe, sunt prinse în Lituania şi Ucraina, iar în al doilea rând, pentru că la Varşovia regele Jan Kazimierz, cancelarii şi senatul nu vror să creadă că măria sa regele Carol Gustav va porni războiul în pofida armistiţiului, a ultimelor solii şi a dorinţei de a negocia. Sunt încredinţaţi că pacea va fi hotărâtă în ultima clipă… ha! ha! …</p>
                  <p rend="justify">Omul cel burduhănos îşi scoase pălăria, îşi şterse faţa roşie de sudoare şi adăugă:</p>
                  <p rend="justify">Trubecki şi Dolgoruki în Lituania, Chmielnicki în Ucraina, iar noi intrăm în Wielkopolska… Iată unde a dus domnia lui Jan Kazimierz!</p>
                  <p rend="justify">Wittemberg se uită la el cu o privire ciudată şi-l întrebă:</p>
                  <p rend="justify">Şi domnia ta te bucuri?</p>
                  <p rend="justify">Mă bucur, fiindcă nedreptăţile şi nevinovăţia mea vor fi răzbunate; pe de altă parte, acum văd limpede că sabia domniei tale şi sfaturile mele vor pune această nouă coroană, cea mai frumoasă coroană din lume, pe capul lui Carol Gustav.</p>
                  <p rend="justify">Wittemberg privi în depărtare peste păduri şi dumbrăvi, peste smârcuri şi lanurile de grâie şi după câteva clipe adăugă:</p>
                  <p rend="justify">Aşa-i! E o ţară minunată şi mănoasă… Domnia ta poţi să fii sigur că după război, Măria Sa nu va încredinţa altuia stăpânirea acestor pământuri.</p>
                  <p rend="justify">Omul cel gras îşi scoase iarăşi pălăria.</p>
                  <p rend="justify">Nici eu nu-mi doresc alt stăpân, mai spuse, înălţându-şi ochii spre cer.</p>
                  <p rend="justify">Dar cerul era senin şi luminos; nici un trăsnet nu căzu să prefacă în pulbere pe trădătorul care, aici, la hotarul Wielkopolskăi, îşi dădea ţara şi aşa vlăguită de două războaie în puterea vrăjmaşului.</p>
                  <p rend="justify">Fiindcă omul care vorbea cu Wittemberg era Hieronim Radziejowski, fostul vicecancelar al coroanei, acum vândut suedezilor împotriva Republicii.</p>
                  <p rend="justify">O  vreme rămaseră tăcuţi, în acest timp, ultimele două brigăzi, cea din Närke şi cea din Värmland, trecură hotarul, în urma lor începură să înainteze tunurile; trâmbiţele răsunau mereu, iar duruitul darabanelor şi răpăiala chimvalelor acopereau paşii oştenilor şi umpleau pădurea cu ecouri ameninţătoare. În sfârşit, porni şi alaiul căpeteniilor. Radziejowski călărea lângă Wittemberg.</p>
                  <p rend="justify">Oxenstierna nu se vede, zise Wittemberg, mă tem să nu i se fi întâmplat ceva. Nu ştiu dacă a fost bun sfatul de a-l trimite ca trâmbiţaş cu scrisori la Ujście.</p>
                  <p rend="justify">A  fost bun, răspunse Radziejowski, fiindcă va cerceta tabăra, îi va vedea pe conducători şi va înţelege în ce ape se scaldă cei de acolo, iar asta nu putea s-o facă un oştean de rând.</p>
                  <p rend="justify">Şi dacă-l recunosc?</p>
                  <p rend="justify">Numai jupân Rej îl cunoaşte, iar el e de-al nostru. De altfel, chiar dacă va fi recunoscut, nu-i vor face nici un rău, din contră, o să-i dea însoţitori pentru drum şi o să-l răsplătească… Eu îi cunosc pe polonezi şi ştiu că sunt în stare de orice, numai să nu se facă de ocară în faţa străinilor. Ne străduim din răsputeri, ca să ne laude străinii… Domnia ta poţi să fii liniştit în privinţa lui Oxenstierna, nu i se va clinti nici un fir de păr din cap. Nu se vede, pentru că n-avea când să se întoarcă.</p>
                  <p rend="justify">Domnia ta cum crezi, scrisorile noastre vor avea vreun rezultat?</p>
                  <p rend="justify">Radziejowski izbucni în râs.</p>
                  <p rend="justify">Dacă domnia ta îmi îngădui să fiu prooroc, am să-ţi spun ce o să se întâmple. Voievodul de Poznań e un om învăţat şi cu purtări alese, aşa că va răspunde cu toată cuviinţa la scrisori; dar pentru că-i place tare mult să treacă în ochii tuturor drept un roman, răspunsul lui va fi şi el la fel; va spune la început că mai bine îşi varsă ultima picătură de sânge, decât să se predea, că preferă moartea în locul ruşinii, iar dragostea pe care o nutreşte pentru ţară îi porunceşte să-şi dea viaţa pentru ea.</p>
                  <p rend="justify">Radziejowski începu să râdă şi mai tare, iar chipul aspru al lui Wittemberg se lumină.</p>
                  <p rend="justify">Domnia ta nu crezi că e gata să facă aşa cum scrie? întrebă.</p>
                  <p rend="justify">El? răspunse Radziejowski. E adevărat că iubeşte Republica, dar asta o face cu cerneală. Şi pentru că nu e o hrană prea bună, dragostea îi este şi mai slabă decât măscăriciul, care-l ajută la alcătuirea stihurilor. Sunt sigur că după refuzul lui, vrednic de un roman, vor urma urări de sănătate şi belşug, dorinţa de a ne sluji şi, la urmă, rugămintea de a-i cruţa moşiile şi rudele, lucru pentru care ne va fi mulţumitor împreună cu toate rubedeniile lui.</p>
                  <p rend="justify">Şi care va fi până la urmă folosul scrisorilor noastre?</p>
                  <p rend="justify">Curajul le va pieri cu totul, jupânii senatori vor începe negocierile cu noi şi toată Wielkopolska o vom cuceri cu câteva împuşcături, şi acelea trase în vânt.</p>
                  <p rend="justify">De-ai fi domnia ta un prooroc adevărat…</p>
                  <p rend="justify">Sunt sigur că aşa se vor petrece lucrurile, fiindcă îi cunosc pe aceşti oameni; am prieteni şi sprijinitori în toată ţara şi ştiu ce-mi rămâne de făcut… Nedreptatea pe care mi-a făcut-o Jan Kazimierz şi dragostea pentru Carol Gustav stau chezăşie că nu mă voi da în lături de la nimic. Oamenii de pe la noi se îngrijesc acum mai mult de averile lor, decât de păstrarea hotarelor Republicii. Toate pământurile prin care vom trece sunt ale neamurilor Opaliński, Czarnkowski, Grudziński şi pentru că ei sunt cei care stau la Ujście, se vor arăta cu atât mai dornici să negocieze, şi mai ascultători. Cât despre şleahtici, e de-ajuns să li se făgăduiască dreptul de a trăncăni la adunări şi vor urma şi ei pilda voievozilor.</p>
                  <p rend="justify">Cunoscând ţara şi oamenii, domnia ta aduci foloase nepreţuite Măriei sale, care vor fi răsplătite după cuviinţă. Din cele ce-mi spui domnia ta, văd că pot să socotesc aceste pământuri ca şi ale noastre.</p>
                  <p rend="justify">Poţi, domnia ta, poţi! repetă îndatoritor Radziejowski de câteva ori.</p>
                  <p rend="justify">Iau ţara în stăpânire, aşadar, în numele Măriei sale Carol Gustav, răspunse Wittemberg cu seriozitate.</p>
                  <p rend="justify">În timp ce oştile suedeze începeau să cotropească Wielkopolska dincolo de Heinrichsdorf, mai înainte, pentru că cele ce urmează se petreceau în ziua de 18 iulie, sosi în tabăra poloneză un trâmbiţaş suedez cu scrisori de la Radziejowski şi de la Wittemberg către voievozi.</p>
                  <p rend="justify">Jupân Władysław Skoraszewski îl conduse el însuşi la voievodul de Poznań printre şleahticii care căscau gura curioşi la „primul suedez”, admirându-i făptura impunătoare, chipul bărbătesc, mustaţa bălaie, pieptănată ca o perie lată în sus şi înfăţişarea de adevărat stăpân. Mulţimea îl însoţi până la voievod, cunoscuţii se chemau unii pe alţii, şi-l arătau cu degetul; râseră puţin de încălţările cu carâmbi înalţi, peste genunchi şi de rapiera lungă şi dreaptă ce-i atârna de o eşarfă brodată din belşug cu argint, pe care o asemuiră cu o frigare. Suedezul se uita şi el cu priviri lacome de sub pălăria cu boruri late, de parcă vroia să cerceteze tabăra şi să-şi dea seama de numărul oştenilor; privea la mulţimea de şleahtici, ale căror veşminte se vede că-i erau necunoscute.</p>
                  <p rend="justify">În cele din urmă, îl înfăţişară voievodului, la care se adunaseră toţi dregătorii aflaţi în tabără.</p>
                  <p rend="justify">Scrisorile fură citite numaidecât şi începu sfatul, după ce voievodul îl lăsă pe trâmbiţaş în seama curtenilor săi să-i arate cinstirea cuvenită unui oştean; de la curteni îl preluară şleahticii şi, minunându-se de el ca de un lucru nemaivăzut, începură să bea vârtos împreună.</p>
                  <p rend="justify">Jupân Skoraszewski îl cercetă şi el cu luare-aminte, şi se întări în bănuiala că-i vreo căpetenie care se da drept trâmbiţaş; seara se duse să-i împărtăşească voievodului presupunerea lui, dar acesta îi răspunse că lucrul n-are nici o însemnătate şi nu-i îngădui să-l oprească.</p>
                  <p rend="justify">Poate să fie însuşi Wittemberg, zise, a venit ca trimis şi se cuvine să plece fără vătămare… Voi porunci să i se dea şi zece ducaţi pentru drum.</p>
                  <p rend="justify">În acest timp, trâmbiţaşul sporovăia într-o nemţească stricată ca acei dintre şleahtici care, având legături cu oraşele prusiene, înţelegeau această limbă, şi le povestea despre izbânzile lui Wittemberg în diferite ţări, despre oştile care veneau spre Ujście şi îndeosebi despre tunurile, nemaipomenite, în faţa cărora nici vorbă nu putea fi de împotrivire. Şleahticii se speriară de-a binelea şi tot felul de veşti, care de care mai neadevărate, începură să se răspândească prin tabără.</p>
                  <p rend="justify">În noaptea aceea, aproape nimeni nu închise ochii la Ujście, mai întâi fiindcă pe la miezul nopţii sosiră oamenii care până acum stătuseră în taberele de la Pila şi Wieleń. Dregătorii se sfătuiră asupra răspunsului până în faptul zilei, iar şleahticii îşi petrecură vremea tăifăsuind despre puterea suedeză.</p>
                  <p rend="justify">Cu o curiozitate nestăpânită, îl întrebau pe trâmbiţaş despre căpetenii, oştire, arme şi felul de a lupta, trecându-şi din gură în gură răspunsurile lui. Apropierea pâlcurilor suedeze făcea să crească însemnătatea oricăror amănunte, dar lămuririle primite nu erau de natură să stârnească înflăcărarea.</p>
                  <p rend="justify">În zori sosi jupân Stanisław Skrzetuski cu ştirea că suedezii sunt la Wałcz, la o zi de marş de tabăra polonă. Se iscă numaidecât o vânzoleală grozavă; slujitorii plecaseră cu cea mai mare parte din cai pe păşunile din luncă, aşa că trimiseră degrabă după ei. Oştenii din fiecare judeţ încălecau şi se împărţeau în steaguri. Pentru oştenii fără experienţă cea mai trudnică era clipa dinaintea bătăliei. Înainte ca rotmiştrii să impună cât de cât ordinea, multă vreme domni o învălmăşeală cumplită.</p>
                  <p rend="justify">Nu se mai auzeau nici poruncile, nici trâmbiţele, răsunau doar glasuri care se strigau din toate părţile: „Jane! Pietrze! Onufry! Vin-aici! … Trăsni-te-ar! Adu caii! … Unde-s slujitorii mei? … Jane! Pietrze!” Dacă în asemenea clipe ar fi răsunat o singură bubuitură de tun, învălmăşeala s-ar fi schimbat lesne în panică.</p>
                  <p rend="justify">Judeţele se aşezară totuşi cu încetul în formaţie. Înclinaţia războinică înnăscută a şleahticilor împlinea într-o măsură lipsa de experienţă; aproape de amiază tabăra oferea o privelişte destul de impunătoare. Pedestrimea se afla pe întărituri, semănând cu nişte flori în tunicile de culori felurite; fitilele aprinse fumegau, iar în afara valurilor de apărare, pe întinderea şi smârcurile ocrotite de tunuri, roiau steagurile de călărime ale judeţelor, care aşteptau în formaţie, pe cai arătoşi, al căror nechezat stârnea ecouri în pădurile din apropiere şi umplea inimile de înflăcărare.</p>
                  <p rend="justify">În acest timp, voievodul de Poznań trimise înapoi pe trâmbiţaşul suedez cu scrisori de răspuns, alcătuite aproape cum prevăzuse Radziejowski, cu înflorituri măiestre şi totodată romane în asprimea lor, după care hotărî să repeadă un podghiaz82 pe malul dinspre miazănoapte al râului Noteć, ca să prindă vreo limbă vrăjmaşă.</p>
                  <p rend="justify">Piotr Opaliński, voievodul de Podlasie, vărul voievodului de Poznań, avea să plece în cercetare cu dragonii săi, din care adusese la Ujście o sută cincizeci, iar rotmiştrilor Władysław Skoraszewski şi Skrzetuski li se porunci să aleagă volintiri dintre şleahtici şi să ia legătură cu vrăjmaşul.</p>
                  <p rend="justify">Ieşiră dar amândoi înaintea rândurilor, bucurând ochii tuturor cu veşmintele şi înfăţişarea lor; jupân Stanisław, negricios ca un scarabeu, asemenea celor din neamul Skrzetuski, cu faţa bărbătească, ameninţătoare şi împodobită de-a curmezişul de o cicatrice rămasă de la o tăietură de paloş, cu barba ca pana corbului, răsfirată înainte; jupan Władysław, durduliu, cu mustăţile lungi şi gălbui, cu buza de jos lăsată şi ochii încercănaţi, blajin şi liniştit, semăna mai puţin cu Marte, dar avea un suflet tot atât de viteaz, plăcându-i să se scalde în focul luptelor asemenea unei salamandre, oştean care cunoştea războiul cum îşi cunoştea degetele de la mână şi de un curaj neîntrecut. Trecând prin faţa oştenilor aşezaţi într-o linie lungă, repetau mereu:</p>
                  <p rend="justify">Haideţi, domniile voastre, cine vrea să meargă la suedezi? Cine-i doritor să miroasă pulberea? Haideţi, domniile voastre, cine vrea?</p>
                  <p rend="justify">Străbătuseră o întindere destul de mare, dar degeaba, fiindcă din rânduri nu ieşea nimeni. Se uitau unul la altul. Erau unii care nu aveau frică de suedezi şi ar fi vrut să meargă, dar se ruşinau de ai lor. Nu puţini erau cei care-şi înghionteau vecinul cu cotul zicându-i: „Dacă te duci tu, merg şi eu.”</p>
                  <p rend="justify">Rotmiştrii începeau să-şi piardă răbdarea când, deodată, pe când treceau prin faţa judeţului Gniezno, un om în haine pestriţe înainta pe un cal scund din afara rândurilor şi strigă:</p>
                  <p rend="justify">Domniile voastre, eu mă fac volintir, iar voi măscărici.</p>
                  <p rend="justify">Ostrożka! Ostrożka! se mirară şleahticii.</p>
                  <p rend="justify">Sunt şi eu şleahtic ca oricare altul! răspunse măscăriciul.</p>
                  <p rend="justify">Ptiu! Pe o sută de diavoli! strigă jupân Rosiński, ajutorul de jude83. Destul cu glumele, eu mă duc!</p>
                  <p rend="justify">Şi eu! … Şi eu! se îmbulziră glasuri numeroase.</p>
                  <p rend="justify">O  dată se naşte şi o dată moare omul!</p>
                  <p rend="justify">Mai sunt şi alţii la fel de buni ca şi tine!</p>
                  <p rend="justify">Oricine poate s-o facă! Să nu se sumeţească nimeni mai sus ca alţii.</p>
                  <p rend="justify">Şi aşa, cum mai înainte nu se înfăţişase nimeni, începură acum să se adune din toate judeţele, luându-se la întrecere, împiedecându-se unii de alţii şi spunându-şi vorbe repezite. Cât ai bate din palme se strânseră ca la cinci sute de cai, şi veneau mereu. Jupân Skoraszewski începu să râdă din toată inima cu râsul lui blajin şi să strige:</p>
                  <p rend="justify">Ajunge, domniile voastre, sunt destui! Nu putem să plecăm cu toţii.</p>
                  <p rend="justify">După care, împreună cu Skrzetuski, pregătiră oamenii şi porniră înainte.</p>
                  <p rend="justify">Voievodul de Podlasie li se alătură la ieşirea din tabără.</p>
                  <p rend="justify">Îi văzură ca-n palmă trecând râul Noteć, când se mai iviră de câteva ori la cotiturile drumului, apoi îi pierdură din ochi.</p>
                  <p rend="justify">După scurgerea unei jumătăţi de ceas, voievodul de Poznań porunci oştenilor să se răspândească pe la corturile lor, socotind că n-are rost să-i ţină în formaţie de luptă atâta vreme cât vrăjmaşul se află la o zi de drum. Se aşezară totuşi străji numeroase; nu mai goniră caii la păşune şi se dădu poruncă aspră cum că la primul sunet de trâmbiţă vor încăleca pe cai cu toţii şi vor sta gata de luptă.</p>
                  <p rend="justify">Aşteptarea şi nesiguranţa luară sfârşit, de asemenea zâzania şi certurile. După cum prevăzuse jupân Skrzetuski, apropierea vrăjmaşului îmbărbăta inimile. O primă biruinţă le-ar fi dat foarte mult curaj şi seara avu loc o întâmplare care părea să fie de bun augur.</p>
                  <p rend="justify">Soarele tocmai apunea, luminând cu toată strălucirea-i orbitoare Noteć şi pădurile de dincolo de apă, când pe celălalt mal al râului se zări mai întâi un nor de praf, apoi oamenii care se mişcau în el. Ieşiră cu mic cu mare pe valurile de apărare să vadă ce fel de oaspeţi se apropiau; de la locul de strajă sosi în fugă un dragon din steagul lui jupân Grudzihski, vestind întoarcerea podghiazului.</p>
                  <p rend="justify">Se întoarce podghiazul! … Se întoarce cu noroc! … Nu i-au mâncat suedezii! repetau în tabără din gură în gură.</p>
                  <p rend="justify">În acest timp, trâmbele albe de praf se apropiau tot mai mult, înaintând încet, apoi oştenii trecură prin vad.</p>
                  <p rend="justify">Şleahticii îi urmăreau cu mâinile streaşină la ochi, căci strălucirea soarelui era tot mai puternică şi tot văzduhul era scăldat într-o lumină aurie împurpurată.</p>
                  <p rend="justify">Hei! parcă sunt mai mulţi decât când au plecat! spuse jupân Szlichtyng.</p>
                  <p rend="justify">Pe viul Dumnezeu! aduc prinşi, strigă un şleahtic mai speriat, căruia nu-i venea să-şi creadă ochilor.</p>
                  <p rend="justify">Aduc prinşi! Aduc prinşi! …</p>
                  <p rend="justify">Erau atât de aproape, încât li se puteau desluşi feţele!</p>
                  <p rend="justify">În frunte călărea jupân Skoraszewski, clătinând din cap, cum avea obiceiul, şi flecărind vesel cu Skrzetuski, iar în urma lor o ceată de călăreţi înconjura peste zece pedestraşi cu pălării rotunde pe cap. Erau într-adevăr prinşi suedezi.</p>
                  <p rend="justify">La această privelişte, şleahticii nu mai putură sta locului şi ţâşniră spre ei, strigând:</p>
                  <p rend="justify">Vivat Skoraszewski! Vivat Skrzetuski!</p>
                  <p rend="justify">O  mulţime deasă de şleahtici înconjură cât ai bate din palme podghiazul. Unii se uitau la prinşi, alţii întrebau: „Cum a fost?” Câţiva îi ameninţau pe suedezi.</p>
                  <p rend="justify">E, cum îi? Ai? Aşa vă trebuie, sânge de câini! … V-a venit poftă să vă bateţi cu polonezii? Iacă, acum aveţi ce-aţi căutat!</p>
                  <p rend="justify">Aduceţi-i aici! Să-i luăm în săbii! … Să-i spârcuim! …</p>
                  <p rend="justify">Ei, şoldiilor, năzdrăvanilor, aţi gustat săbiile poloneze?!</p>
                  <p rend="justify">Domniile voastre, nu mai strigaţi ca nişte copii, altfel o să creadă că luptaţi pentru prima dată! îi potoli Skoraszewski. E un lucru de tot obişnuit, în timpul oricărui război se iau prinşi.</p>
                  <p rend="justify">Volintirii care fuseseră în cercetare se uitau de sus la şleahticii care-i năpădeau cu întrebări:</p>
                  <p rend="justify">Ei, s-au lăsat uşor? Aţi năduşit bine? Ştiu să se bată?</p>
                  <p rend="justify">Sunt flăcăi inimoşi, răspunse jupân Rosiński, şi s-au apărat cu vrednicie, dar nu sunt nici ei de fier şi sabia poate să-i taie.</p>
                  <p rend="justify">Aşa-i că nu v-au putut ţine piept?</p>
                  <p rend="justify">N-au fost în stare să ne oprească avântul.</p>
                  <p rend="justify">Îi auziţi ce spun, domniile voastre: că n-au putut să le oprească avântul! … Păi cum? … Avântul e temelia! …</p>
                  <p rend="justify">Să ţineţi minte, cu avânt! … E mijlocul cel mai bun împotriva suedezului!</p>
                  <p rend="justify">Dacă şleahticilor fremătând de bucurie li s-ar fi poruncit în această clipă să se repeadă asupra duşmanului, fără îndoială că nu le-ar fi lipsit avântul, dar duşmanul nu se vedea încă. Abia după ce se lăsase noaptea adâncă, înaintea întăriturilor răsună glasul trâmbiţei. Venea al doilea trâmbiţaş cu scrisoare de la Wittemberg, în care poruncea şleahticilor să se predea. Aflând despre ce e vorba, oştenii se năpustiră să-l ciopârţească pe trimis, dar voievozii luară scrisoarea şi plecară să chibzuiască, deşi cele scrise arătau multă obrăznicie.</p>
                  <p rend="justify">Căpetenia suedeză pretindea că regele Carol Gustav îşi trimite oştile rudei sale Jan Kazimierz ca ajutor împotriva cazacilor, de aceea Wielkopolska trebuie să se predea fără împotrivire. Citind scrisoarea, jupân Grudziński nu mai putu să-şi stăpânească mânia şi izbi cu pumnul în masă, dar voievodul de Poznań îl domoli pe dată, întrebându-l:</p>
                  <p rend="justify">Domnia ta crezi într-o izbândă? … Câte zile ne putem apăra? … Vrei oare să-ţi iei răspunderea pentru atâta sânge de şleahtici care poate fi vărsat mâine? …</p>
                  <p rend="justify">După ce chibzuiră îndelung, hotărâră să nu răspundă nimic şi să mai aştepte, să vadă ce se va întâmpla. Aşteptarea nu dură prea mult. Sâmbătă, la 24 iulie, străjile dădură de ştire că toată oştirea suedeză apăruse în faţa Piłei. Tabăra vuia ca un stup înaintea roitului.</p>
                  <p rend="justify">Şleahticii încălecau, iar voievozii alergau printre rânduri, împărţind porunci care se băteau cap în cap, până când jupân Władysław luă totul în mână şi, după ce impuse ordinea, plecă în fruntea câtorva sute de volintiri să încerce lupta de harţ dincolo de râu şi să obişnuiască oamenii cu vederea vrăjmaşului.</p>
                  <p rend="justify">Călăreţii mergeau cu plăcere, fiindcă harţul era alcătuit de regulă din lupte între grupuri nu prea mari sau în doi, iar de asemenea lupte şleahta, deprinsă cu mânuirea sabiei, nu se temea deloc. Trecură deci prin vad şi se opriră înaintea vrăjmaşului care se apropia din ce în ce mai mult şi înnegrea linia orizontului ca o pădure ce ieşea parcă treptat din pământ. Polcurile de călărime şi pedestraşi se răsfirau, cuprinzând întinderi tot mai mari.</p>
                  <p rend="justify">Şleahticii se aşteptau ca hărţaşii raitieri să se năpustească spre ei dintr-o clipă în alta, dar deocamdată nu se vedeau. În schimb, pe înălţimile aflate la o depărtare de câteva sute de paşi, se opriră cete nu prea mari de oameni şi cai şi începură să umble de colo-colo, ceea ce văzând jupân Skoraszewski porunci fără întârziere:</p>
                  <p rend="justify">Stânga-mprejur!</p>
                  <p rend="justify">Porunca mai răsuna încă în aer, când pe înălţimi înfloriră fâşii albe de fum şi parcă un stol de păsări îşi luă zborul şuierând spre şleahtici, apoi bubuiturile cutremurară văzduhul şi în acelaşi timp se auziră ţipetele şi gemetele câtorva răniţi.</p>
                  <p rend="justify">Stai! strigă jupân Władysław.</p>
                  <p rend="justify">Păsările zburară a doua şi a treia oară şi şuieratul lor fu iarăşi întovărăşit de gemete. Şleahticii nu mai ascultau poruncile căpeteniei, dimpotrivă, se retrăgeau cât puteau mai repede, strigând şi implorând ajutorul lui Dumnezeu, astfel că detaşamentul se împrăştie cât ai clipi din ochi pe câmpie şi porni în galop spre tabără. Jupân Skoraszewski blestema, dar nu mai ajuta la nimic.</p>
                  <p rend="justify">Alungându-i atât de uşor pe hărţaşi, Wittemberg înainta mai departe până ajunse la Ujście, unde se opri înaintea şanţurilor apărate de şleahticii din Kalisz. Tunurile poloneze începură să tragă în aceeaşi clipă, dar cele suedeze nu răspunseră. Fumurile se alcătuiau în fâşii lungi în văzduhul tihnit şi luminos, întinzându-se între cele două oşti, iar prin arcurile goale dintre ele şleahticii vedeau polcurile suedeze, pedestraşi şi călărime, care se desfăşurau într-o linişte înfricoşătoare, sigure parcă de izbândă.</p>
                  <p rend="justify">Pe coline se aduceau tunurile, se săpau şanţuri, într-un cuvânt, duşmanul se pregătea fără să ia în seamă câtuşi de puţin ghiulelele care, neajungând până la el, doar împroşcau pe săpători cu nisip şi pământ.</p>
                  <p rend="justify">Stanisław Skrzetuski ieşi încă o dată cu două steaguri de kaliszeni, vrând să-i sperie pe suedezi printr-o năvală îndrăzneaţă, dar oştenii mergeau fără tragere de inimă, astfel că se răsfirară îndată fără nici o rânduială, căci dacă cei mai curajoşi îşi mânau caii înainte, fricoşii îi struneau dinadins. După o luptă scurtă, cele două polcuri de raitieri trimise de Wittemberg alungară pe şleahtici şi-i goniră până aproape de întărituri.</p>
                  <p rend="justify">Între timp, se lăsă înserarea şi întrerupse această luptă fără sânge.</p>
                  <p rend="justify">Cu toate acestea, tunurile continuară să tragă până noaptea târziu, când bubuiturile încetară, dar în tabăra polonă izbucni zarva, de se auzea de pe celălalt mal al râului Noteć. Mai întâi din pricină că, folosindu-se de întuneric, câteva sute de şleahtici încercară să se furişeze afară din tabără. Ceilalţi, văzându-i, începură să-i ameninţe, neîngăduindu-le să plece. Săbiile ieşiră din teacă. Cuvintele: „Sau toţi, sau niciunul!” zburară iarăşi din gură în gură. Cu fiecare clipă care trecea, creştea primejdia de a o lua cu toţii la sănătoasa. Nemulţumirea împotriva căpeteniilor irumpse: „Ne-au trimis împotriva tunurilor cu burţile goale! strigau şleahticii.</p>
                  <p rend="justify">Erau furioşi şi pe Wittemberg care nu respectase regula războiului de a trimite hărţaşi împotriva hărţaşilor, ci poruncise pe neaşteptate să tragă cu tunurile în ei. „Fiecare se poartă cum îi e mai bine, se spunea, dar sunt nişte sălbatici aceia care nu răspund cinstit la chemarea la luptă.” Unii se tânguiau deznădăjduiţi în auzul tuturor: „O să ne scoată din întărituri, cum scoţi bursucul din vizuină”, spuneau aceştia. „Tabăra nu e întocmită bine, şanţurile sunt prost aşezate, locul nu e potrivit pentru apărare.” Din când în când se auzeau glasuri: „Fraţilor şleahtici! Scape cine poate!” Iar altele strigau: „Trădare! trădare!”.</p>
                  <p rend="justify">Era o noapte înfricoşătoare; învălmăşeala şi delăsarea creşteau cu fiecare clipă; nimeni nu mai asculta poruncile. Voievozii îşi pierduseră capul şi nici măcar nu mai încercau să impună ordinea. Nătângia lor şi a şleahticilor era limpede. În această noapte, Wittemberg ar fi putut să cucerească tabăra cu cea mai mare uşurinţă printr-un atac făţiş.</p>
                  <p rend="justify">Se revărsară zorile.</p>
                  <p rend="justify">Ziua se înălţă palidă, înnourată, şi lumină adunătura învălmăşită de oameni descurajaţi care se văicăreau în fel şi chip; cei mai mulţi erau ameţiţi de băutură, pregătiţi mai degrabă pentru ruşine, decât pentru luptă. Colac peste pupăză, în timpul nopţii suedezii trecuseră râul la Dziebdw şi împresuraseră tabăra.</p>
                  <p rend="justify">Spre partea aceea nu erau şanţuri deloc şi n-aveau cum să se apere. Aşa că trebuiau să ridice întărituri fără întârziere. Skoraszewski şi Skrzetuski se rugau de ei să se apuce de treabă, dar nu mai vroia nimeni să ştie de nimic.</p>
                  <p rend="justify">Căpeteniile şi şleahticii aveau pe buze un singur cuvânt: „să negocieze!” Trimiseră soli. Drept răspuns, din tabăra suedeză sosi un alai strălucit în frunte cu Radziejowski şi ghinărarul Wirtz, amândoi cu ramuri verzi în mâini.</p>
                  <p rend="justify">Se îndreptau spre casa în care se afla voievodul de Poznań, dar pe drum Radziejowski se oprea printre mulţimile de şleahtici, le trimitea închinăciuni cu ramura verde şi cu pălăria, zâmbea, dădea bineţe cunoscuţilor şi spunea cu glas tare:</p>
                  <p rend="justify">Domniile voastre, fraţilor! Nu vă temeţi! Nu venim ca duşmani. Numai de voi atârnă, ca să nu mai curgă nici o picătură de sânge. Dacă în locul tiranului care vă lipseşte de slobozeniile voastre şi se gândeşte la absolutum dominium, care a dus ţara de râpă, dacă în locul lui, repet, vreţi un stăpân bun, minunat, un războinic cu o faimă atât de uriaşă, încât la auzul numelui său o vor lua la sănătoasa toţi vrăjmaşii Republicii, atunci puneţi-vă sub oblăduirea luminăţiei sale regele Carol Gustav… Domniile voastre, fraţii mei dragi! Aduc cu mine chezăşia tuturor drepturilor voastre, a libertăţii şi religiei voastre! Măria sa regele Suediei făgăduieşte să înăbuşe răzvrătirea cazacilor, să sfârşească războiul din Lituania şi numai el e în stare să facă aceasta. Dacă nu vă e milă de voi, milostiviţi-vă de ţara năpăstuită.</p>
                  <p rend="justify">Aici glasul trădătorului începu să tremure, ca şi când ar fi fost înecat de lacrimi. Şleahticii ascultau uimiţi, unde şi unde câte un glas striga: „Vivat Radziejowski, vicecancelarul nostru!”, iar el mergea mai departe şi iarăşi se închina mulţimii şi iarăşi se auzea glasu-i gros: „Domniile voastre, fraţilor!” Până când împreună cu Wirtz şi toată suita, dispărură în casa voievodului de Poznań.</p>
                  <p rend="justify">Şleahticii se îngrămădiră atât de mulţi înaintea casei, încât semănau cu o mare de capete; presimţeau şi înţelegeau cu toţii că în această casă se hotărăşte nu numai soarta lor, ci a ţării întregi. Slujitorii voievodului ieşiră îmbrăcaţi în straie purpurii şi începură să poftească înăuntru pe cei mai de vază. Aceştia se grăbiră să intre şi odată cu ei se strecurară şi câţiva mai puţin însemnaţi; ceilalţi rămaseră în faţa uşii, se îmbulziră pe la ferestre sau îşi lipiră urechea de perete.</p>
                  <p rend="justify">Domnea o linişte adâncă. Cei care stăteau mai aproape de ferestre auzeau din când în când murmurul glasurilor din încăpere, ecouri de ceartă şi vorbe repezite… Ceasurile se scurgeau unul după altul şi sfatul nu se mai sfârşea.</p>
                  <p rend="justify">Deodată, uşa de la intrare se deschise trântită de perete şi jupân Władysław Skoraszewski ieşi în fugă.</p>
                  <p rend="justify">Cei de faţă se dădură înapoi înfricoşaţi.</p>
                  <p rend="justify">Omul acesta, de obicei atât de liniştit şi de blând despre care se spunea că e bun de pus pe rană, arăta îngrozitor. Avea ochii roşii, privirea rătăcită, straiele desfăcute la piept; se luase cu amândouă mâinile de păr şi, căzând ca trăsnetul printre şleahtici, strigă cu glas de spaimă:</p>
                  <p rend="justify">Trădare! Nelegiuire! Ruşine! Acum suntem suedezi, nu mai ţinem de Polonia! În această casă o ucid pe mama noastră!</p>
                  <p rend="justify">Apoi începu să plângă în hohote, spasmodic, şi să-şi smulgă părul din cap, ca un om care-şi pierde minţile. O tăcere de mormânt se aşternuse împrejur. Un simţământ înfiorător, nedesluşit, puse stăpânire pe toate inimile.</p>
                  <p rend="justify">Iar Skoraszewski începu deodată să alerge printre şleahtici şi să strige cu glasul deznădejdii:</p>
                  <p rend="justify">La arme! La arme, cine crede-n Dumnezeu! La arme, domniile voastre, la arme!</p>
                  <p rend="justify">În mulţime se auziră murmure, şoapte de o clipă, întrerupte deodată, asemenea primelor rafale de vânt dinaintea furtunii. Inimile şi cugetele tuturor încremeniră în îndoială, în timp ce glasul tragic striga mereu:</p>
                  <p rend="justify">La arme! La arme!</p>
                  <p rend="justify">Curând i se alăturară încă două, al lui Piotr Skoraszewski şi al lui Skrzetuski, urmate îndată de Kłodziński, un rotmistru viteaz din ţinutul Poznań.</p>
                  <p rend="justify">Tot mai mulţi erau şleahticii care se strângeau în jurul lor. Se iscă un murmur ameninţător, flăcări de mânie brăzdau feţele şi ţâşneau din priviri, zăngăniră săbiile. Władysław Skoraszewski îşi stăpâni deznădejdea şi începu să vorbească, arătând spre casa în care se ţinea sfatul:</p>
                  <p rend="justify">Auziţi, domniile voastre, ei vând ţara acolo, ca nişte iude, şi o ruşinează! Aflaţi că acum nu mai suntem Republică. Nu le-a ajuns că au dat totul vrăjmaşului, pe domniile voastre, tabăra, oştirea, tunurile. Trăsni-i-ar! Dar au mai şi iscălit în numele lor şi al domniilor voastre că ne lepădăm de legătura cu Polonia, ne lepădăm de rege, toată Wielkopolska, oraşele întărite şi noi toţi vom fi pe veci ai Suediei. Se întâmplă uneori ca oştenii să se predea, dar cine are dreptul să se lepede de această ţară şi de rege?! Cine are dreptul să rupă un ţinut întreg, să se înhăiteze cu străinii, să intre în altă naţie şi să se lepede de propriu-i sânge?! Domniile voastre, asta e trădare, ruşine, nelegiuire, parricidum! Scăpaţi ţara, fraţilor! Pentru numele lui Dumnezeu, cine-i şleahtic şi cinstit, să sară în ajutorul mamei noastre! Să ne dăm viaţa, să ne vărsăm sângele pentru ea! Să nu îngăduim să fim suedezi, să nu îngăduim, să nu îngăduim! … Mai bine să nu se fi născut acela care-şi cruţă sângele acum! … Să scăpăm Republica!</p>
                  <p rend="justify">Trădare! strigară câteva zeci de glasuri. Trădare! Să-i tăiem!</p>
                  <p rend="justify">Cine-i cinstit, să vie cu noi! răcni Skrzetuski.</p>
                  <p rend="justify">Pe suedezi! La moarte! adăugă Kłodziński.</p>
                  <p rend="justify">Şi porniră mai departe prin tabără, îndemnându-i: „Veniţi cu noi! Strângeţi-vă în jurul nostru! Trădare!” În urma lor se adunaseră câteva sute de şleahtici cu săbiile trase.</p>
                  <p rend="justify">Cei mai mulţi însă rămaseră pe loc, iar din cei care plecaseră, câte unul, văzând că sunt prea puţini, se răzgândea şi se întorcea înapoi.</p>
                  <p rend="justify">În acest timp, uşa casei în care se ţinea sfatul se deschise iarăşi şi în prag se arătă voievodul de Poznań, Krzysztof Opaliński, avându-i la dreapta pe ghinărarul Wirtz şi la stânga pe Radziejowski. În urma lor veneau Andrzej Karol Grudziński, voievodul de Kalisz, Maksymilian Miaskowski, castelanul de Krzywin, Paweł Gębicki, castelanul de Międzyrzecze şi Andrzej Słupecki.</p>
                  <p rend="justify">Krzysztof Opaliński avea în mână un sul de hârtie, de care atârnau peceţile; ţinea capul sus, dar faţa-i era palidă şi privirea nesigură, deşi se vedea că se forţează să pară vesel. Îşi aruncă plivirea peste mulţime şi, în tăcerea de moarte, începu să vorbească cu glas apăsat, deşi puţin răguşit:</p>
                  <p rend="justify">Domniile voastre! Astăzi am trecut sub oblăduirea măriei sale regele suedez. Vivat Carolus Gustavus rex!</p>
                  <p rend="justify">Se aşternu tăcerea; deodată răsună un glas:</p>
                  <p rend="justify">Veto84!</p>
                  <p rend="justify">Voievodul îşi îndreptă privirile spre locul de unde sc auzise glasul.</p>
                  <p rend="justify">Aici nu e o adunare de şleahtici, astfel că veto n-are nici un rost. Cine vrea să se împotrivească, n-are decât să se arunce asupra tunurilor suedeze îndreptate spre noi, care într-un ceas pot să schimbe tabăra în mormane de dărâmături.</p>
                  <p rend="justify">Aici tăcu, iar după o clipă întrebă:</p>
                  <p rend="justify">Cine a spus: veto?</p>
                  <p rend="justify">Nu-i răspunse nimeni.</p>
                  <p rend="justify">Voievodul cuvântă iarăşi şi mai apăsat:</p>
                  <p rend="justify">Toate volniciile85 şleahtei şi ale clerului vor fi respectate, dările nu vor creşte şi vor fi strânse ca şi până acum… Nimeni nu va avea de suferit nici o strâmbătate; oştile Măriei Sale nu au dreptul să se aşeze în averile şleahticilor şi nici să ridice alte biruri decât cele pe care le luau steagurile oştilor poloneze…</p>
                  <p rend="justify">Se opri şi ascultă cu luare-aminte murmurul şleahticilor de parcă vroia să-i înţeleagă însemnătatea, după care dădu din mână:</p>
                  <p rend="justify">—  Afară de asta, am cuvântul şi făgăduiala ghinărarului Wittemberg, în numele Măriei sale, că dacă toată ţara va urma pilda noastră, oştile suedeze vor porni îndată spre Lituania şi Ucraina şi nu vor înceta să lupte până când toate ţinuturile şi toate cetăţile nu vor fi redate Republicii. Vivat Carolus Guslavus rex!</p>
                  <p rend="justify">Vivat Carolus Gustavus rex! strigară câteva sute de glasuri.</p>
                  <p rend="justify">Vivat Carolus Gustavus rex! răsunară din ce în ce mai tare în toată tabăra.</p>
                  <p rend="justify">În văzul tuturor, voievodul de Poznań se întoarse spre Radziejowski şi-l îmbrăţişă din toată inima şi tot aşa făcu şi cu Wirtz: după care începură să se îmbrăţişeze cu toţii. Şleahticii urmară pilda căpeteniilor şi bucuria deveni generală. Uralele erau atât de puternice, încât ecourile răsunau prin împrejurimi. Dar voievodul de Poznań îi rugă pe şleahtici să-i mai îngăduie o clipă de linişte şi spuse cu bucurie:</p>
                  <p rend="justify">Domniile voastre! Ghinărarul Wittemberg ne pofteşte astăzi la ospăţ în tabăra lui, ca să consfinţim cu paharul în mână unirea frăţească pe care am încheiat-o cu un popor viteaz.</p>
                  <p rend="justify">Vivat Wittemberg! Vivat! Vivat! Vivat!</p>
                  <p rend="justify">Iar după aceea, adăugă voievodul, ne vom împrăştia, cu toţii pe la casele noastre şi cu ajutorul lui Dumnezeu vom începe secerişul, cu gândul că astăzi am scăpat Republica de la pieire.</p>
                  <p rend="justify">Veacurile următoare ne vor da dreptate, spuse Radziejowski.</p>
                  <p rend="justify">Amin! sfârşi voievodul de Poznań.</p>
                  <p rend="justify">Deodată băgă de seamă că ochii tuturor privesc undeva mai sus, peste capul lui.</p>
                  <p rend="justify">Se întoarse şi îşi zări măscăriciul care, ridicându-se în vârful picioarelor şi ţinându-se cu o mână de tocul uşii, scria cu cărbune pe peretele casei sfatului deasupra uşii; „Mane-Tekel-Fares86”</p>
                  <p rend="justify">Cerul se acoperise de nori prevestitori de furtună.</p>
               </div>
               <div type="div3">
                  <head>Capitolul XI.</head>
                  <p rend="justify">În satul Burzec, aşezat în olatul Łuków, la hotarul Podlasiei, stăpânit pe atunci de neamul Skrzetuski, în livada dintre conac şi eleşteu, stătea pe laviţă un bătrân, iar la picioarele lui se zbenguiau doi copilandri, unul de cinci, celălalt de patru ani, negricioşi şi arşi de soare ca nişte ţigănuşi, dar rumeni şi plini de sănătate. Bătrânul arăta şi el încă zdravăn ca un taur. Vârsta nu-i aplecase umerii largi; în ochi, mai bine zis într-un ochi, căci unul îl avea acoperit cu albeaţă, i se citeau sănătatea şi voia bună; avea barba albă dar se înfăţişa în putere, cu faţa roşie, împodobită pe frunte cu o cicatrice lată, prin care se vedea osul tigvei.</p>
                  <p rend="justify">Cei doi flăcăiandri apucaseră urechile de la tureatca cizmei şi trăgeau în amândouă părţile, în vreme ce el privea la eleşteul luminat de razele soarelui, în care peştii săreau adesea, spărgând tabla netedă a apei.</p>
                  <p rend="justify">Peştii dănţuiesc, murmură pentru sine. N-aveţi teamă, o să dănţuiţi voi şi mai abitir după ce va trece postul sau când o să vă cureţe de solzi cu cuţitul.</p>
                  <p rend="justify">După care se întoarse spre copii:</p>
                  <p rend="justify">Lăsaţi-mi tureatca în pace, ştrengarilor, că dacă-mi rupe vreunul urechea, i-o rup şi eu pe-a lui. Nu vă mai potoliţi! Duceţi-vă şi bateţi purceaua pe iarbă, mai daţi-mi pace! De Longinek nu mă mir, că e mai mic, dar tu, Jaremka, ar trebui să ai mai multă minte. Acum îl iau pe vreunul de picior şi îi arunc în baltă!</p>
                  <p rend="justify">Dar pesemne că bătrânul se afla cu totul în puterea flăcăiaşilor, fiindcă niciunul nu se înfricoşa de asemenea ameninţare. În schimb, cel mai mare, Jaremka, începu să tragă şi mai vârtos de urechea cizmei, bătând din picioare şi repetând:</p>
                  <p rend="justify">Dacă bunelul nu vrea să fie Bohun şi să-l răpească pe Longinek!</p>
                  <p rend="justify">Lasă-mă în pace, gândacule, când îţi zic, împieliţatule, gogoloiule!</p>
                  <p rend="justify">Hai, bunelule, să fii Bohun!</p>
                  <p rend="justify">Îţi dau eu Bohun, stai că o chem pe maică-ta!</p>
                  <p rend="justify">Jaremka se uită la uşa care da spre grădină şi, văzând că era închisă, iar mama nu se zărea pe nicăieri, repetă pentru a treia oară, scoţându-şi buza înainte:</p>
                  <p rend="justify">Hai, bunelule, să fii Bohun!</p>
                  <p rend="justify">Neastâmpăraţii ăştia o să scoată sufletul din mine, altfel nu poate fi… Bine, o să fiu Bohun, dar numai o dată. Păcatele mele! Ţine minte, să nu mă mai baţi la cap!</p>
                  <p rend="justify">Spunând acestea, bătrânul icni încet, se ridică de pe laviţă, îl înşfacă pe micuţul Longinek şi, scoţând strigăte sălbatice, o luă spre eleşteu.</p>
                  <p rend="justify">Longinek avea însă un apărător de nădejde în Jaremka; în asemenea împrejurări nu se mai numea Jaremka, ci jupân Wołodyjowski, rotmistru de dragoni.</p>
                  <p rend="justify">Aşa că jupân Michał, înarmat cu o nuia de tei, care-i ţinea la o adică loc de sabie, o zbughi în goană după burduhănosul Bohun, îl ajunse în curând şi începu să-l lovească peste picioare cu nuiaua fără milă.</p>
                  <p rend="justify">Longinek, care juca rolul mamei, ţipa ca din gură de şarpe, Bohun ţipa şi el şi la fel făcea Jaremka-Wołodyjowski; până la urmă vitejia învinse şi Bohun, dând drumul victimei, o luă la sănătoasa înapoi spre tei; când ajunse lângă laviţă, se aşeză greoi şi, gâfâind îngrozitor, repetă:</p>
                  <p rend="justify">Ha, împieliţaţii! … Mare minune dacă n-o să mă înăbuş odată…</p>
                  <p rend="justify">Dar necazul nu se sfârşi aici, întrucât nu după multă vreme Jaremka se opri înaintea lui, rumen, cu părul răvăşit şi cu nările lărgite, asemenea unui pui de erete înfoiat, şi începu să repete cu şi mai multă putere ca înainte:</p>
                  <p rend="justify">Hai, bunelule, să fii Bohun!</p>
                  <p rend="justify">După multe stăruinţe şi făgăduiala hotărâtă a celor doi flăcăiaşi că asta e pentru ultima dată, tărăşenia se repetă în cele mai mici amănunte, apoi se aşezară tustrei pe laviţă, şi Jaremka îl rugă:</p>
                  <p rend="justify">Bunelule, spune cine-a fost mai viteaz?</p>
                  <p rend="justify">Tu, tu ai fost! răspunse bătrânelul.</p>
                  <p rend="justify">Şi o să mă fac cavaler?</p>
                  <p rend="justify">Sigur că ai să te faci, doar îţi curge în vine sânge vrednic de oştean. Să dea Dumnezeu să semeni cu taică-tău, fiindcă pe lângă vitejie, ai să fii şi mai puţin cicălitor… Pricepi?</p>
                  <p rend="justify">Spune câţi a omorât tata?</p>
                  <p rend="justify">Ţi-am spus de mai mult de o sută de ori! Mai repede aţi număra frunzele din teiul ăsta decât toţi vrăjmaşii pe care i-am stârpit de pe lume eu şi tatăl vostru. Dac-aş avea atâtea fire de păr pe cap câţi am doborât numai eu singur, bărbierii din olatul Łuków ar face avere numai scurtându-mi ciuful. Nemernic să fiu, dacă mint…</p>
                  <p rend="justify">Aici jupân Zagłoba – căci el era – îşi dădu seama că nu se cuvine să se jure sau să blesteme faţă de copii, aşa că, deşi în lipsa altor ascultători îi plăcea să le povestească şi lor despre isprăvile de odinioară, tăcu de astă dată, mai ales că şi peştii începură să sară din apă cu râvnă îndoită.</p>
                  <p rend="justify">Trebuie să-i spun grădinarului, zise, să aşeze vârşele la noapte; mulţime de peşte se zbenguie pe lângă mal.</p>
                  <p rend="justify">Deodată, uşa de la conac, care da spre grădină, se deschise şi se ivi o femeie frumoasă ca soarele de amiază, înaltă, bine făcută, cu părul negru, obrajii rumeni şi ochii catifelaţi. Al treilea băiat, de trei ani, oacheş, ca o boabă de agat, o ţinea de poala rochiei, în timp ce ea îşi duse mâna streaşină la ochi şi începu să se uite spre tei.</p>
                  <p rend="justify">Era jupâneasa Helena Skrzetuska, din neamul cnejilor Bułyha-Kurcewicz.</p>
                  <p rend="justify">Zărindu-l pe jupân Zagłoba cu Jaremka şi Longinek sub tei, înainta câţiva paşi spre şanţul plin cu apă şi strigă la ei:</p>
                  <p rend="justify">Veniţi încoace, copii! Mai mult ca sigur că-l sâcâiţi pe bunelu!</p>
                  <p rend="justify">De ce sa mă sâcâie! Au fost foarte cuminţi, răspunse jupân Zagłoba.</p>
                  <p rend="justify">Flăcăiaşii se repeziră spre mama lor care întrebă:</p>
                  <p rend="justify">Tătucă, ce vrei să bei astăzi, vin sau mied?</p>
                  <p rend="justify">La prânz am mâncat carne de porc, aşa că miedul s-ar potrivi mai bine.</p>
                  <p rend="justify">Îţi trimit numaidecât. Dar nu mai moţăi afară, că fierbinţeala-i gata.</p>
                  <p rend="justify">Astăzi e cald şi nu-i vânt. Da unde-i Jan, fetiţa mea?</p>
                  <p rend="justify">S-a dus la hambare.</p>
                  <p rend="justify">Jupâneasa Skrzetuska îi zicea tătucă lui jupân Zagłoba, iar el îi spunea fetiţa mea, cu toate că nu erau rude. Familia ei trăia dincolo de Nipru, în fostul ţinut al lui Wiśniowiecki. Cât despre el, numai Dumnezeu ştia de pe unde se trage, fiindcă el însuşi spunea de fiecare dată altfel. Dar pe vremea când era încă jupâniţă, Zagłoba îi adusese foloase însemnate scăpând-o din primejdii înfricoşătoare, de aceea amândoi, Helenka şi soţul ei, îl cinsteau ca pe un părinte şi în tot olatul era respectat de toţi atât pentru mintea iscusită, cât şi pentru bărbăţia nemaipomenită de care dăduse dovadă în nenumărate războaie, cu osebire în cel cu cazacii.</p>
                  <p rend="justify">Numele lui era cunoscut în toată Republica. Însuşi regele îi asculta cu plăcere istorisirile şi glumele; se vorbea mai mult despre el, decât despre Skrzetuski, cu toate că acesta se strecurase cândva din Zbarażul împresurat de toate oştile cazacilor.</p>
                  <p rend="justify">Curând după plecarea jupânesei Skrzetuska, un slujitor aduse un urcior şi un pahar.</p>
                  <p rend="justify">Jupân Zagłoba îşi turnă, apoi închise ochii şi începu să guste cu sârg.</p>
                  <p rend="justify">Domnul Dumnezeu a ştiut el de ce a zămislit albinele, mormăi pe sub nas.</p>
                  <p rend="justify">Şi se apucă să bea fără grabă, răsuflând adânc şi uitându-se la eleşteu şi dincolo de eleşteu până hăt! la codrii vineţii şi negri care se întindeau cât cuprindeai cu ochii de cealaltă parte a bălţii. Erau ceasurile două după-amiază şi cerul era senin. Florile teiului cădeau fără zgomot pe pământ, iar printre crengi şi frunze bâzâia o întreagă armie de albine. Multe se aşezară îndată pe marginea paharului şi începură să strângă lichidul dulce cu picioruşele păroase.</p>
                  <p rend="justify">Deasupra bălţii, din trestiile acoperite de ceaţa depărtării se înălţau din când în când cârduri de raţe, lişiţe sau gâşte sălbatice şi pluteau în zările albastre aidoma unor cruci negre; în răstimpuri, sus pe bolta cerului, înnegreau şiraguri de cocori care se apropiau cu strigăte ascuţite. Împrejur domneau liniştea şi tihna, era luminos şi vesel, cum este de obicei în primele zile ale lui august, când grâiele s-au copt, iar soarele parcă-şi împrăştie aurul peste pământ.</p>
                  <p rend="justify">Privirile bătrânului aci se ridicau spre cer, urmărind stolurile de păsări, aci se pierdeau în depărtări, din ce în ce mai somnoroase, pe măsură ce miedul scădea în urcior, iar pleoapele se făceau tot mai grele; albinele îşi bâzâiau pe toate glasurile cântecul lor parcă anume potrivit pentru siesta de după-amiază.</p>
                  <p rend="justify">Aşa-i, aşa-i, Dumnezeu ne-a dat vreme frumoasă pentru seceriş, mormăi Zagłoba. Şi fânul a fost strâns, şi secerişul se va sfârşi repede… Aşa-i, aşa-i…</p>
                  <p rend="justify">Închise ochii, după care îi deschise iarăşi pentru o clipă, mai mormăi: „M-au ostenit dracii de copii…” şi adormi de-a binelea.</p>
                  <p rend="justify">Dormea de multişor, când într-o vreme îl trezi o adiere mai răcoroasă şi vorbirea şi paşii celor doi bărbaţi care se apropiau repede. Unul dintre ei era Jan Skrzetuski, vestitul luptător de la Zbaraż, care se întorsese de o lună de zile de la hatmanii din Ucraina şi se tămăduia acasă de frigurile care nu-i mai treceau; pe al doilea, jupân Zagłoba nu-l cunoştea, deşi la statură, înfăţişare şi la trăsăturile feţei semăna foarte mult cu Jan.</p>
                  <p rend="justify">Tătucă, îi spuse Jan, acesta este vărul meu, Stanisław Skrzetuski de Skrzetuszew, rotmistru de Kalisz.</p>
                  <p rend="justify">Domnia ta semeni atât de mult cu Jan, răspunse Zagłoba clipind din ochi şi scuturându-şi restul somnului de pe pleoape, încât dacă te-aş fi întâlnit undeva, aş fi spus îndată: „E un Skrzetuski!” Hei, ia te uită ce musafir ne-a picat în casă!</p>
                  <p rend="justify">Domnia ta, mă bucur să te cunosc, zise Stanisław, cu atât mai mult cu cât numele mi-e foarte bine cunoscut. Cavalerii din toată Republica îl rostesc cu respect şi-l dau drept pildă.</p>
                  <p rend="justify">Fără să mă laud, am făcut şi eu ce-am putut, câtă vreme m-am simţit în putere. Şi acum mi-ar place să mă duc la război, consuetudo altera natura! 87 Dar de ce sunteţi aşa de amărâţi? barem Jan e palid de tot.</p>
                  <p rend="justify">Stanisław a adus veşti îngrozitoare, răspunse Jan. Suedezii au năvălit şi au cotropit toată Wielkopolska.</p>
                  <p rend="justify">Jupân Zagłoba zvâcni de pe laviţă, ca şi când ar fi lepădat patruzeci de ani din spinare, deschise ochiul larg şi începu să se pipăie la şold, căutându-şi parcă sabia.</p>
                  <p rend="justify">Cum aşa! se miră, cum aşa: au cotropit toată Wielkopolska!</p>
                  <p rend="justify">Pentru că la Ujście, voievodul de Poznań şi ceilalţi au supus-o vrăjmaşului, dădu răspuns Stanisław Skrzetuski.</p>
                  <p rend="justify">Pentru Dumnezeu! … Ce vorbeşti domnia ta! … S-au predat?! …</p>
                  <p rend="justify">Nu numai că s-au predat, dar au iscălit şi o înţelegere prin care s-au lepădat de rege şi Republică… De acum încolo, Wielkopolska nu mai face parte din Polonia, ci din Suedia.</p>
                  <p rend="justify">Pentru mila lui Dumnezeu! … Pe rănile Răstignitului! … Te pomeneşti că a venit sfârşitul lumii! … Ce-mi aud urechile? … Chiar ieri vorbeam cu Jan despre primejdia suedeză, că aveam veşti că se apropie, şi amândoi eram de părere că totul se va termina cu bine; cel mult regele, stăpânul nostru, gândeam, va renunţa la titlul de rege al Suediei.</p>
                  <p rend="justify">A  început însă cu pierderea unui ţinut şi numai Dumnezeu ştie cum se va sfârşi.</p>
                  <p rend="justify">Încetează, domnia ta, că mă apucă damblaua! … Cum asta? … Şi domnia ta ai fost la Ujście! … Ai văzut totul cu ochii domniei tale?! … Asta e cea mai cumplită trădare, nu s-a mai pomenit aşa ceva!</p>
                  <p rend="justify">Eu însumi am fost acolo şi am văzut totul, iar dacă a fost sau nu trădare, domnia ta ai să judeci singur, când ai să auzi ce s-a întâmplat. Ne aflam la Ujście, oşteni şleahtici şi pedestrimea regală, cu toţii vreo cincisprezece mii de oameni, tăbărâsem pe malul râului Noteć ab incursione hostili.88. E adevărat că aveam prea puţini oşteni de meserie, dar domnia ta, ca oştean încercat, ştii mai bine dacă şleahticii pot să le ţină locul, cu atât mai mult, cu cât cei din Wielkopolska nu mai sunt deprinşi cu lupta. Cu toate acestea, dacă s-ar fi găsit o căpetenie destoinică, am fi putut să ne împotrivim şi să-l întârziem pe vrăjmaş până când Republica ne-ar fi sărit în ajutor. Dar cum a apărut Wittemberg, au început îndată negocierile, înainte de a se vărsa măcar o picătură de sânge. Pe urmă a venit Radziejowski şi cu îndemnurile lui a săvârşit ce-am spus, adică o nenorocire şi o ruşine cum alta la fel nu se mai află.</p>
                  <p rend="justify">Cum aşa? Şi nu s-a împotrivit nimeni? … N-a zis nimeni nimic? Nimeni nu le-a aruncat în faţă trădarea acestor nemernici? … Toţi aţi încuviinţat vânzarea ţării şi a stăpânului? …</p>
                  <p rend="justify">Piere cinstea, iar odată cu ea şi Republica, fiindcă aproape toţi au încuviinţat… Eu, cei doi jupâni Skoraszewski, jupân Ciśmicki şi jupân Kłodziński am făcut ce-am putut, ca să-i convingem pe şleahtici să se împotrivească. Jupân Władysław Skoraszewski era cât pe ce să-şi piardă minţile; am umblat prin tabără de la un judeţ la altul şi Dumnezeu mi-e martor că am folosit tot felul de argumente. Dar ce se mai putea face, când cei mai mulţi vroiau mai degrabă să plece cu lingurile la ospăţul pe care-l făgăduise Wittemberg, decât cu sabia la bătălie. Văzând aceasta, cei mai vrednici s-au răspândit în toate părţile, care pe la casele lor, care la Varşovia. Jupânii Skoraszewski au pornit spre Varşovia; sunt cei dintâi care-i vor duce vestea regelui. Iar eu, neavând soţie şi copii, am venit la vărul meu cu gând să purcedem împreună asupra duşmanului. Noroc că v-am găsit acasă!</p>
                  <p rend="justify">Domnia ta vii drept de la Ujście?</p>
                  <p rend="justify">Întocmai. Am zăbovit pe drum numai cât a fost nevoie să las caii să răsufle, dar şi aşa unul a căzut de osteneală. Suedezii trebuie să fi ajuns la Poznań, de unde se vor revărsa peste toată ţara.</p>
                  <p rend="justify">Tăcură cu toţii. Jan stătea cu mâinile pe genunchi, îşi pironise ochii în pământ şi se cufundase în gloduri posomorâte. Jupân Stanisław ofta, iar jupân Zagłoba, care încă nu-şi venise în fire, se uita cu priviri împietrite când la unul, când la celălalt.</p>
                  <p rend="justify">Nu e de-a bună, rosti într-un târziu Jan nouros. Mai demult la zece biruinţe se mai nimerea şi câte o înfrângere, se minuna o lume întreagă de vitejia noastră. Acum avem parte nu numai de nenorociri, dar şi de trădare, nu numai de câte un vânzător, ci de ţinuturi întregi. Dumnezeu să aibă în pază Republica! …</p>
                  <p rend="justify">Pe legea mea, spuse Zagłoba, am văzut multe prin lume, aud, pricep, dar nu-mi vine să-mi cred urechilor…</p>
                  <p rend="justify">Ce gândeşti să faci, Jane? întrebă Stanisław.</p>
                  <p rend="justify">Mai mult ca sigur că n-o să stau acasă, cu toate că nu m-au lăsat frigurile. Trebuie să-mi adăpostesc soţia şi copiii. Jupân Stabrowski, o rudă a mea, este starostele de vânătoare al regelui în Codrul Białowieska şi stă la Białowieża. Chiar dacă toată Republica ar cădea în mâinile duşmanului, acolo n-au cum să nimerească. Mâine o să trimit soţia şi copiii acolo.</p>
                  <p rend="justify">Prevederea nu e de prisos, zise Stanisław, căci, deşi până în Wielkopolska e cale lungă, cine ştie dacă vâlvătaia nu se va întinde şi prin părţile astea.</p>
                  <p rend="justify">Trebuie să-i vestim pe şleahtici, adăugă Jan, să se strângă la un loc şi să se gândească la apărare, fiindcă aici n-a aflat nimeni nimic.</p>
                  <p rend="justify">Aici se întoarse spre jupân Zagłoba:</p>
                  <p rend="justify">Dar tu, tătucule, mergi cu noi, sau vrei s-o însoţeşti pe Helenka în Codrul Białowieska?</p>
                  <p rend="justify">Eu? se minună jupân Zagłoba, dacă merg şi eu? N-aş merge numai dacă picioarele mi-ar fi prins rădăcini în pământ, dar şi atunci aş ruga pe cineva să mă scoată. Mi s-a făcut poftă să gust din carnea de suedez, ca lupului de oaie! Ha! netrebnicii, nădrăgarii, ciorăpării! … Le umblă puricii pe pulpe, aşa că-i mănâncă picioarele şi nu pot să stea acasă, de-aia tot intră în ograda străină… Îi cunosc eu pe nevrednicii ăştia, fiindcă am luptat împotriva lor încă pe vremea lui jupân Koniecpolski. Dacă domniile, voastre vreţi să aflaţi cine l-a luat prins pe Gustav Adolf. Întrebaţi-l pe răposatul Koniecpolski. Eu nu mai zic nimic, îi cunosc eu, da şi ei mă cunosc. Nici că se poate altfel, au aflat nemernicii că Zagłoba a îmbătrânit. Aşa? Aşteptaţi numai şi o să-l mai vedeţi. Doamne! Dumnezeule atotputernic! De ce-ai deschis îngrăditurile acestei Republici nefericite, de intră în ea toţi porcii vecinilor; trei din cele mai bune ţinuturi ni le-au râmat! Asta-i! Şi cine e vinovat, dacă nu vânzătorii? Ciuma n-a ştiut pe cine să ia şi i-a luat pe cei virtuoşi, iar pe vânzători i-a lăsat. Trimite, Doamne, încă o dată boala în voievodul de Poznań şi în cel de Kalisz, dar mai întâi în Radziejowski şi tot neamul lui. Şi dacă vrei să sporeşti numărul păcătoşilor din iad, trimite-i acolo pe toţi aceia care au iscălit capitularea la Ujście. A îmbătrânit Zagłoba? S-a ramolit? O să vedeţi voi! Jane, să chibzuim mai repede ce avem de făcut, că aş vrea să mă aflu pe grumazul calului.</p>
                  <p rend="justify">Fără îndoială, trebuie să chibzuim bine, unde ne ducem. În Ucraina, la hatmani, e greu să ajungem, fiindcă vrăjmaşul le-a tăiat drumul spre Republică şi numai spre Crâm e şleaul slobod. Mare noroc că acum tătarii sunt de partea noastră. După cât mă taie pe mine capul, trebuie să plecăm la Varşovia, să-l apărăm pe rege, stăpânul nostru iubit!</p>
                  <p rend="justify">Numai să mai avem vreme, răspunse Stanisław. Gândesc că regele îşi adună acum în mare grabă steagurile şi, înainte de a ajunge noi acolo, va porni asupra duşmanului şi poate că va şi da prima bătălie.</p>
                  <p rend="justify">Se prea poate.</p>
                  <p rend="justify">Atunci să mergem la Varşovia, numai să ne grăbim, zise Zagłoba. Domniile voastre, ascultaţi… E adevărat că numele noastre îl înfricoşează pe duşman, dar în trei n-o să izbutim mare lucru. Eu zic aşa. Să strângem câţi volintiri putem dintre şleahtici, ca să-i ducem stăpânului nostru măcar un steguleţ. O să-i convingem cu uşurinţă, căci şi aşa tot trebuie să plece când se va vesti chemarea tuturor la oaste, aşa că pentru ei e totuna; o să le spunem că cine pleacă înainte de bunăvoie, îl va bucura pe rege.</p>
                  <p rend="justify">Cu mai mulţi oşteni, ne vom descurca mai bine şi stăpânul ne va primi cu braţele deschise.</p>
                  <p rend="justify">Domnia ta, să nu te miri de vorbele mele, spuse jupân Stanisław, dar după cele ce-am văzut, m-a cuprins asemenea scârbă de şleahtici, încât mai degrabă aş pleca singur, decât cu o adunătură care habar nu are de război.</p>
                  <p rend="justify">Domnia ta nu-i cunoşti pe şleahticii de aici, n-ai să afli niciunul care să nu fi fost la luptă. Toţi sunt oameni cu experienţă şi oşteni vrednici.</p>
                  <p rend="justify">Ei, dacă-i aşa!</p>
                  <p rend="justify">Păi ar putea fi altfel? Staţi o clipă. Jan ştie că atunci când încep să-mi frământ mintea, nu duc lipsă de gânduri. Tocmai de aceea am trăit în mare prieteşug cu voievodul rutean, prinţul Jeremi. Să spună şi Jan de câte ori acest mare războinic, cunoscut în toată lumea, s-a luat după sfatul meu şi întotdeauna a ieşit în câştig.</p>
                  <p rend="justify">Tătucă, spune ce vrei să spui, că e păcat de timp, îl îndemnă Jan.</p>
                  <p rend="justify">Ce vreau să spun? Uite ce vreau să spun: nu-şi apără ţara şi regele acela care se ţine de poala măriei sale, ci acela care-l bate pe vrăjmaş; şi-l bate mai cu folos acela care slujeşte sub un mare luptător. De ce să mergem la Varşovia, dacă nu suntem siguri că regele mai e acolo? Se prea poate ca Măria Sa să fi plecat la Cracovia, la Lwów sau în Lituania. Eu vă sfătuiesc să ne înfăţişăm fără zăbavă sub flamurile marelui hatman lituanian, prinţul Janusz Radziwiłł. E un stăpân de nădejde şi ştiutor în ale războiului. Cu toate că-l cam învinovăţesc de îngâmfare, mai mult ca sigur că n-o să se predea suedezilor. Cel puţin e ceea ce se cheamă o căpetenie, un hatman adevărat. Ce-i drept, n-o să avem prea mult loc de joc acolo, pentru că ne vom bate cu doi vrăjmaşi, în schimb, o să-l întâlnim pe jupân Michał Wołodyjowski, care slujeşte în oastea lituaniană, şi o să fim iarăşi cu toţii laolaltă ca pe vremuri. Dacă sfatul meu nu e bun, să mă ia prins cel dintâi suedez şi să mă lege de cureaua sabiei.</p>
                  <p rend="justify">Şi pentru că ne e în drum, o s-o conducem şi pe Halszka cu copiii, fiindcă şi noi trebuie să trecem prin Codrul Białowieska…</p>
                  <p rend="justify">Şi vom sluji într-o oaste regulată, nu cot la cot cu nepricepuţii de şleahtici, adăugă Stanisław.</p>
                  <p rend="justify">Şi-o să ne batem în lege, n-o să dăm din gură şi să înfulecăm la găini şi la brânzeturi.</p>
                  <p rend="justify">După câte văd, domnia ta poţi fi cel dintâi şi la sfat, nu numai la luptă, spuse jupân Stanisław.</p>
                  <p rend="justify">Cum? Ai?</p>
                  <p rend="justify">De bună seamă, de bună seamă! întări Jan. Aşa e cel mai bine. O să luptăm împreună cu Michał, ca odinioară. Ai să cunoşti, vere Stanisław, pe cel mai mare oştean al Republicii, prieten al meu şi frate adevărat. Să mergem să-i spunem şi Halszkăi să se gătească de drum.</p>
                  <p rend="justify">A  aflat şi ea de război? întrebă jupân Zagłoba.</p>
                  <p rend="justify">A  aflat, a aflat, fiindcă Stanisław mi-a povestit totul de faţă cu ea. Au podidit-o lacrimile, sărmana… Dar când i-am spus că trebuie să plec, mi-a răspuns numaidecât: „Du-te!”</p>
                  <p rend="justify">Şi mâine-aş vrea să pornesc la drum! strigă Zagłoba.</p>
                  <p rend="justify">Atunci să pornim mâine, dis-de-dimineaţă, spuse Jan. Vere Stanisław, tu trebuie să fii tare fatigatus89 de pe drum, dar ai să te odihneşti până mâine, cum ai să poţi. Eu am să trimit chiar astăzi caii cu oamenii de nădejde la Biała, la Łosice, la Drohiczyn şi la Biełsk, ca să ne aştepte gata pregătiţi de schimb. Iar dincolo de Biełsk începe pădurea. Carele cu de-ale gurii vor pleca şi ele tot astăzi! îmi pare rău să părăsesc colţişorul acesta iubit şi să plec în lumea largă, dar facă-se voia Domnului! Mă bucur cel puţin că nu voi duce grija soţiei şi a copiilor, fiindcă pădurea e cea mai bună fortăreaţă din lume. Domniile voastre, haideţi în casă, e timpul să începem pregătirile.</p>
                  <p rend="justify">Plecară.</p>
                  <p rend="justify">Jupân Stanisław, trudit de pe drum, îşi potoli foamea şi setea, apoi se duse îndată să se culce, iar Jan şi jupân Zagłoba se apucară de treabă. Şi pentru că toate erau în bună rânduială, carele şi oamenii porniră în aceeaşi seară, iar a doua zi plecă şi caleaşca în care se afla Helena cu copiii şi o jupâniţa tomnatică de tot, care trăia la ei.</p>
                  <p rend="justify">Stanisław, Jan şi încă cinci slujitori mergeau călare în jurul caleştii. Alaiul înainta repede, fiindcă prin târguri îi aşteptau cai de schimb odihniţi.</p>
                  <p rend="justify">Grăbindu-se astfel şi neoprindu-se pentru popasuri nici măcar noaptea, ajunseră a cincea zi de la Biełsk, iar în a şasea se adânciră în Codrul Białowieska dinspre Hajnowszczyzna.</p>
                  <p rend="justify">Îi învăluiră îndată umbrele pădurii uriaşe, care acoperea pe atunci câteva zeci de mile pătrate, întinzându-se într-o latură ca un brâu neîntrerupt până la codrii Zielonka şi Rogowska, iar în cealaltă până la pădurile prusiene.</p>
                  <p rend="justify">Picior de năvălitor nu pătrunsese vreodată întunericul acestor bungete, în care omul neobişnuit putea să se rătăcească şi să caute drumul zadarnic, până se prăbuşea de osteneală sau cădea pradă fiarelor sălbatice. Noaptea răsunau aici mugetele zimbrilor şi mormăitul urşilor, amestecate cu urletele lupilor şi miorlăitul răguşit al râşilor. Drumuri nesigure duceau prin desişuri şi rarişti, pe lângă copaci răsturnaţi şi râpe, mlaştini şi ochiuri de apă înfricoşătoare spre aşezările risipite ale pădurarilor, păcurarilor şi hăitaşilor care de multe ori nu ieşeau toată viaţa din pădure. Numai până la Białowieża ducea un drum mai larg, poreclit Şleaul Uscat, pe care îl străbăteau regii când veneau să vâneze. Pe drumul acesta, dinspre Bielsk şi Hajnowszeczyzna, mergea şi Skrzetuski cu ai lui.</p>
                  <p rend="justify">Jupân Stabrowski, starostele vânătorilor regale, un bătrân singuratic şi burlac, care trăia numai în pădure, asemenea zimbrului, îi primi cu braţele deschise; pe copii mai să-i înăbuşe în îmbrăţişări. Îşi ducea viaţa numai cu hăitaşii, văzând câte o faţă mai aleasă doar atunci când venea curtea la vânătoare.</p>
                  <p rend="justify">El avea în seamă tot vânatul şi toate păcurăriile din pădure. Se îngrijoră foarte când auzi de război; Jan era cel dintâi care-i aducea această veste.</p>
                  <p rend="justify">De altminteri, se întâmpla de multe ori în Republică să pârjolească războiul sau să moară regele, iar aici în pădure să nu se ştie nimic; toate ştirile le aducea starostele de vânătoare când se întorcea de la vistiernicul Lituaniei, căruia trebuia să-i înfăţişeze o dată pe an socotelile legate de gospodărirea pădurii.</p>
                  <p rend="justify">O  să vă apuce urâtul aici, e adevărat! îi spuse jupân Stabrowski Helenei, dar e un loc fără primejdie, cum nu se mai află. Nici un vrăjmaş nu va pătrunde în această fortăreaţă şi chiar dacă ar încerca, pădurenii l-ar nimici numaidecât. E mai lesne să cucereşti întreaga Republică, Doamne fereşte! decât Codrul Białowieska. Trăiesc de douăzeci de ani aici şi nici eu n-o cunosc cum trebuie, fiindcă sunt multe locuri de nepătruns, unde hălăduiesc doar fiarele şi poate îşi au bârlogul duhurile rele care se ascund de dangătul clopotelor. Noi trăim în frica lui Dumnezeu, fiindcă în cătune e o bisericuţă în care face slujbă o dată pe an preotul din Bielsk. Dacă n-o să vă supere urâtul, o să vi se pară ca-n rai aici. De lemne de foc n-o să duceţi lipsă…</p>
                  <p rend="justify">Jan se bucura din toată inima că găsise asemenea adăpost pentru soţie, iar jupân Stabrowski încercă degeaba să-l facă să mai stea, să-l ospeţească…</p>
                  <p rend="justify">După ce petrecură noaptea acolo, cavalerii plecară mai departe a doua zi în revărsatul zorilor de-a dreptul prin pădure, călăuziţi pe cărările încurcate de oamenii starostelui de vânătoare.</p>
               </div>
               <div type="div3">
                  <head>Capitolul XII.</head>
                  <p rend="justify">Când Jan Skrzetuski împreună cu vărul său Stanisław şi cu jupân Zagłoba ajunseră în cele din urmă la Upita, după drumul anevoios prin pădure, Michał Wołodyjowski era să-şi piardă minţile de bucurie, mai ales că de multă vreme nu mai avusese nici o veste de la ei; credea că Jan este la hatmanii din Ucraina cu steagul regal în care era porucinic.</p>
                  <p rend="justify">Aşa că-i luă pe rând în braţe şi după ce-i îmbrăţişa o dată, îi strânse la piept şi a doua oară, frecându-şi apoi mâinile de mulţumire. Iar când îi spuseră că vror să slujească sub flamurile lui Radziwiłł, se bucură şi mai mult, la gândul că nu se vor despărţi prea curând.</p>
                  <p rend="justify">Har Domnului că suntem iarăşi împreună, vechi oşteni de la Zbaraż, spuse.</p>
                  <p rend="justify">Altfel lupţi când simţi prietenii în jurul tău.</p>
                  <p rend="justify">A  fost părerea mea, zise jupân Zagłoba, pentru că ei vroiau să dea fuga la rege… Da eu le-am spus: De ce să nu ne aducem aminte de vremurile de altădată alături de Michał? Dacă o să ne ajute Dumnezeu, cum ne-a ajutat cu cazacii şi cu tătarii, în curând o să avem destui suedezi pe conştiinţă.</p>
                  <p rend="justify">Dumnezeu ţi-a trimis gândul ăsta! rosti jupân Michał.</p>
                  <p rend="justify">Mie mi se pare ciudat, se miră Jan, că aţi şi aflat de Ujście şi de război. Stanisław a venit în goana calului la mine, iar noi am venit la fel până aici, crezând că vom fi cei dintâi care vom aduce vestea nenorocirii.</p>
                  <p rend="justify">Eu gândesc că ştirea a ajuns aici prin ovrei, spuse Zagłoba, fiindcă ei sunt întotdeauna primii care află şi au asemenea legături, că dacă vreunul strănută dimineaţa în Wielkopolska, seara îi şi spun în Samogiţia şi în Ucraina: „Sănătate!”</p>
                  <p rend="justify">Nu ştiu nici eu cum s-a întâmplat, dar ştim totul de vreo două zile, răspunse jupân Michał, şi toţi sunt grozav de mâhniţi… În ziua dintâi nu prea ne venea să credem, dar în a doua nu se mai îndoia nimeni… Mai mult, războiul nici nu începuse, dar parcă ciripeau păsările prin văzduh despre el, fiindcă au început cu toţii deodată şi fără nici o pricină să vorbească numai despre lupte. Se vede că şi prinţul voievod se aştepta la război şi ştia ceva înaintea celorlalţi, căci nu-i venea să stea locului şi în ultima vreme a venit degrabă la Kiejdany. De două luni se tot înrolează oşteni din porunca lui. Am strâns eu, Stankiewicz şi un oarecare Kmicic, stegar de Orsza, care după câte am auzit a şi ajuns la Kiejdany cu steagul lui. El a îndeplinit porunca înaintea noastră…</p>
                  <p rend="justify">Michał, tu îl cunoşti bine pe prinţul voievod de Wilno? întrebă Jan.</p>
                  <p rend="justify">Cum să nu-l cunosc, când tot războiul de acum am luptat sub conducerea lui.</p>
                  <p rend="justify">Ce ştii despre planurile lui? E un stăpân de nădejde?</p>
                  <p rend="justify">Ca războinic e neîntrecut; cine ştie dacă, după moartea prinţului Jeremi, nu-i cel mai iscusit din toată Republica… E adevărat că a fost înfrânt, dar el avea şase mii de oşteni, iar vrăjmaşul optzeci de mii… Grozav îl mai învinovăţesc vistiernicul şi voievodul de Witebsk din această pricină, spunând că numai îngâmfarea l-a făcut să atace cu oşteni atât de puţini o putere nemăsurată, ca să nu împartă biruinţa cu ei. Numai Dumnezeu ştie cum a fost… Dar a luptat cu vitejie şi nu şi-a cruţat viaţa… Eu, care le-am văzut pe toate cu ochii mei, zic că dacă avea oştire destulă şi bani, picior de vrăjmaş n-ar mai fi scăpat de aici. Cred că acum va porni cu hotărâre împotriva suedezilor şi, pentru că n-o să-i aşteptăm aici, o să plecăm în Letonia.</p>
                  <p rend="justify">Ce te face să crezi asta?</p>
                  <p rend="justify">Două pricini: întâi pentru că prinţul va dori să-şi refacă bunul renume ştirbit întrucâtva după bătălia de la Cybichów, iar în al doilea rând, pentru că îi place lupta…</p>
                  <p rend="justify">Aşa-i, adeveri Zagłoba, îl cunosc şi eu de multă vreme, fiindcă am umblat împreună prin şcoli şi-i făceam şi lecţiile lui. Totdeauna i-a plăcut războiul şi de aceea ţinea la tovărăşia mea mai mult decât la a altora, că şi eu lăsam baltă latina de dragul calului şi al suliţei.</p>
                  <p rend="justify">Sigur că nu e ca voievodul de Poznań, e cu totul alt om, întări şi Stanisław Skrzetuski.</p>
                  <p rend="justify">Wołodyjowski începu să-l întrebe despre cele întâmplate la Ujście. Îşi smulgea părul din cap ascultându-l; în cele din urmă când jupân Stanisław sfârşi, zise:</p>
                  <p rend="justify">Domnia ta, ai dreptate! Radziwiłł al nostru nu e în stare de astfel de lucruri. E mândru foc şi i se pare că un neam ca al Radziwiłłilor nu se mai află în toată lumea, aşa-i! Nu suferă să i se împotrivească nimeni, e drept, iar pe vistiernicul Gosiewski, un om vrednic, e supărat pentru că nu joacă după cum îi cântă Radziwiłłii. Şi cu regele are ce are, fiindcă nu i-a dat mai curând buzduganul de mare hatman al Lituaniei… Toate sunt prea adevărate, ca şi aceea că trăieşte în rătăcirea calvinească, în loc să se întoarcă la credinţa cea adevărată, că-i asupreşte pe catolici ori de câte ori poate, că înlesneşte adunările ereticilor… Dar pot să jur că mai bine şi-ar da ultima picătură de sânge, decât să iscălească o ruşine ca aceea de la Ujście… O să avem parte de lupte înverşunate, fiindcă o să ne conducă un războinic, nu un scârţâie pană.</p>
                  <p rend="justify">Aşa spune, frate! se bucură Zagłoba. Nici noi nu vrem altceva. Jupân Opaliński e om de condei şi s-a arătat îndată de ce-i în stare… Asta-i cel mai rău soi de oameni! Cum smulge pana din târtiţa găştii, fiecare dintre ei crede că a înghiţit toată înţelepciunea de pe lume… şi mai scoate şi ochii altora, iar când e vorba de sabie, ia-l de unde nu e. În tinereţe alcătuiam şi eu stihuri, ca să cuceresc inimile femeilor, şi l-aş fi lăsat de ruşine pe jupân Kochanowski cu fleacurile lui, dar mai târziu a învins firea mea de oştean.</p>
                  <p rend="justify">Vă mai spun, zise Wołodyjowski, că după venirea şleahticilor, vom fi destul de mulţi, numai să ne ajungă banii, că ăsta e lucrul de căpetenie.</p>
                  <p rend="justify">Pentru Dumnezeu, nu-i vreau pe şleahtici! strigă jupân Stanisław. Jan şi jupân Zagłoba ştiu ce gândesc, iar domniei tale îţi spun că mai bine să fiu slujitor într-un steag de oşteni de meserie, decât hatman peste toată strânsura şleahticilor.</p>
                  <p rend="justify">Cei de aici au fire bărbată, răspunse Wołodyjowski, şi sunt foarte îndemânatici. Oamenii mei pot să slujească drept pildă. N-am putut să-i primesc pe toţi care voiau să se înroleze, iar printre cei pe care i-am ales, nu se află niciunul care să nu fi luptat niciodată. O să vă arăt steagul meu şi vă asigur că, dacă n-aţi fi ştiut de la mine, nu v-aţi fi dat seama că nu sunt oşteni hărsiţi. Toţi sunt bătuţi şi căliţi în foc ca o potcoavă veche, iar în formaţie seamănă cu triarii romani. Suedezilor n-o să le meargă cu ei tot atât de uşor, cum le-a mers eu cei din Wielkopolska.</p>
                  <p rend="justify">Trag nădejde că Dumnezeu le va schimba pe toate în bine, zise Skrzetuski.</p>
                  <p rend="justify">Se spune că suedezii sunt flăcăi vrednici, dar niciodată n-au ţinut piept oştilor noastre regulate. I-am bătut întotdeauna, e lucru ştiut, i-am bătut chiar atunci când îi conducea cel mai mare războinic pe care l-au avut vreodată.</p>
                  <p rend="justify">Ce e drept, sunt grozav de curios să aflu ce le poate braţul, răspunse Wołodyjowski, şi dacă n-ar fi fost cele două războaie care împovărează ţara, nu m-aş fi supărat deloc pe suedezi. I-am încercat şi pe turci, şi pe tătari, şi pe cazaci, şi pe Dumnezeu mai ştie cine, acum se cuvine să-i încercăm şi pe suedezi. În ţinuturile coroanei s-ar putea să aibă necazuri, fiindcă toate oştile sunt plecate în Ucraina cu hatmanii. Aici însă parcă văd ce se va întâmpla. Prinţul voievod o să lase sfada cu vistiernicul Gosiewski şi o să pornească împotriva suedezilor. Va fi greu, e drept! Dar să nădăjduim că Dumnezeu ne va ajuta.</p>
                  <p rend="justify">Atunci să plecăm fără întârziere la Kiejdany! spuse jupân Stanisław.</p>
                  <p rend="justify">Şi eu am primit poruncă să am steagul gata de drum, iar eu să mă înfăţişez în trei zile la Kiejdany, adăugă Michał. Trebuie să vă arăt şi domniilor voastre porunca din urmă, fiindcă din ea se vede limpede că prinţul voievod se gândeşte la suedezi.</p>
                  <p rend="justify">Spunând acestea, jupân Wołodyjowski descuie sipetul care se afla pe laviţa de lângă fereastră, scoase din el o hârtie împăturită în două şi desfăcând-o, începu să citească: „Jupâne polcovnic Wołodyjowski!</p>
                  <p rend="justify">Am citit cu mare bucurie ştirea domniei tale, cum că steagul se află gata şi poate să pornească în orice clipă. Domnia ta ţine-l pregătit şi în veghe, fiindcă vin timpuri grele, cum nu s-au mai văzut, iar domnia ta vino cât poţi de repede la Kiejdany, unde te aşteptăm cu nerăbdare. Dacă-ţi ajung la ureche niscaiva veşti, să nu le dai crezare până când nu auzi totul din gura noastră. Facem aşa cum ne porunceşte Dumnezeu şi conştiinţa noastră, fără să luăm seama la cele pe care ni le vor pune în spinare răutatea şi zavistia oamenilor. Totodată ne bucurăm că vor veni asupră-ne asemenea încercări în care se va arăta limpede cine este prieten adevărat neamului Radziwiłł şi cine-i gata să-l slujească fie şi în rebus adversis90. Kmicic, Niewiarowski şi Stankiewicz şi-au adus steagurile aici; al domniei tale să rămână la Upita, unde poate fi nevoie de el, sau poate că va trebui să plecaţi în Podlasie sub conducerea vărului meu, luminatul prinţ Bogusław, comisul de Lituania, care are acolo o parte însemnată din forţele noastre. Despre toate acestea ai să afli domnia ta din gura noastră, iar acum îţi încredinţăm îndeplinirea grabnică a poruncilor noastre şi te aşteptăm la Kiejdany.</p>
                  <p rend="justify">Janusz Radziwiłł, prinţ de Birże şi Dubinki, voievod de Wilno, mare hatman al Lituaniei”</p>
                  <p rend="justify">Aşa-i, în scrisoare se vede că va fi un nou război! spuse Zagłoba.</p>
                  <p rend="justify">Şi dacă prinţul scrie că va face cum îi porunceşte Dumnezeu, asta înseamnă că va lupta împotriva suedezilor, adăugă jupân Stanisław.</p>
                  <p rend="justify">Mă miră însă, zise Jan Skrzetuski, că vorbeşte de credinţă faţă de neamul Radziwiłł şi nu faţă de ţară, care trece înaintea neamului Radziwiłł şi are mai grabnică trebuinţă de scăpare.</p>
                  <p rend="justify">Aşa-i felul lui de a scrie, răspunse Wołodyjowski, cu toate că la început nici mie nu mi-a plăcut, fiindcă îmi slujesc ţara, nu pe Radziwiłł.</p>
                  <p rend="justify">Când ai primit scrisoarea? întrebă Jan.</p>
                  <p rend="justify">Astăzi de dimineaţă, iar după-amiază mă gândeam să plec. Voi vă odihniţi până mâine, când mă întorc eu, şi pornim îndată cu steagul încotro vom primi poruncă.</p>
                  <p rend="justify">Te pomeneşti că în Podlasie? zise Zagłoba.</p>
                  <p rend="justify">La prinţul comis! repetă jupân Stanisław.</p>
                  <p rend="justify">Prinţul comis Bogusław e şi el tot la Kiejdany, răspunse Wołodyjowski. E un om vrednic de interes, şi e bine să-l priviţi cu luare-aminte. Mare războinic şi cavaler şi mai mare, dar nu mai are nimic polonez în el. Poartă haine străine şi vorbeşte pe limba nemţească sau a franţujilor, de parc-ar sparge nuci, care limbă poţi s-o asculţi un ceas întreg şi tot nu pricepi nimic.</p>
                  <p rend="justify">Prinţul Bogusław s-a purtat foarte bine la Beresteczko, spuse Zagłoba, unde a adus un pâlc de pedestraşi nemţi de mâna întâi.</p>
                  <p rend="justify">Cei care-l cunosc mai bine, nu-l prea laudă, continuă Wołodyjowski, fiindcă se dă în vânt după nemţi şi franţuji, lucru lesne de înţeles, fiindcă s-a născut dintr-o nemţoaică, fiica electorului de Brandenburg, pentru care răposatul taică-său nu numai că n-a primit nici o zestre, dar, cum se vede, prinţilor ăstora le suflă vântul prin buzunare, deoarece a fost nevoit să mai şi plătească, Radziwiłłi însă vor să aibă suffragia91 în rândul principilor nemţi, de aceea se unesc bucuroşi cu ei. Mi-a spus asta jupân Sakiwicz, om de credinţă al prinţului Bogusław, căruia acesta i-a dăruit stărostia Oszmianei. El şi jupân Niewiarowski, polcovnicul, au fost împreună prin ţările de peste mare, unde i-au slujit întotdeauna ca martori în dueluri.</p>
                  <p rend="justify">A  avut chiar atâtea dueluri? întrebă jupân Zagłoba.</p>
                  <p rend="justify">Câte fire de păr în cap! A vătămat pe acolo o groază de prinţişori şi grafi străini, franţuji sau nemţi, fiindcă se spune că-i tare nestăpânit şi viteaz, aşa că aruncă mănuşa din te miri ce.</p>
                  <p rend="justify">Jupân Stanisław Skrzetuski se trezi din îngândurare şi zise:</p>
                  <p rend="justify">Am auzit şi eu de prinţul Bogusław, că de la noi nu e prea departe până la electorul la care stă mereu. Mi-aduc aminte, de ce-mi spunea şi tata că atunci când părintele prinţului Bogusław a luat-o de soţie pe fiica electorului, lumea bombănea că un neam atât de mare ca al Radziwiłłilor se împreună cu nişte străini, dar bine că s-a întâmplat aşa, fiindcă acum electorul, fiind rudă cu Radziwiłł, trebuie să se arate cu atât mai binevoitor faţă de Republică; multe atârnă de el acum. Dar nu-i adevărat că le suflă vântul prin buzunare. Sigur că dacă cineva ar vinde avuţiile tuturor Radziwiłłilor, l-ar cumpăra pe elector cu principat cu tot, dar Fryderyk Wilhelm a adunat destule parale şi are acum douăzeci de mii de oşteni, aleşi pe sprânceană, cu care ar putea să pornească fără teamă asupra suedezilor, lucru pe care, ca vasal al Republicii, s-ar cuveni să-l facă, dacă îl poartă pe Dumnezeu în inimă şi îşi mai aduce aminte de toate binefacerile pe care neamul lui le-a cunoscut din partea Republicii.</p>
                  <p rend="justify">Şi crezi că el o va face? întrebă Jan.</p>
                  <p rend="justify">Dacă va face altfel, se va arăta nerecunoscător şi îşi va călca jurământul! răspunse Stanisław.</p>
                  <p rend="justify">E  greu să te încrezi în recunoştinţa unui străin, mai ales a unui eretic, spuse jupân Zagłoba. Îl ţin minte pe principele Fryderyk de când era de-o şchioapă; a fost întotdeauna un taciturn, de parcă asculta mereu ce-i şoptea diavolul la ureche. I-am spus-o în faţă când am fost cu răposatul jupân Koniecpolski în Prusia. E şi el tot luteran, ca şi regele suedez. Doamne fereşte! să nu se unească amândoi împotriva Republicii.</p>
                  <p rend="justify">Ştii ce, Michał? zise Jan deodată. N-am să mă odihnesc astăzi, merg cu tine la Kiejdany. Acum e mai bine să călătoreşti noaptea, în timpul zilei e prea cald, şi pe urmă, vreau să scap cât mai repede de îndoială. O să fie timp şi pentru odihnă, pentru că prinţul n-o să pornească asupra duşmanului chiar mâine.</p>
                  <p rend="justify">Cu atât mai mult, cu cât a poruncit să las steagul la Upita, răspunse jupân Michał.</p>
                  <p rend="justify">Că bine ziceţi! strigă Zagłoba, merg şi eu!</p>
                  <p rend="justify">Atunci să mergem cu toţii, adăugă Stanisław.</p>
                  <p rend="justify">Mâine dimineaţă vom fi la Kiejdany, spuse Wołodyjowski, iar pe drum o să moţăim cum se cuvine în şa.</p>
                  <p rend="justify">Două ceasuri mai târziu, după ce-şi astâmpărară foamea şi setea, cavalerii porniră la drum şi ajunseră la Krakinów înainte de apusul soarelui.</p>
                  <p rend="justify">Jupân Michał le vorbi pe drum despre locurile prin care treceau, despre faimoşii şleahtici din Lauda, despre Kmicic şi despre toate câte se întâmplaseră în vremea din urmă. Le spuse şi despre dragostea lui pentru jupâniţa Billewicz, dragoste fără noroc, ca de obicei.</p>
                  <p rend="justify">Bine că războiul bate la uşă, zise, altminteri aş fi fost poate îngrijorat; mă gândesc uneori că aşa am fost ursit, să rămân toată viaţa holtei.</p>
                  <p rend="justify">Nu e nici o paguba, îi mângâie jupân Zagłoba, fiindcă starea de holtei este plăcută lui Dumnezeu. Şi eu m-am hotărât să rămân aşa până la capătul zilelor. Câteodată îmi pare rău că n-are cine să-mi moştenească faima şi numele, fiindcă e drept că flăcăiaşii lui Jan îmi sunt dragi, dar oricum, neamul lui Skrzetuski nu e al lui Zagłoba.</p>
                  <p rend="justify">Aha! se împotrivi Wołodyjowski. Domnia ta ai luat asemenea hotărâre ca şi lupul care a jurat să nu mai sugrume oile după ce i-au căzut dinţii.</p>
                  <p rend="justify">Nu-i adevărat! spuse Zagłoba. Jupâne Michał, nu e chiar atât de mult de când am fost amândoi Ia Varşovia pentru alegerea regelui. După cine se uitau toate fustele, dacă nu după mine? … Ţii minte cum te plângeai că nu se uită niciuna la tine? Dacă vrei să te însori cu tot dinadinsul, fii fără grijă. Vine şi rândul tău. În astfel de împrejurare, căutările n-au nici un rost, găseşti mai degrabă atunci când nu cauţi. Acum e vreme de război şi în fiecare an pier o mulţime de cavaleri. Să mai dureze puţin şi războiul cu suedezii şi codanele o să rămână la preţuri de nimic, aşa că o să le cumpărăm cu duzina pe la iarmaroace.</p>
                  <p rend="justify">Poate că voi pieri şi eu, răspunse jupân Michał. M-am săturat să tot umblu de colo-colo prin lume. Nici-când n-am să fiu în stare să vă spun cât e de cinstită şi de frumoasă jupâniţa asta, Billewiczówna. S-o tot dezmierzi şi s-o îmbrăţişezi… Nu! diavolii l-au adus pe Kmicic ăsta… Cred că el i-a făcut farmece, altfel nu se poate, că dacă n-ar fi aşa, nu m-ar fi respins. Uite colo, se vede Wodokty dincolo de colină, dar nu mai e nimeni la conac, fiindcă ea a plecat Dumnezeu ştie unde… Puteam să am şi eu aici un adăpost al meu, unde să-mi sfârşesc zilele… Ursul îşi are bârlogul lui, lupul vizuina lui, numai eu n-am decât iapa şi şaua pe care stau…</p>
                  <p rend="justify">Văd că ţi s-a înfipt ca un spin în inimă? se miră Zagłoba.</p>
                  <p rend="justify">Chiar aşa, când îmi aduc aminte sau când trec pe lângă Wodokty, mă apucă jalea… M-am gândit să lecuiesc o dragoste cu alta şi m-am dus la jupân Schylling, care are o fată foarte frumoasă. Am văzut-o o dată pe uliţă şi mi-a plăcut grozav. M-am dus deci la el şi, ce credeţi, domniile voastre? nu l-am găsit acasă, iar jupâniţa Kachna a crezut că are de-a face eu slujitorul lui Wołodyjowski… M-am simţit atât de jignit, că n-am mai dat pe acolo.</p>
                  <p rend="justify">Zagłoba începu să râdă.</p>
                  <p rend="justify">Fir-ai să fii, jupâne Michał! Toată greutatea e să-ţi găseşti o nevastă pe potriva staturii domniei tale. Ce s-a întâmplat cu ochioasa de la curtea prinţesei Wiśniowiecka, cu care trebuia să se unească jupân Podbipięta, fie-i ţărâna uşoară! Aia era tocmai pe măsura domniei tale, că nu era mai mare de-o şchioapă, deşi-i jucau grozav ochii.</p>
                  <p rend="justify">Anusia Borzobohata-Krasieńska, îşi aminti Jan Skrzetuski. Cândva ne căzuse cu tronc la toţi şi Michał n-a scăpat nici el. Numai Dumnezeu ştie ce se întâmplă cu ea acum.</p>
                  <p rend="justify">Dacă măcar aş putea-o găsi să-i aduc alinare! se repezi jupân Michał. Când aţi pomenit de ea, parcă mi s-a încălzit inima. Ce fată cuminte era! Ei, unde nu dă bunul Dumnezeu să ne mai întâlnim! … Că tare bune mai erau vremurile de la Lubnie, dar nu se vor mai întoarce niciodată. N-o să mai avem parte de nici o căpetenie cum a fost prinţul Jeremi al nostru. Oştenii ştiau că fiecare luptă înseamnă şi o izbândă. Radziwiłł e un mare războinic, dar nu ca el, şi oştenii nu-l slujesc cu aceeaşi dragoste, pentru că nici ei nu se poartă părinteşte cu ei şi nu şi-i apropie, socotindu-se asemenea unui rege, cu toate că nici neamul Wiśniowiecki nu era mai prejos decât Radziwiłłii.</p>
                  <p rend="justify">Să lăsăm asta, spuse Jan Skrzetuski. Acum numai el poate izbăvi ţara şi pentru că e gata să-şi dea viaţa pentru ea, Dumnezeu să-l binecuvânteze.</p>
                  <p rend="justify">Astfel tăifăsuiau cavalerii călărind pe întuneric, ba amintindu-şi isprăvile de altădată, ba vorbind despre timpurile grele de acum, în care trei războaie se abătuseră deodată asupra Republicii.</p>
                  <p rend="justify">Într-un târziu, se apucaseră să rostească rugăciunile de seară, iar când sfârşiră, îi moleşi somnul şi începură să moţăie şi să se legene în şa.</p>
                  <p rend="justify">Noaptea era senină, caldă, stelele licăreau cu miile pe cer; înaintând la pas, dormiră în lege până în revărsatul zorilor, când se trezi Michał.</p>
                  <p rend="justify">Domniile voastre, deschideţi ochii, se zăreşte Kiejdany! strigă.</p>
                  <p rend="justify">Ce? Ai? întrebă Zagłoba. Kiejdany? Unde?</p>
                  <p rend="justify">Uite colo! Se văd turnurile.</p>
                  <p rend="justify">E  un oraş mare, zise Stanisław Skrzetuski.</p>
                  <p rend="justify">Foarte mare! întări Wołodyjowski. O să vă convingeţi şi mai mult la lumina zilei.</p>
                  <p rend="justify">Şi e proprietatea prinţului voievod?</p>
                  <p rend="justify">Întocmai. Mai înainte era al neamului Kiszka, de la care tatăl prinţului de acum l-a primit ca zestre pentru Anna Kiszczanka, nepoata voievodului de Witebsk. În toată Samogiţia nu mai afli un oraş ca ăsta, fiindcă Radziwiłłii nu-i lasă pe ovrei să se aşeze în el decât cu hârtie la mână. Miedul de aici e straşnic.</p>
                  <p rend="justify">Zagłoba se şterse la ochi.</p>
                  <p rend="justify">Se vede că aici trăiesc oameni cumsecade. Ce-i clădirea aceea uriaşă care se vede pe înălţime?</p>
                  <p rend="justify">E  noua cetate, ridicată în timpul lui Janusz.</p>
                  <p rend="justify">E  întărită?</p>
                  <p rend="justify">Nu, dar e o reşedinţă grozavă. N-au făcut-o din zid, pentru că vrăjmaşul n-a mai călcat pe aici de pe vremea cavalerilor teutoni. Acoperişul ţuguiat pe care-l vedeţi în mijlocul oraşului e al bisericii parohiale. Au ridicat-o cavalerii teutoni încă în timpul când cei de aici nu erau creştini, apoi a fost dată în stăpânirea calvinilor, dar preotul Kobyliński a câştigat-o iarăşi pentru catolici prin judecată de la prinţul Krzysztof.</p>
                  <p rend="justify">Slavă Domnului!</p>
                  <p rend="justify">Vorbind ba de una, ba de alta, se apropiară de casele de la margine. Văzduhul se lumina tot mai mult şi începea să răsară soarele. Cavalerii priveau cu luare-aminte oraşul pe care nu-l cunoşteau, în vreme ce Wołodyjowski urma să-i lămurească:</p>
                  <p rend="justify">Asta-i uliţa ovreiască, unde trăiesc, cei care au căpătat învoire. Dacă mergem pe aici ajungem în piaţă. Oho, oamenii se trezesc şi încep să iasă de prin case. Ia uitaţi-vă, o mulţime de cai înaintea fierăriilor şi slujitori îmbrăcaţi altfel decât ai Radziwiłłilor. Trebuie să fie vreo adunare de eretici la Kiejdany. Pe aici sunt întotdeauna destui şleahtici, şi magnaţi, ba uneori vin şi de prin ţări străine, fiindcă aici e cetatea de scaun a ereticilor din toată Samogiţia, care, ocrotiţi de Radziwiłłi, se dedau aici în voie la farmecele şi obiceiurile lor deşarte. Iată şi piaţa! Băgaţi de seamă, domniile voastre, ce orologiu se află în turnul de la clădirea obştii! Unul mai bun nu găsiţi nici la Gdansk. Casa aceea care seamănă cu o biserică cu patru turle e soborul helveţilor, în care îl hulesc pe Dumnezeu în fiecare duminică, iar cealaltă e biserica luterană. Credeţi că aici trăiesc polonezi sau lituanieni? – nici pomeneală! Numai nemţi şi scoţieni, iar scoţienii sunt cei mai mulţi! Pedestraşii lor sunt de mâna întâi, luptă grozav mai ales cu bărdiţele. Prinţul are şi el un pâlc de volintiri alcătuit numai din scoţieni de la Kiejdany. Hei, ce de mai care cu tot felul de calabalâc în piaţă! Nu se poate, trebuie să fie vreo adunare. În oraşul ăsta nu se găseşte nici un han, cunoscuţii trag la cunoscuţi, iar şleahticii la castel, unde sunt încăperi lungi de câteva zeci de coţi pregătite numai pentru oaspeţi. Acolo poţi să stai cum se cuvine şi un an întreg pe cheltuiala stăpânului; unii stau chiar toată viaţa.</p>
                  <p rend="justify">Mă mir că trăsnetul n-a aprins până acum soborul helveţilor! spuse Zagłoba.</p>
                  <p rend="justify">Află, domnia ta, că asta s-a şi întâmplat. La mijloc, între cele patru turnuri, era o cupolă, care semăna cu o căciulă; când a lovit-o, n-a mai rămas nimic din ea. Aici e înmormântat, într-o criptă, părintele prinţului comis, Bogusław, Janusz, cel care a luat parte la răscoala împotriva lui Zygmunt al III-lea. Unul dintre proprii haiduci92 i-a despicat ţeasta şi a murit ca un nemernic, cum a şi trăit în păcat.</p>
                  <p rend="justify">Dar clădirea aceea lată, care seamănă cu un şopron de zid, ce e? întrebă Jan.</p>
                  <p rend="justify">Asta e o fabrică de hârtie, pe care a zidit-o prinţul, iar cea de lângă ea este tiparniţa, unde se întocmesc cărţile ereticilor.</p>
                  <p rend="justify">Ptiu! se oţărî Zagłoba, dar-ar ciuma în oraşul ăsta, în care nu poţi să tragi alt aer în piept, afară de al ereticilor. Lucifer ar putea stăpâni aici tot atât de bine ca şi Radziwiłł.</p>
                  <p rend="justify">Domnia ta! îl certă Wołodyjowski, nu huli împotriva lui Radziwiłł, fiindcă s-ar putea ca în curând tocmai el să scape ţara din impas…</p>
                  <p rend="justify">Şi merseră mai departe în tăcere, privind oraşul şi minunându-se de ceea ce vedeau, căci uliţele erau pietruite, lucru rar pe atunci.</p>
                  <p rend="justify">După ce trecură prin piaţă şi pe uliţa cetăţii, zăriră în vârful colinei frumoasa reşedinţă înălţată nu de mult de prinţul Janusz, e adevărat, neîntărită, dar întrecând în mărime nu numai palatele, ci şi multe alte castele. Clădirea sta pe înălţime şi parcă privea la oraşul care se întindea la picioarele ei. În amândouă părţile corpului principal se despărţeau două aripi mai scunde care se frângeau în unghiuri drepte şi alcătuiau o curte uriaşă, închisă în faţă cu un grilaj de fier cu vârfuri ascuţite. La mijlocul îngrăditurii se ridica o poartă puternică de zid, pe care se vedeau blazoanele Radziwiłłilor şi cel al oraşului Kiejdany, înfăţişând gheara unui vultur cu aripa neagră pe un câmp auriu, iar alături de gheară o potcoavă roşie cu trei cruci. Jos, lângă poartă, era ghereta în care făceau de strajă trabanţii93 scoţieni, mai mult pentru fală decât pentru apărare.</p>
                  <p rend="justify">Era dimineaţă, devreme, dar curtea era plină de mişcare, fiindcă în dreptul clădirii din mijloc făcea muştru un polc de dragoni îmbrăcaţi în tunici albastre şi cu coifuri suedeze pe cap. Şiragul de coifuri tocmai încremenise cu rapierele trase, în timp ce căpetenia vorbea plimbându-se prin faţa lor. În jurul lor şi mai departe, pe lângă pereţi, o mulţime de slujitori în straie de culori felurite căscau gura la dragoni, flecărind pe socoteala lor.</p>
                  <p rend="justify">Pe viul Dumnezeu! exclamă jupân Michał, Charłamp îşi muştruluieşte polcul.</p>
                  <p rend="justify">Cum aşa? strigă Zagłoba, cel cu care trebuia să te baţi la Lipków în timpul alegerii regelui?</p>
                  <p rend="justify">Chiar el. De atunci trăim în bună înţelegere.</p>
                  <p rend="justify">Aşa-i! adeveri jupân Zagłoba, îl recunosc după nasul care-i iese de sub coif. Bine că nu mai sunt la modă obrăzarele, fiindcă războinicul ăsta n-ar putea să-l închidă niciodată; şi aşa are trebuinţă de o apărătoare specială pentru nas.</p>
                  <p rend="justify">În acest timp, jupân Charłamp văzându-l pe Wołodyjowski, porni spre el în trap întins.</p>
                  <p rend="justify">Ce mai faci, Michałek? întrebă. Bine că ai venit!</p>
                  <p rend="justify">E  şi mai bine că tu eşti cel dintâi cu care mă întâlnesc aici. Uite şi pe jupân Zagłoba, pe care l-ai cunoscut la Lipków, ba chiar mai înainte la Siennica, iar ăştia sunt jupânii Skrzetuski: Jan, rotmistrul steagului de husari regali, a fost şi la Zbaraż…</p>
                  <p rend="justify">Pe legea mea, păi am în faţă pe cel mai mare viteaz din Republică! se bucură Charłamp. Mă închin, mă închin!</p>
                  <p rend="justify">El a Stanisław, rotmistrul de Kalisz, vorbi mai departe Wołodyjowski, care vine de-a dreptul de la Ujście.</p>
                  <p rend="justify">De la Ujście? … Cumplită ruşine ai mai văzut, domnia ta… Am aflat şi noi ce s-a întâmplat acolo.</p>
                  <p rend="justify">Tocmai pentru că s-a întâmplat acolo, am venit aici. nădăjduind că nu se va întâmpla la fel.</p>
                  <p rend="justify">Poţi să fii sigur, domnia ta. Radziwiłł nu e Opaliński.</p>
                  <p rend="justify">Aşa am spus şi noi ieri la Upita.</p>
                  <p rend="justify">Domniile voastre, vă întâmpin cu toată bucuria în numele meu şi al prinţului. Voievodul va fi prea mulţumit când va vedea asemenea cavaleri, că are mare nevoie. Haideţi la mine, la spătărie94 unde-i cvartirul meu. Sigur că vreţi să vă schimbaţi straiele şi să înfulecaţi ceva, iar eu am să vă ţin tovărăşie, fiindcă am sfârşit muştrul.</p>
                  <p rend="justify">Spunând acestea, jupân Charłamp se întoarse la oşteni şi porunci scurt cu glas puternic:</p>
                  <p rend="justify">Stânga-mprejur!</p>
                  <p rend="justify">Copitele răsunară pe caldarâm. Şiragul se frânse în două, jumătăţile se rupseră şi ele, până când formară grupe de câte patru călăreţi care se îndreptară la pas spre spătărie.</p>
                  <p rend="justify">Buni oşteni, rosti Skrzetuski, privind cu ochi de cunoscător la mişcările nesilite ale dragonilor.</p>
                  <p rend="justify">La dragoni slujesc numai şleahtici mărunţi şi boiernaşii însărcinaţi cu supravegherea drumurilor, răspunse Wołodyjowski.</p>
                  <p rend="justify">O, Doamne, se vede îndată că sunt oşteni de meserie! strigă jupân Stanisław.</p>
                  <p rend="justify">Dar cum de-i conduce Charłamp? întrebă Zagłoba. Nu ştiu dacă nu greşesc, dar îmi aduc aminte că el slujea în steagul piatyhorean şi purta un laţ de argint pe umăr.</p>
                  <p rend="justify">Aşa-i, încuviinţă Wołodyjowski. Dar de câţiva ani conduce polcul de dragoni. E un vechi oştean şi are multă experienţă.</p>
                  <p rend="justify">În acest timp, Charłamp, slobozindu-i pe dragoni, se apropie de cavalerii noştri.</p>
                  <p rend="justify">Domniile voastre, vă poftesc să veniţi cu mine… Spătăria e colo, în spatele palatului.</p>
                  <p rend="justify">După o jumătate de ceas, şedeau toţi cinci în jurul unui vas cu bere fierbinte, albită din belşug cu smântână, şi vorbeau despre noul război.</p>
                  <p rend="justify">Aici la voi ce se aude? întrebă Wołodyjowski.</p>
                  <p rend="justify">La noi în fiecare zi se aude altceva, fiindcă lumea se pierde în presupuneri şi răspândeşte tot felul de zvonuri, răspunse Charłamp. De adevărat numai prinţul ştie ce se va întâmpla. Tot chibzuieşte ceva, pentru că deşi se preface vesel şi se poartă atât de binevoitor cu oamenii, ca niciodată, se vede totuşi că e grozav de îngândurat. Lumea spune că nu doarme noaptea şi se preumblă cu paşi greoi prin toate încăperile, vorbind de unul singur, iar ziua se sfătuieşte ceasuri întregi cu Harasimowicz.</p>
                  <p rend="justify">Cine mai e şi Harasimowicz ăsta? întrebă Wołodyjowski.</p>
                  <p rend="justify">Ajutorul starostelui de Zabłudów, din Podlasie; un om de statură măruntacă, dar arată ca şi cum l-ar purta pe dracu în sân; e omul de încredere al prinţului şi cred că-i cunoaşte toate planurile. După cât mă duce pe mine mintea, din sfatul lor va ieşi un război cumplit cu suedezii, război pe care-l dorim cu toţii. Vin scrisori din toate părţile, de la prinţul Kurlandiei, de la Chowański şi de la elector. Sunt unii care vorbesc că prinţul negociază cu moscoviţii, ca să-i atragă alături de el împotriva suedezilor; alţii, dimpotrivă; se pare însă că nu va fi nici o înţelegere cu nimeni, ci numai război şi cu unii şi cu alţii. Se strâng tot mai mulţi oşteni, se trimit scrisori de chemare şleahticilor care slujesc cu credinţă neamul Radziwiłł. Pretutindeni mişună oameni înarmaţi… Ei, domniile voastre, pe cine va cădea năpasta, va avea de tras, nu glumă, iar noi ne vom năclăi mâinile de sânge până la cot, fiindcă dacă Radziwiłł porneşte la luptă, apoi nu se mai ţine de negocieri.</p>
                  <p rend="justify">Asta-i de mine! se bucură Zagłoba, frecându-şi mâinile. Mult sânge suedez s-a uscat pe mâinile mele şi o să se mai usuce… Din veteranii care mă ţin minte de la Puck şi Trzciana nu mai trăiesc prea mulţi, dar cei care se mai află în viaţă, n-o să mă uite niciodată.</p>
                  <p rend="justify">E  aici şi prinţul Bogusław? întrebă Wołodyjowski.</p>
                  <p rend="justify">Cum altfel? Afară de asta, aşteptăm astăzi sosirea unor oaspeţi de vază, pentru că se deretică odăile de sus, iar diseară va fi mare petrecere la castel. Michał, mă îndoiesc că ai să ajungi azi înaintea prinţului.</p>
                  <p rend="justify">Chiar el m-a chemat pentru astăzi.</p>
                  <p rend="justify">Asta nu înseamnă nimic, căci e grozav de prins… Pe de altă parte… nu ştiu dacă pot să vorbesc faţă de domniile voastre… dar întrucât peste un ceas vor afla cu toţii… am să vă spun… Aici se petrec lucruri neînţelese…</p>
                  <p rend="justify">Despre ce-i vorba? Ce-i? întrebă Zagłoba.</p>
                  <p rend="justify">Domniile voastre trebuie să ştiţi că acum două zile a venit aici jupân Judycki, cavaler de Malta, despre care cred că aţi auzit.</p>
                  <p rend="justify">Cum să nu, zise Jan, e un mare viteaz!</p>
                  <p rend="justify">Numaidecât după el a sosit şi Gosiewski, hatmanul de câmp. Am fost şi noi tare mâhniţi, pentru că e cunoscută vrăjmăşia dintre hatmanul de câmp şi prinţul nostru. Unii s-au bucurat, gândind că cei doi magnaţi s-au împăcat, având în vedere năvălirea suedezilor. Şi eu am crezut la fel, dar ieri s-au retras tustrei la sfat, încuind toate uşile, astfel că nimeni n-a putut să audă ce vorbesc. Doar jupân Krepsztul, care sta de strajă la uşă, ne-a spus că strigau grozav, mai ales hatmanul de câmp. După aceea însuşi prinţul i-a condus la odăile de culcare, poruncind, închipuiţi-vă, domniile voastre – aici Charłamp coborî glasul – să fie păziţi amândoi pe timpul nopţii.</p>
                  <p rend="justify">Wołodyjowski mai că zvâcni în picioare.</p>
                  <p rend="justify">Pentru Dumnezeu, nu se poate!</p>
                  <p rend="justify">Ba-i chiar aşa… La amândouă uşile stau scoţieni înarmaţi cu flinte, care au poruncă să nu lase pe nimeni să intre sau să iasă… răspund cu viaţa lor…</p>
                  <p rend="justify">Cavalerii se priviră uluiţi, iar jupân Charłamp era şi el tot atât de uimit de propriile cuvinte şi se uita la ei cu ochii holbaţi, de parcă se aştepta ca ei să-i dezlege taina.</p>
                  <p rend="justify">Asta vrea să însemne că vistiernicul e ţinut la arest? … Marele hatman l-a închis pe cel de câmp? se întrebă Zagłoba. Ce-i asta?</p>
                  <p rend="justify">Ştiu şi eu? Şi Judycki, un asemenea cavaler!</p>
                  <p rend="justify">Căpeteniile prinţului trebuie să fi vorbit… Să fi încercat să ghicească pricinile… N-ai auzit nimic?</p>
                  <p rend="justify">L-am întrebat azi-noapte pe Harasimowicz.</p>
                  <p rend="justify">Şi ce lămuriri ţi-a dat? întrebă Zagłoba.</p>
                  <p rend="justify">N-a vrut să-mi spună nimic, şi-a dus numai un deget la gură şi a rostit: „Sunt trădători!”</p>
                  <p rend="justify">Cum trădători? … Cum trădători? strigă Wołodyjowski, luându-şi capul în mâini. Nici vistiernicul Gosiewski nu e trădător, şi nici jupân Judycki. Toată Republica îi cunoaşte ca pe nişte oameni vrednici care-şi iubesc ţara.</p>
                  <p rend="justify">Astăzi nu mai poţi să te încrezi în nimeni, răspunse Stanisław Skrzetuski posomorât. Parcă Krzysztof Opaliński nu trecea drept Caton? Nu-i dojenea pe alţii pentru slăbiciunile şi înşelătoriile lor, pentru că ţin seama numai de interesele proprii? … Iar când a fost la o adică, a fost cel dintâi care s-a vândut, şi nu numai pe sine, ci o provincie întreagă.</p>
                  <p rend="justify">Eu sunt în stare să-mi pun capul pentru vistiernic şi pentru jupân Judycki! strigă Wołodyjowski.</p>
                  <p rend="justify">Michałek, să nu-ţi pui capul pentru nimeni, îl potoli Zagłoba. Pesemne că nu i-au închis fără nici o pricină. Socot că au intrat în cârdăşie cu cineva, altfel nu se poate… Păi cum, prinţul se pregăteşte pentru un război cumplit şi are trebuinţă de ajutor. Pe cine dar poate să bage la arest în asemenea clipă, dacă nu pe cei care-i pun beţe-n roate? … Ceea ce, dacă este adevărat, dacă aceşti doi magnaţi l-au încurcat într-adevăr, atunci slavă Domnului că le-a luat-o înainte. Merită să zacă în temniţă… Ha, netrebnicii! … Într-o vreme ca asta să te apuci de uneltiri, să te înhăitezi cu vrăjmaşul, să asupreşti Republica şi să-l împiedici să lupte pe un mare războinic… Pe Sfânta Fecioară, trebuia s-o pată mai rău.</p>
                  <p rend="justify">Sunt lucruri nemaipomenite! zise Charłamp. Nu-mi pot închipui cum… Lăsând la o parte că sunt nişte dregători atât de însemnaţi, au fost închişi fără judecată, fără îngăduinţa Seimului şi voia Republicii, lucru pe care nici regele n-are dreptul să-l facă.</p>
                  <p rend="justify">Aşa-i! strigă jupân Michał.</p>
                  <p rend="justify">Se vede că prinţul vrea să statornicească şi la noi obiceiurile romane, zise Stanisław Skrzetuski, şi să ajungă dictator în vreme de război.</p>
                  <p rend="justify">N-are decât să fie şi dictator, numai să-i bată pe suedezi – răspunse Zagłoba. Sunt cel dintâi care-mi dau votum, ca să i se încredinţeze asemenea putere neîngrădită.</p>
                  <p rend="justify">Jan Skrzetuski se adânci în gânduri şi după un răstimp zise:</p>
                  <p rend="justify">Numai să nu vrea să ajungă precum acel Cromwell din Anglia, care n-a pregetat să ridice braţu-i profanator asupra propriului stăpân.</p>
                  <p rend="justify">Ei, Cromwell! Cromwell e un eretic! strigă Zagłoba.</p>
                  <p rend="justify">Dar prinţul voievod? întrebă fără umbră de glumă Jan Skrzetuski.</p>
                  <p rend="justify">Tăcură cu toţii şi o clipă scrutară cu teamă viitorul întunecat, numai jupân Charłamp se înfurie numaidecât şi spuse:</p>
                  <p rend="justify">Am slujit sub flamura prinţului voievod de copilandru, cu toate că nu sunt mult mai mic ca el; mai întâi, pe când era încă un tinerel, mi-a fost rotmistru, apoi hatman de câmp şi acum mare hatman. Îl cunosc mai bine decât domniile voastre şi totodată îl cinstesc şi ţin la el, de aceea, rogu-vă, nu-l asemuiţi cu Cromwell, ca să nu fiu silit să vă spun vorbe pe care nu se cuvine să le spună o gazdă…</p>
                  <p rend="justify">Jupân Charłamp începu să mişte avan din mustaţa uriaşă şi să se uite pe sub sprâncene la Jan Skrzetuski, ceea ce văzând Wołodyjowski îşi aţinti iarăşi asupra lui Charłamp privirea rece şi aprigă, ca şi când ar fi vrut să-i spună: „Numai să cutezi să mârâi!”</p>
                  <p rend="justify">Mustăciosul se stăpâni numaidecât, fiindcă îl preţuia foarte mult pe jupân Michał; de altfel, era şi primejdios să te iei la harţă cu el, aşa că vorbi mai departe cu glasul mult mai domolit, Prinţul este calvin, dar nu s-a lepădat de credinţa cea adevărată pentru nişte deşertăciuni, ci s-a născut cu ele. Nicicând nu va fi nici un Cromwell, nici un Radziejowski şi nici un Opaliński, de-ar fi să nu mai rămână nimic din Kiejdany. E alt sânge, alt neam!</p>
                  <p rend="justify">Dacă-i diavol şi are coarne, se amestecă Zagłoba, cu atât mai bine, pentru că va avea cu ce să-i împungă pe suedezi.</p>
                  <p rend="justify">Dar să-i închidă pe jupân Gosiewski şi pe cavalerul Judycki? … Ei, nu! se minună Wołodyjowski, clătinând din cap. Prinţul nu s-a arătat prea blând cu nişte oaspeţi care au avut încredere în el.</p>
                  <p rend="justify">Ce vorbeşti, Michał! se încontră Charłamp. A fost atât de blând, cum n-a mai fost niciodată… Acum e un adevărat părinte pentru cavaleri. Adu-ţi aminte că mai demult era veşnic încruntat şi nu mai ştia alt cuvânt decât: „slujba!” Ţi-era mai frică să te apropii de el, decât de rege, iar acum zăboveşte în fiecare zi printre porucinici sau printre oştenii de elită şi vorbeşte cu ei, îi întreabă de familie, de copii şi de avere, le spune pe nume şi-i întreabă dacă nu li s-a făcut vreo strâmbătate. El, care nu vrea să-şi găsească egali nici printre marii magnaţi, ieri, ba nu, alaltăieri, umbla de braţ cu tânărul Kmicic, de nu ne venea să credem, fiindcă deşi neamul lui Kmicic e vestit, el e un tinerel, asupra căruia apasă destule fapte de ocară, după cum ştii prea bine.</p>
                  <p rend="justify">Ştiu, ştiu, întări Wołodyjowski. Kmicic e demult aici?</p>
                  <p rend="justify">Acum nu e, pentru că a plecat ieri la Czejkiszki după polcul de pedestrime care se află acolo. Acum nimeni nu se bucură de atâtea favoruri din partea prinţului ca Kmicic. Când a plecat, prinţul s-a uitat o clipă în urma lui şi a rostit: „Omul acesta e în stare de orice şi e gata să-l aducă şi pe dracu de coadă la porunca mea!” Am auzit cu urechile noastre. Ce e drept, Kmicic a adus un steag cum nu mai e altul în toată oştirea. Oamenii şi caii sunt ca nişte balauri.</p>
                  <p rend="justify">Nici vorbă, e un oştean destoinic şi e într-adevăr în stare de orice, răspunse jupân Michał.</p>
                  <p rend="justify">A  făcut minuni de vitejie în războiul din urmă şi vrăjmaşii au pus un preţ mare pe capul lui, fiindcă conducea un pâlc de volintiri şi lupta pe socoteala lui.</p>
                  <p rend="justify">Vorbirea le fu întreruptă de intrarea unui nou musafir. Un şleahtic în jur de patruzeci de ani, mic, uscat, vioi, cu faţa mică, buzele subţiri, deasupra cărora creştea mustaţa rară, cu ochii piezişi care se tot răsucea ca un ţipar. Era îmbrăcat numai într-un caftan de postav cu mânecile atât de lungi, încât mâinile nu i se mai vedeau deloc. După ce intră, se îndoi de la jumătate, apoi se îndreptă brusc, împins parcă de un arc, după care se frânse iarăşi într-o plecăciune adâncă, îşi răsuci capul, ca şi când l-ar fi scos de la subsuoară şi începu să vorbească repede cu un glas care amintea de scârţâitul unui steguleţ de fier ruginit.</p>
                  <p rend="justify">Închinăciune, jupâne Charłamp, închinăciune, aha! închinăciune, jupâne polcovnic, sluga prea plecată!</p>
                  <p rend="justify">Închinăciune, jupâne Harasimowicz, răspunse Charłamp. Ce vânt te-a adus aici?</p>
                  <p rend="justify">Dumnezeu ne-a trimis oaspeţi de soi! Am venit şi eu să mă ofer să-i slujesc şi să-i întreb cine sunt.</p>
                  <p rend="justify">Păi, la domnia ta au venit, jupâne Harasimowicz?</p>
                  <p rend="justify">Sigur că nu la mine, fiindcă eu nu sunt vrednic… Dar pentru că ţin locul şambelanului95 care lipseşte, am venit să-i întâmpin şi să mă închin cu respect.</p>
                  <p rend="justify">Domnia ta te afli departe de şambelan, răspunse Charłamp, fiindcă şambelanul este un om de vază şi cu proprietăţi însemnate, pe când domnia ta, să-mi fie cu iertăciune, eşti doar ajutorul starostelui de Zabłudów.</p>
                  <p rend="justify">Sunt sluga slugilor lui Radziwiłł! Aşa-i, jupâne Charłamp. Nu tăgăduiesc, Doamne păzeşte… Dar pentru că prinţul a aflat de venirea oaspeţilor şi m-a trimis să întreb cine sunt, domnia ta, jupâne Charłamp, va trebui să-mi răspunzi numaidecât, de-aş fi nu ajutorul starostelui de Zabłudów, ci numai un pârlit de haiduc.</p>
                  <p rend="justify">Şi unei maimuţe i-aş răspunde, când se înfăţişează cu porunca, zise năsosul. Ascultă dar, domnia ta, şi scrie-ţi numele, dacă nu te ajută capul să le ţii minte. Acesta este jupân Skrzetuski. cel de la Zbaraż, cu vărul lui, Stanislav.</p>
                  <p rend="justify">Dumnezeule mare, ce-mi aud urechile! strigă Harasimowicz.</p>
                  <p rend="justify">Ăsta e jupân Zagłoba.</p>
                  <p rend="justify">Dumnezeule mare, ce-mi aud urechile!</p>
                  <p rend="justify">Dacă domnia ta ţi-ai pierdut piuitul, auzindu-mi numele, zise Zagłoba, înţelegi cât de înspăimântaţi trebuie să fie duşmanii pe câmpul de luptă.</p>
                  <p rend="justify">Iar acesta e polcovnicul Wołodyjowski, sfârşi Charłamp.</p>
                  <p rend="justify">Şi asta e o sabie vestită, şi pe deasupra e şi a lui Radziwiłł, se înclină Harasimowicz. Prinţului îi plesneşte capul de atâtea treburi, dar pentru asemenea cavaleri va găsi o clipă liberă, va găsi neapărat… Până atunci, cu ce pot să vă fiu de folos, domniile voastre? Tot castelul e gata să slujească nişte oaspeţi dragi, şi pivniţa de asemenea.</p>
                  <p rend="justify">Am auzit vorbindu-se de miedul grozav de la Kiejdany, se grăbi să răspundă Zagłoba.</p>
                  <p rend="justify">Aşa-i! întări Harasimowicz. La Kiejdany e un mied straşnic. Vă trimit îndată să alegeţi. Trag nădejde că domniile voastre vor zăbovi mai mult pe aici…</p>
                  <p rend="justify">De-aia am şi venit, ca să nu mai plecăm de lângă prinţ, dădu răspuns jupân Stanisław.</p>
                  <p rend="justify">Dorinţa domniei voastre e vrednică de toată lauda, cu atât mai vrednică, cu cât se apropie vremuri grele.</p>
                  <p rend="justify">Spunând acestea, Harasimowicz se înclină şi se făcu mic de tot, ca şi când ar fi scăzut cu un cot.</p>
                  <p rend="justify">Ce se mai aude? întrebă Charłamp. Sunt niscaiva noutăţi?</p>
                  <p rend="justify">Prinţul n-a închis ochii toată noaptea, fiindcă au venit doi trimişi. E rău, din ce în ce mai rău. Carolus Gustavus a intrat în Republică pe urmele lui Wittemberg. Poznań a căzut, toată Wielkopolska e în stăpânirea lor şi în curând acelaşi lucru se va întâmpla şi cu Mazowsze; suedezii au ajuns la Łowicz, lângă Varşovia. Regele a fugit din cetatea de scaun, lăsând-o fără apărare. Azi, mâine, suedezii vor intra în ea. Se vorbeşte că ar fi pierdut o bătălie însemnată, că vrea să fugă la Cracovia, iar de acolo în străinătate, ca să ceară ajutor. E rău, binefăcătorii mei! Cu toate că sunt unii care zic că-i mai bine aşa, deoarece suedezii nu năpăstuiesc pe nimeni, respectă cu sfinţenie înţelegerea, nu strâng dări, nu vatămă libertăţile şi nu fac pagube cu bună ştiinţă. Iată de ce toţi primesc cu mulţumire oblăduirea lui Carol Gustav… E vinovat stăpânul nostru, Jan Kazimierz, prea vinovat… Pentru că totul s-a sfârşit, totul! … Îmi vine să plâng, dar totul e pierdut, pierdut fără întoarcere!</p>
                  <p rend="justify">La dracu! domnia ta, de ce te tot răsuceşti ca ţiparul când îl aruncă în oală, tună Zagłoba, şi trăncăneşti despre nenorocire, ca şi când te-ai bucura?</p>
                  <p rend="justify">Harasimowicz se prefăcu că nu aude şi, înălţându-şi ochii, mai repetă de câteva ori:</p>
                  <p rend="justify">Totul s-a sfârşit… S-a sfârşit, pentru totdeauna! … Republica nu poate face faţă la trei războaie… S-a sfârşit! … Asta-i voia Domnului! … Voia Domnului! … Numai prinţul nostru mai poate scăpa Lituania…</p>
                  <p rend="justify">Cuvintele prevestitoare de nenorociri mai răsunau încă în încăpere, când Harasimowicz pieri atât de repede pe uşă, de parcă intrase în pământ, iar cavalerii stăteau posomorâţi, copleşiţi de povara ştirilor de năprasnă.</p>
                  <p rend="justify">Îţi vine să-ţi iei lumea în cap! strigă în cele din urmă Wołodyjowski.</p>
                  <p rend="justify">Cu drept vorbeşti, domnia ta, adeveri Stanisław. Dă, Doamne, să înceapă războiul, să înceapă cât mai degrabă, fiindcă atunci nu-ţi mai baţi capul cu tot felul de presupuneri, nu mai deznădăjduieşti, ci te baţi.</p>
                  <p rend="justify">O  să ajungem să ne pară rău după vremea când începuse răzvrătirea lui Chmielnicki, spuse Zagłoba, pentru că atunci erau înfrângeri, dar trădători nu se pomeneau.</p>
                  <p rend="justify">Trei războaie atât de crâncene, când nouă nu ne ajung puterile nici pentru unul? spuse Stanisław.</p>
                  <p rend="justify">Nu puterea ne lipseşte, ci curajul. Necinstea duce ţara la pierzanie. Să dea Dumnezeu să avem parte de ceva mai bun aici, adăugă Jan posomorât.</p>
                  <p rend="justify">N-o să răsuflu uşurat decât pe câmpul de luptă! mai zise Stanisław.</p>
                  <p rend="justify">Numai să-l vedem mai repede pe prinţul ăsta! strigă Zagłoba.</p>
                  <p rend="justify">Dorinţa li se împlini fără întârziere, căci după un ceas veni iarăşi jupân Harasimowicz cu temenele şi mai adânci şi-i vesti că prinţul doreşte să-i vadă degrabă.</p>
                  <p rend="justify">Se ridicară şi plecară numaidecât, fiindcă între timp îşi schimbaseră veşmintele. După ce ieşiră de la spătărie, Harasimowicz îi conduse prin curtea care se umpluse de oameni înarmaţi şi şleahtici. În unele locuri discutau cu aprindere despre noutăţile pe care cavalerii le aflaseră de la ajutorul starostelui de Zabłudów. Pe toate chipurile se citea o nelinişte vie şi o aşteptare nedesluşită. Grupurile răzleţe de şleahtici şi căpetenii îi ascultau pe vorbitorii care, stând la mijloc, dădeau cu sârg din mâini. Pe drum se auzea: „Arde Wilno! La Wilno n-a mai rămas piatră lângă piatră! Varşovia a căzut! … Nu-i adevărat, n-a căzut încă! … Suedezii au ajuns în Małopolska! Cei din Sieradz vor lupta! … Ba nu vor lupta, o să facă şi ei ca cei din Wielkopolska! Trădare! Nenorocire! O, Doamne, Doamne! Nu mai ştie nimeni unde să pună mâna şi sabia!”</p>
                  <p rend="justify">Asemenea vorbe, unele mai înfricoşătoare decât altele, ajungeau la urechile cavalerilor care mergeau în urma lui Harasimowicz, făcându-şi loc cu greutate printre oşteni şi şleahtici. Pe alocuri, cunoscuţii îi dădeau bineţe lui jupân Wołodyjowski: „Ce mai faci, Michał? E rău de noi! O să pierim! închinăciune, jupâne polcovnic! Cine sunt oaspeţii pe care-i conduci la prinţ?” Jupân Michał nu le răspundea, ca să nu mai piardă vremea, şi ajunseră astfel la clădirea cea mare din mijloc, în care făceau de strajă ienicerii prinţului îmbrăcaţi în cămăşi de zale şi cu chipiuri albe, uriaşe pe cap.</p>
                  <p rend="justify">În tindă şi pe scara mare, străjuită de portocali, îmbulzeala era şi mai mare decât în curte. Aici se vorbea despre întemniţarea lui Gosiewski şi a cavalerului Judycki, căci totul ieşise la iveală, răscolind închipuirea tuturor. Unii se mirau şi se pierdeau în presupuneri, alţii se înfuriau sau lăudau prevederea prinţului; aşteptau cu toţii dezlegarea ghicitorii din însăşi gura prinţului, de aceea râul de capete tălăzuia în sus pe scările largi până în sala de primire în care prinţul îi întâmpina acum pe polcovnici şi pe şleahticii mai de vază. Trabanţii înşiraţi de-a lungul balustradei de piatră aveau grijă să nu fie prea mare înghesuială şi repetau întruna: „Domol, domniile voastre, domol! dar mulţimea înainta sau se oprea o clipă când trabantul închidea trecerea cu halebarda, pentru ca cei dinainte să aibă vreme să intre în sală.</p>
                  <p rend="justify">În cele din urmă, bolţile azurii ale sălii de primire străluciră prin uşa deschisă şi prietenii noştri intrară. Privirea le căzu mai întâi pe podina înălţată în fundul încăperii, pe care se afla o suită strălucitoare de cavaleri şi magnaţi în veşminte scumpe de culori felurite. În faţă era un scaun gol, tras puţin înaintea celorlalte, cu spătarul înalt împodobit în vârf cu mitra princiară aurită, de sub care se revărsa catifeaua stacojie tivită cu hermină.</p>
                  <p rend="justify">Prinţul nu se vedea în sală, dar Harasimowicz, urmat mereu de cavaleri, se strecură printre şleahticii adunaţi până la o uşă mică ascunsă în peretele de lângă podină; acolo le spuse să aştepte şi dispăru în spatele uşii.</p>
                  <p rend="justify">După o clipă se întoarse cu vestea că prinţul îi pofteşte.</p>
                  <p rend="justify">Cei doi Skrzetuski, Zagłoba şi Wołodyjowski intrară acum într-o încăpere nu prea mare, foarte luminoasă, cu pereţii îmbrăcaţi în piele cu flori aurii şi se opriră când văzură în fund, la o masă acoperită cu hârtii, doi oameni care vorbeau cu aprindere. Unul din ei, încă tânăr, purta veşminte străine şi o perucă cu bucle lungi care i se revărsau pe umeri; acesta şoptea ceva la urechea celuilalt, mai în vârstă, care-l asculta încruntat şi clătina din cap în răstimpuri, atât de prins de cele ce vorbeau, încât la început nu-i văzu pe noii-veniţi.</p>
                  <p rend="justify">Era un om de vreo patruzeci şi ceva de ani, de statură uriaşă şi spătos. Îmbrăcat într-un veşmânt polonez de purpură, închis la gât cu paftale de preţ, avea o faţă uriaşă, cu trăsături în care se citeau trufia, autoritatea şi puterea. Era chipul de leu mânios al unui războinic şi stăpân totodată. Mustăţile lungi lăsate în jos dădeau acestei feţe o expresie nouroasă, încât toată, puternică şi falnică, părea cioplită din marmură cu lovituri năprasnice de ciocan. Acum ţinea sprâncenele încruntate din pricina încordării cu care asculta, dar se ghicea uşor că atunci când le-împreuna mânia, era vai şi amar de oamenii şi oştirile asupra cărora avea să se abată.</p>
                  <p rend="justify">În făptura acestui om era ceva atât de măreţ, încât cavalerilor care-l priveau li se părea că nu numai cămăruţa în care se aflau, dar întregul palat era prea strâmt pentru el. Ceea ce crezuseră de la prima vedere era adevărat, întrucât înaintea lor se afla Janusz Radziwiłł, prinţ de Birże şi Dubinki, voievod de Wilno şi mare hatman de Lituania, magnat atât de puternic şi trufaş, încât se simţea strâmtorat nu numai în avuţiile-i nemăsurate şi cu toate rangurile pe care le avea, ci chiar şi în toată Samogiţia şi Lituania la un loc.</p>
                  <p rend="justify">Mai tânăru-i tovarăş, cu perucă lungă şi veşminte străine, era prinţul Bogusław, vărul lui Janusz, comisul Marelui Principat al Lituaniei.</p>
                  <p rend="justify">Un timp continuă să şoptească ceva la urechea hatmanului, până când zise cu glas tare:</p>
                  <p rend="justify">Aşadar iscălesc înţelegerea şi plec.</p>
                  <p rend="justify">De vreme ce nu se poate altfel, pleacă, mărite prinţ, răspunse Janusz, cu toate că aş fi vrut să rămâi, pentru că nu se ştie ce se poate întâmpla.</p>
                  <p rend="justify">Luminăţia ta le-ai pregătit pe toate cum se cuvine, pe când acolo trebuie să văd degrabă cum stau lucrurile. Te las cu Dumnezeu şi mă duc.</p>
                  <p rend="justify">Dumnezeu să aibă grijă de neamul nostru şi să-i sporească fala.</p>
                  <p rend="justify">Adieu, mon frčre96.</p>
                  <p rend="justify">Adieu.</p>
                  <p rend="justify">Iertare, domniile voastre, că v-am făcut să aşteptaţi, spuse cu glasul coborât, fără să se grăbească. Dar acum şi mintea şi timpul îmi sunt împrăştiate în toate părţile. Am aflat numele domniilor voastre şi m-am bucurat din toată inima că Dumnezeu îmi trimite asemenea cavaleri într-o cumpănă ca asta. Şedeţi, oaspeţi dragi. Care dintre domniile voastre este jupân Jan Skrzetuski?</p>
                  <p rend="justify">Eu sunt, la porunca luminăţiei tale, răspunse Jan.</p>
                  <p rend="justify">Domnia ta eşti staroste de… na, că am şi uitat…</p>
                  <p rend="justify">Nu sunt staroste, răspunse Jan.</p>
                  <p rend="justify">Cum aşa? se miră prinţul, încruntându-şi sprâncenele puternice, domnia ta n-ai căpătat o stărostie după cele ce-ai făptuit la Zbaraż?</p>
                  <p rend="justify">Niciodată nu m-am străduit s-o capăt.</p>
                  <p rend="justify">Domniei tale ţi se cuvenea fără să te străduieşti. Cum aşa? Ce vorbeşti, domnia ta? N-ai fost răsplătit? Te-au uitat? Asta n-o mai înţeleg. Dar greşesc, nu trebuie să mă mir, deoarece acum sunt răsplătiţi doar cei cu spinarea ca salcia, care ştiu să se plece uşor. Ia te uită, domnia ta nu eşti staroste! … Slavă Domnului că ai venit aici, fiindcă eu am bună ţinere de minte şi nici o faptă vrednică nu va rămâne fără răsplată, ca şi ale domniei tale, polcovnice Wołodyjowski…</p>
                  <p rend="justify">N-am făcut nici o ispravă care să merite…</p>
                  <p rend="justify">Lasă asta în seama mea, deocamdată primeşte acest zapis97, întărit la Rosienie, prin care îţi dăruiesc pe viaţă moşia Dydkiemie. E o bucăţică bună de pământ pe care ies o sută de pluguri la arat în fiecare primăvară. Ia-le şi pe astea, pentru că nu-ţi pot da mai mult, şi spune-i lui jupân Skrzetuski că Radziwiłł nu-şi uită prietenii şi nici pe aceia care au adus foloase Republicii sub conducerea lui.</p>
                  <p rend="justify">Luminăţia ta… se bâlbâi încurcat jupân Michał.</p>
                  <p rend="justify">Nu mai spune nimic şi iartă-mă că-i atât de puţin, dar convinge-i pe domniile lor că nu vor pieri aceia care-şi vor lega norocul şi la bine şi la rău de Radziwiłł. Nu sunt rege, dar dacă aş fi, Dumnezeu mi-e martor că nu l-aş uita niciodată pe unul ca Jan Skrzetuski sau ca jupân Zagłoba…</p>
                  <p rend="justify">Eu sunt! sări Zagłoba, ieşind repede înainte, fiindcă, începuse să-şi piardă răbdarea din pricină că nu pomenise şi de el.</p>
                  <p rend="justify">Am ghicit că eşti domnia ta, căci mi s-a spus că eşti un om mai în vârstă.</p>
                  <p rend="justify">Am umblat prin şcoli odată cu vrednicul părinte al luminăţiei tale şi, pentru că avea înclinaţii războinice din copilărie, m-a îngăduit să-i fiu aproape, că şi eu lăsam latina de dragul suliţei.</p>
                  <p rend="justify">Stanisław Skrzetuski, care-l cunoştea mai puţin pe Zagłoba, rămase uimit, deoarece ieri la Upita auzise cu urechile lui când spunea că a fost la şcoală nu cu răposatul prinţ Krzysztof, ci cu însuşi Janusz Radziwiłł, lucru cu neputinţă, fiindcă prinţul Janusz era mult mai tânăr.</p>
                  <p rend="justify">Ei poftim, se miră prinţul, domnia ta eşti de neam din Lituania?</p>
                  <p rend="justify">Din Lituania! răspunse fără să se bâlbâie jupân Zagłoba.</p>
                  <p rend="justify">Atunci ghicesc că nici domnia ta n-ai primit nici o răsplată, noi lituanienii ne-am învăţat să fim hrăniţi cu nerecunoştinţă… Pe legea mea, dacă v-aş da ce vi se cuvine, nu mi-ar mai rămâne nimic. Dar asta-i soarta noastră! Noi ne jertfim sângele, viaţa, averile şi nimeni nu ne mulţumeşte nici măcar dând din cap. Ehei, ce să-i faci! Cum seamănă, aşa o să şi culeagă… Aşa porunceşte Dumnezeu şi dreptatea… Domnia ta l-ai tăiat pe faimosul Burlaj şi ai retezat cele trei capete la Zbaraż?</p>
                  <p rend="justify">Luminăţia ta, lui Burłaj eu i-am venit de cap, răspunse Zagłoba, fiindcă se vorbea că nu se poate măsura nimeni cu el, aşa că am vrut să le arăt celor mai tineri că vitejia n-a pierit cu totul în Republică… Iar cât priveşte cele trei capete, se putea întâmpla în iureşul bătăliei… dar la Zbaraż altul a făcut această ispravă.</p>
                  <p rend="justify">Prinţul tăcu o clipă, după care rosti din nou:</p>
                  <p rend="justify">Şi nu vă doare dispreţul cu care aţi fost răsplătiţi?</p>
                  <p rend="justify">Ce putem face, luminăţia ta, chiar dacă nu ne pare prea bine! zise Zagłoba.</p>
                  <p rend="justify">Bucuraţi-vă, domniile voastre, fiindcă lucrurile trebuie să se schimbe… Vă sunt îndatorat că aţi venit aici şi, chiar dacă nu sunt rege, mie îmi place să-mi ţin făgăduiala.</p>
                  <p rend="justify">Luminăţia ta, răspunse Skrzetuski repede şi cu puţină trufie, noi n-am venit aici după răsplată şi avuţii… Ci pentru că vrăjmaşul ne-a călcat ţara, căreia vrem să-i aducem în ajutor vieţile noastre sub conducerea unui războinic vestit. Vărul meu Stanisław a fost de faţă la Ujście şi a văzut spaima, neorânduiala, ruşinea şi trădarea, iar la urmă izbânda vrăjmaşului. Aici ne vom sluji ţara şi regele sub o mare şi credincioasă căpetenie. Aici pe duşman nu-l aşteaptă o biruinţă, ci înfrângerea şi moartea… Iată de ce am venit să-ţi oferim serviciile noastre. Noi, oştenii, vrem să ne batem şi ne grăbim la luptă.</p>
                  <p rend="justify">Dacă asta-i dorinţa domniilor voastre, veţi avea mulţumire şi din această parte, răspunse prinţul serios. N-o să aşteptaţi prea mult, chiar dacă mai întâi vom porni asupra altui vrăjmaş, fiindcă trebuie să răzbunăm cenuşa de la Wilno. Azi-mâine pornim spre părţile acelea şi cu ajutorul lui Dumnezeu vom plăti cu vârf şi îndesat. Domniile voastre, nu vă mai reţin, pentru că aveţi nevoie de odihnă, iar eu am o groază de treburi. Diseară să veniţi la palat, că s-ar putea să aveţi, parte de vreo întâmplare mai acătării înainte de a pleca; de frica războiului, o mulţime de femei au căutat ocrotire la Kiejdany. Polcovnice Wołodyjowski, îngrijeşte-te de oaspeţii dragi ca în casa domniei tale şi ţineţi minte că ce-i al meu e şi al vostru! … Jupâne Harasimowicz, spune-le şleahticilor din sală că nu pot să vin la ei, fiindcă n-am vreme, dar astă-seară vor afla tot ce vor să ştie… Domniile voastre, duceţi-vă sănătoşi şi rămâneţi prietenii lui Radziwiłł, căci acum are mare trebuinţă.</p>
                  <p rend="justify">Spunând acestea, magnatul puternic şi mândru le întinse mâna pe rând lui jupân Zagłoba, celor doi Skrzetuski, lui Wołodyjowski şi lui Charłamp ca unora deopotrivă cu el. Un zâmbet blajin îi lumină chipul posomorât şi depărtarea trufaşă, care stăruia în jurul lui ca un nor întunecat, pieri fără urmă.</p>
                  <p rend="justify">Asta căpetenie! Asta războinic! rosti Stanisław în timp ce se întorceau făcându-şi loc prin mulţimea de şleahtici adunaţi în sala de primire.</p>
                  <p rend="justify">Intru şi-n foc pentru el! strigă Zagłoba. Aţi băgat de seamă că-mi ştie pe dinafară toate isprăvile? … Ehei, n-o să le fie prea cald suedezilor când vor auzi răgetul acestui leu însoţit de al meu. Un stăpân ca el nu se mai află în toată Republica, iar printre cei de demult, numai prinţul Jeremi şi jupân Koniecpolski tatăl puteau să-i stea alături. Asta nu e un biet castelan care se aşează întâia dată în scaunul de senator şi nici n-apucă să-şi tocească fundul nădragilor, că îşi şi la nasul la purtare, pe şleahticii mai puţin avuţi îi numeşte fraţi şi dă poruncă să i se facă portretul, ca să-şi aibă rangul de senator în faţă şi când mănâncă, fiindcă în spate nu l-ar putea vedea… Jupâne Michał, ai ajuns bogat! … După cum se vede, cine ajunge să-şi şteargă surtucul ros de Radziwiłł, se aureşte îndată. Văd că aici e mai lesne să înaintezi, decât să capeţi o oca de pere uscate pe la noi. Ajunge să bagi mâna în apă cu ochii închişi, că ai şi prins ştiuca de coadă. Ăsta magnat! Dumnezeu să-ţi dea noroc, jupâne Michał! Te-ai fâstâcit ca jupâniţa după cununie, dar nu-i nimic! … Cum se cheamă moşioara ta? Dudkowo sau cum? … În ţara asta sunt numai nume păgâneşti. Dai cu nuca-n perete şi se aude un nume de sat sau de şleahtic. Numai câştigul să fie bun şi n-o să-ţi pară rău să-ţi stâlceşti limba.</p>
                  <p rend="justify">Recunosc că m-am fâstâcit grozav, zise jupân Michał, fiindcă ce spui domnia ta, că e uşor să înaintezi în rang aici, nu-i deloc adevărat. Nu o dată i-am auzit pe oştenii mai vârstnici ponegrindu-l pe prinţ pentru zgârcenia lui, iar acum răsplăţile încep să curgă pe neaşteptate cu duiumul.</p>
                  <p rend="justify">Bagă zapisul la cingătoare, fă asta pentru mine… Şi dacă se mai plânge careva de nerecunoştinţa prinţului, scoate-l şi loveşte-l cu el peste gură. E cel mai bun argumentum.</p>
                  <p rend="justify">Un lucru mi se pare limpede, spuse Jan Skrzetuski. Prinţul vrea să câştige oamenii de partea lui, de parcă ar avea niscaiva planuri pentru care are nevoie de ajutor.</p>
                  <p rend="justify">Păi tu n-ai auzit ce planuri are? se împotrivi Zagłoba. N-a spus că mergem să răzbunăm cenuşa de la Wilno? … I-am pus în spinare că a jefuit Wilno, iar el vrea să arate nu numai că nu are trebuinţă de ce-i al altuia, dar e gata să mai dea şi din avutul lui… E o ambiţie prea frumoasă, jupâne Jan. Asemenea senatori să ne dea Dumnezeu cât mai mulţi!</p>
                  <p rend="justify">Vorbind astfel, ajunseră iarăşi în curtea castelului, în care intrau mereu cete de oşteni călări, grupuri de şleahtici înarmaţi sau căleşti care aduceau pe magnaţii din împrejurimi cu soţiile şi copiii. Văzând aceasta, jupân Michał îi duse pe toţi la poartă să privească la cei care intrau:</p>
                  <p rend="justify">Jupâne Michał, cine ştie, azi e ziua ta cu noroc… Poate că soţia care ţi-e hărăzită se află printre fiicele şleahticilor de aici, zise Zagłoba. Uite că se apropie o caleaşca descoperită şi în ea se vede ceva alb…</p>
                  <p rend="justify">Nu e nici o jupâniţă, ci doar acela care poate să mă cunune cu ea, răspunse Wołodyjowski, care avea ochii foarte buni. E preotul episcop Parczewski care vine însoţit de preotul Białozór, arhidiaconul de Wilno.</p>
                  <p rend="justify">Cum pot să vină ei la prinţ, când acesta e calvin?</p>
                  <p rend="justify">Ce pot să facă? Când treburile obştii o cer, sunt nevoiţi să stea de vorbă.</p>
                  <p rend="justify">Ehei, ce mulţime şi ce larmă e pe aici! rosti jupân Zagłoba cu bucurie. Începusem să ruginesc la moşie ca o cheie veche în broască… Aici îţi aduci aminte de vremurile bune. Nemernic să fiu dacă astăzi n-o să-i fac curte vreunei sprâncenate!</p>
                  <p rend="justify">Jupân Zagłoba fu întrerupt de oştenii de strajă care, ieşind în fugă din gheretă, se aşezară pe două rânduri, ca să-l întâmpine pe preotul episcop. Acesta trecu făcând semnul crucii cu mâna în amândouă părţile, binecuvântându-i pe oşteni şi pe şleahticii aflaţi prin apropiere.</p>
                  <p rend="justify">Prinţul e un stăpân cu purtări alese, zise Zagłoba. Arată atâta cinste preotului episcop, cu toate că el nu se recunoaşte supus al bisericii… Deie Domnul ca acesta să fie primul semn al convertirii…</p>
                  <p rend="justify">E, nu va fi nimic din toate astea. Cât s-a mai străduit soţia dintâi şi tot n-a izbutit nimic, până când a murit de inimă rea… De ce nu pleacă scoţienii? Pesemne că vine iarăşi cineva de seamă.</p>
                  <p rend="justify">Într-adevăr, în depărtare se ivi un alai de oşteni înarmaţi.</p>
                  <p rend="justify">Îi cunosc, sunt dragonii lui Ganchof, lămuri Wołodyjowski, dar la mijloc sunt nişte carâte…</p>
                  <p rend="justify">Deodată începură să duruie darabanele.</p>
                  <p rend="justify">Oho, se vede că e cineva mai însemnat decât preotul episcop al Samogiţiei! strigă Zagłoba.</p>
                  <p rend="justify">Aşteaptă, domnia ta, să-i vedem.</p>
                  <p rend="justify">La mijloc sunt două carâte.</p>
                  <p rend="justify">Aşa-i. În cea dinainte e jupân Korf, voievodul de Wenden.</p>
                  <p rend="justify">Păi cum! exclamă Jan, îl cunoaştem de la Zbaraż…</p>
                  <p rend="justify">Voievodul îi recunoscu şi el, mai întâi pe Wołodyjowski pe care se vede că-l întâlnea mai des, aşa că se aplecă din caleaşca şi strigă:</p>
                  <p rend="justify">Mă închin domniilor voastre, tovarăşi de demult! … Uite că vă aducem oaspeţi!</p>
                  <p rend="justify">În a doua carâtă, cu blazonul prinţului Janusz, la care erau înhămaţi patru armăsari albi, şedeau doi magnaţi cu înfăţişarea mândră. Purtau veşminte străine şi pălării cu boruri late, de sub care buclele perucilor luminoase se revărsau pe umeri şi pe gulerul lat de dantelă. Unul, foarte gras, avea barbă ascuţită cânepie şi mustăţi cu vârfurile răsfirate şi răsucite în sus; celălalt, mai tânăr, îmbrăcat în negru, arăta mai puţin a cavaler, dar poate că avea un rang şi mai mare, fiindcă la gât îi strălucea un lanţ de aur de care atârna o medalie. Pesemne că amândoi erau străini, deoarece priveau cu luare-aminte la castel, la oameni şi la straiele lor.</p>
                  <p rend="justify">Ce diavoli mai sunt şi ăştia? întrebă Zagłoba.</p>
                  <p rend="justify">Nu-i cunosc, nu i-am văzut niciodată! răspunse Wołodyjowski.</p>
                  <p rend="justify">Caleaşca trecu de ei şi ocoli curtea, ca să ajungă înaintea clădirii mai înalte din mijloc, în vreme ce dragonii se opriră în faţa porţii.</p>
                  <p rend="justify">Wołodyjowski îl recunoscu pe cel care le poruncea.</p>
                  <p rend="justify">Tokarzewicz! Ia vino încoace, domnia ta!</p>
                  <p rend="justify">Închinăciune, jupâne polcovnic!</p>
                  <p rend="justify">Cine sunt umflaţii ăştia?</p>
                  <p rend="justify">Sunt suedezi.</p>
                  <p rend="justify">Suedezi?</p>
                  <p rend="justify">Întocmai, şi încă oameni de vază. Cel gras e graful Loewenhaupt, iar subţirelul e Benedykt Shitte, baronul von Duderhoff.</p>
                  <p rend="justify">Duderhoff? se miră Zagłoba.</p>
                  <p rend="justify">Şi ce caută aici? întrebă Wołodyjowski.</p>
                  <p rend="justify">Dumnezeu să-i ştie! răspunse Tokarzewicz. Îi însoţim de la Birże. Mai mult ca sigur că au venit să negocieze cu prinţul pentru că în Birże am auzit că marele hatman strânge oştire şi vrea să năvălească în Letonia.</p>
                  <p rend="justify">Ha, nemernicilor! A intrat frica-n voi! strigă Zagłoba. Daţi iama în Wielkopolska, îl goniţi pe rege şi acum vă ploconiţi înaintea lui Radziwiłł, ca să nu vă scarmene în Letonia. Aşteptaţi numai şi o s-o luaţi la sănătoasa spre Duderhofful vostru de-o să vă sfârâie călcâiele. Ne răfuim noi şi cu voi. Trăiască Radziwiłł!</p>
                  <p rend="justify">Trăiască! repetară şleahticii care stăteau lângă poartă.</p>
                  <p rend="justify">Defensor patriae98! Apărătorul nostru! Pe suedezi, domniile voastre, pe suedezi!</p>
                  <p rend="justify">Făcură cerc în jurul lui. Se adunau din ce în ce mai mulţi şleahtici, ceea ce văzând, Zagłoba sări pe buza de la temelia porţii şi începu să strige:</p>
                  <p rend="justify">Ascultaţi, domniile voastre! Cine nu mă cunoaşte, să afle că sunt un vechi oştean de la Zbaraż, care l-a tăiat cu mâna asta bătrână pe Burlaj, cel mai mare ataman după Chmielnicki; cine n-a auzit de Zagłoba, se vede că în timpul primului război cu cazacii curăţa mazărea, căuta găinile de ou sau păştea viţeii, lucru la care nu mă aştept de la nişte cavaleri atât de vrednici.</p>
                  <p rend="justify">E  un mare viteaz! se auziră glasuri numeroase. Unul mai mare nu se află în toată Republica! … Ascultaţi!</p>
                  <p rend="justify">Ascultaţi, domniile voastre! Bătrânele-mi ciolane aveau nevoie de odihnă; ar fi fost mai bine să lenevesc acum pe cuptor, să mănânc brânză şi smântână, să mă preumblu prin livadă şi să culeg mere, să-i supraveghez pe secerători cu mâinile la spate sau să mângâi pe spate vreo fătoaie. Sigur că şi vrăjmaşul m-ar fi lăsat în pace spre folosul lui, fiindcă şi suedezii şi cazacii ştiu că am braţul greu, deie Domnul ca numele-mi să vă fie tot atât de bine cunoscut, domniilor voastre, ca şi hostibus99.</p>
                  <p rend="justify">Cine mai e şi cocoşul ăsta care cântă atât de fălos? întrebă un glas.</p>
                  <p rend="justify">Tacă-ţi gura, trăsni-te-ar! îl certară ceilalţi.</p>
                  <p rend="justify">Dar Zagłoba auzise.</p>
                  <p rend="justify">Domniile voastre, iertaţi-l pe acest cocoşel, strigă, fiindcă n-a aflat încă unde-i capul şi unde-i coada.</p>
                  <p rend="justify">Şleahticii izbucniră în hohote uriaşe, iar potrivnicul se retrase fâstâcit înapoia mulţimii, ca să scape de glumele care începură să se abată asupră-i…</p>
                  <p rend="justify">Mă întorc la ce spuneam! reveni Zagłoba. Aşadar, repeto, se cuvenea să mă odihnesc, dar pentru că ţara e la ananghie şi vrăjmaşul ne încalcă pământurile, am venit aici, ca împreună cu voi să punem stavilă duşmanului în numele acelei mame care ne-a hrănit pe toţi. Acela care nu-i va fi alături acum, acela care nu va alerga în ajutorul ei, acela nu e un fiu adevărat, ci un fiu vitreg, nevrednic de dragostea ei. Eu, om bătrân, dau fuga, facă-se voia Domnului, iar de va fi să pier, voi striga cu răsuflarea din urmă: „Pe suedezi, domniile voastre, pe suedezi! …” Să jurăm că nu vom lăsa paloşul din mână până când nu-i vom stârpi din Republică! …</p>
                  <p rend="justify">Suntem gata şi fără jurăminte! strigară glasuri numeroase. Mergem acolo unde ne va călăuzi prinţul hatman, oriunde va fi nevoie.</p>
                  <p rend="justify">Domniile voastre, fraţilor! … I-aţi văzut pe cei doi nădrăgari care au venit în caleaşca aurită. Ştiu şi ei că Radziwiłł nu se joacă. O să umble după el prin tot palatul şi o să-i sărute coatele, ca să-i lase în pace. Prinţul însă, de la care mă întorc chiar acum, m-a încredinţat în numele Lituaniei întregi că nu se gândeşte la negocieri şi la înţelegeri, ci numai la război!</p>
                  <p rend="justify">Război, război! repetară ca un ecou glasurile ascultătorilor.</p>
                  <p rend="justify">Dar pentru că orice căpetenie, vorbi mai departe Zagłoba, se arată cu atât mai cutezătoare, cu cât e mai sigură de oşteni, să-i dovedim dar, domniile voastre, simţămintele noastre. Haideţi să strigăm sub ferestrele prinţului: „Să mergem asupra suedezilor!”. După mine, domniile voastre!</p>
                  <p rend="justify">Sări jos şi porni înainte, cu mulţimea în urma lui, iar când ajunseră sub ferestrele palatului, zarva crescu deodată, preschimbându-se într-un strigăt uriaş:</p>
                  <p rend="justify">Pe suedezi! pe suedezi!</p>
                  <p rend="justify">După o clipă, din tindă alergă jupân Korf, voievodul de Wenden, foarte tulburat, urmat de Ganchof polcovnicul raitierilor prinţului, şi amândoi încercară să-i potolească pe şleahtici, să-i roage să se împrăştie.</p>
                  <p rend="justify">Pentru Dumnezeu! le vorbi jupân Korf, acolo sus zăngăne geamurile şi domniile voastre habar nu aveţi cât de rău v-aţi ales clipa în care să faceţi tărăboi. Cum puteţi să jigniţi nişte trimişi, arătând neascultare! Cine v-a îndemnat?</p>
                  <p rend="justify">Eu! răspunse Zagłoba. Domnia ta să-i spui prinţului, în numele nostru, al tuturor, că-l rugăm să se arate neînfricat, fiindcă suntem gata să ne vărsăm ultima picătură de sânge alături de el.</p>
                  <p rend="justify">Domniile voastre, vă mulţumesc în numele hatmanului, dar acum împrăştiaţi-vă. Daţi dovadă de chibzuinţă, domniile voastre! Pentru Dumnezeu, fiţi înţelepţi, altminteri vătămaţi Republica! Acuma, acela care aduce jignire trimişilor, abate primejdia asupra ţării.</p>
                  <p rend="justify">Ce ne pasă nouă de trimişi! Noi vrem să ne batem, nu să negociem!</p>
                  <p rend="justify">Mă bucură dorinţa domniilor voastre! În curând va veni vremea şi pentru asta. Acum, odihniţi-vă înainte de a pomi la luptă. Cade bine puţină horilcă şi câteva îmbucături. E rău să te baţi cu burta goală.</p>
                  <p rend="justify">Prea adevărat! Pe legea mea! strigă cel dintâi jupân Zagłoba.</p>
                  <p rend="justify">A  nimerit-o cum nu se poate mai bine. De vreme ce prinţul ne cunoaşte gândurile, nu mai avem ce căuta aici.</p>
                  <p rend="justify">Şi mulţimea începu să se risipească; cei mai mulţi se îndreptară spre sălile de mâncare, în care se aflau mesele întinse. Jupân Zagłoba păşea în frunte. În acest timp, jupân Korf şi polcovnicul Ganchof se duseră la prinţ, care sta la sfat cu solii suedezi, preotul episcop Parczewski şi preotul Białozór, cu jupân Adam Komorowski şi jupân Aleksandr Mierzejewski, un curtean al regelui Kazimierz, care se afla la Kiejdany.</p>
                  <p rend="justify">Cine-a făcut toată zarva asta? întrebă prinţul, pe a cărui faţă ca de leu stăruia mânia.</p>
                  <p rend="justify">Un şleahtic care abia a venit, cunoscutul jupân Zagłoba! răspunse voievodul de Wenden.</p>
                  <p rend="justify">E  un cavaler viteaz, rosti prinţul, dar prea devreme începe să-şi facă de cap.</p>
                  <p rend="justify">Făcu semn polcovnicului Ganchof să se apropie şi-i şopti ceva la ureche.</p>
                  <p rend="justify">În această vreme, jupân Zagłoba, mulţumit de sine, mergea spre sălile de jos cu paşi falnici, avându-i alături pe ce doi Skrzetuski şi pe Wołodyjowski, cărora le spunea încet:</p>
                  <p rend="justify">Ei, cum e, amici? Abia m-am arătat şi i-am şi înflăcărat pe şleahtici, stârnindu-le dragostea de ţară. Acum prinţul va putea mai uşor să-i trimită înapoi pe soli fără nimic, fiindcă nu trebuie să le vorbească decât de suffragia100 noastră. Cred că voi căpăta şi vreo răsplată, cu toate că nu mă gândesc decât la cinstea mea. De ce-ai încremenit, jupâne Michał şi ţi-ai pironit ochii pe caleaşca de lângă poartă?</p>
                  <p rend="justify">Ea e! răspunse jupân Michał, mişcându-şi mustăcioara. Pe legea mea, chiar ea e!</p>
                  <p rend="justify">Cine?</p>
                  <p rend="justify">Billewiczówna…</p>
                  <p rend="justify">Aceea care ţi-a dat cu tifla?</p>
                  <p rend="justify">Aşa-i. Uitaţi-vă, domniile voastre, uitaţi-vă! Să nu mă usuc de jale?</p>
                  <p rend="justify">Stai puţin, spuse Zagłoba, să mă uit bine.</p>
                  <p rend="justify">După ce făcu un ocol, caleaşca se apropie de cei care vorbeau. În ea şedea un şleahtic fălos cu mustaţă cărunţie, iar lângă el jupâniţa Aleksandra, frumoasă ca totdeauna, liniştită şi serioasă.</p>
                  <p rend="justify">Jupân Michał îşi aţinti asupra ei privirea îndurerată şi se înclină adânc cu pălăria în mână, dar ea nu-l zări. Iar Zagłoba zise, uitându-se la trăsăturile gingaşe ale Oleńkăi:</p>
                  <p rend="justify">Jupâne Michał, asta e odraslă supusă şi prea plăpândă pentru un oştean. Recunosc că e frumoasă, dar mie-mi plac mai mult cele care nu-ţi dai seama de la început dacă sunt tunuri sau femei.</p>
                  <p rend="justify">Domnia ta, nu ştii cine a venit cu caleaşca? îl întrebă Michał pe şleahticul care sta lângă el.</p>
                  <p rend="justify">Cum să nu ştiu? răspunse şleahticul, jupân Tomasz Billewicz, spătarul de Rosienie. Aici îl cunosc cu toţii, fiindcă-i de mult prietenul şi sluga lui Radziwiłł.</p>
               </div>
               <div type="div3">
                  <head>Capitolul XIII.</head>
                  <p rend="justify">În ziua aceea, prinţul nu se arătă şleahticilor până seara, fiindcă prânzi cu solii şi cu cei câţiva dregători cu care ţinuse sfat mai înainte. Cu toate acestea, polcovnicii primiră porunci hotărâte ca polcurile de la curte, mai ales cele de pedestraşi, conduse de căpetenii străine, să fie pregătite. Văzduhul mirosea a pulbere. Castelul, deşi neîntărit, era înconjurat de oşteni, ca şi cum sub ziduri avea să se încingă o bătălie crâncenă. Se aşteptau să pornească la drum abia a doua zi dimineaţa; o mulţime de slujitori încărcau în care arme, văsărie scumpă şi vistieria prinţului.</p>
                  <p rend="justify">Harasimowicz le spunea şleahticilor că harabalele aveau să plece la Tykocin în Podlasie, întrucât vistieria nu putea rămâne într-un castel neîntărit, cum era cel de la Kiejdany. Se pregătea şi calabalâcul de luptă, care avea să pornească odată cu oştile.</p>
                  <p rend="justify">Se răspândi vestea că hatmanul de câmp Gosiewski fusese pus sub cheie, pentru că nu voise să-şi unească steagurile de la Troki cu cele ale lui Radziwiłł, primejduind astfel întreaga campanie. De altfel, pregătirile de plecare, forfota oştenilor, duruitul tunurilor scoase din armurăria101 palatului şi vânzoleala care însoţeşte întotdeauna începutul oricărei campanii atrăgeau luarea-aminte a şleahticilor în altă parte, făcându-i să uite de întemniţarea lui jupân Gosiewski şi a cavalerului Judycki.</p>
                  <p rend="justify">Cei care luau masa în încăperile de jos nu mai vorbeau decât despre război, despre nenorocirea de la Wilno, care ardea de zece zile, pârjolul lăţindu-se din ce în ce mai mult, despre ştirile de la Varşovia, despre înaintarea suedezilor şi despre suedezi, împotriva cărora, ca împotriva unor sperjuri care năvăleau asupra vecinilor, în ciuda înţelegerii în putere pe încă şase ani, se răzvrăteau inimile şi minţile şi îndârjirea creştea. Veştile despre repeziciunea armiei duşmane, capitularea de la Ujście şi invadarea Wielkopolskăi, despre năvala care ameninţa Mazowsze şi primejdia de neînlăturat a cuceririi Varşoviei nu numai că nu stârneau spaima nimănui, dar dimpotrivă, făceau să crească dorinţa de luptă şi curajul. Se întâmpla astfel, întrucât acum pricinile izbânzilor suedeze erau limpezi pentru toată lumea. Până acum nu se ciocniseră niciodată cu oşteni de meserie, conduşi de o căpetenie adevărată. Radziwiłł era primul războinic încercat cu care aveau să se măsoare; şleahticii adunaţi aveau încredere deplină în iscusinţa de oştean a marelui hatman, mai ales că şi polcovnicii lui îi asigurau că-i vor înfrânge pe suedezi la câmp deschis.</p>
                  <p rend="justify">Altfel nu poate fi! spunea jupân Michał Stankiewicz, un luptător în vârstă şi cu multă experienţă. Ţin minte războaiele de altădată şi ştiu că se apărau totdeauna prin cetăţi, în tabere întărite sau în şanţuri; niciodată nu îndrăzneau să ne întâmpine la câmp deschis, fiindcă se temeau grozav de călărime; atunci când, încrezându-se în puterea lor, ne-au ieşit înainte, au primit dreaptă învăţătură de minte. N-au pus mâna pe Wielkopolska printr-o biruinţă, ci prin trădare şi nătângia şleahticilor!</p>
                  <p rend="justify">Aşa-i! întări jupân Zagłoba. Sunt o naţie moleşită, fiindcă pe la ei pământul e sărac şi n-au pâine deloc; macină conuri de pin şi coc azimă care miroase a răşină. Alţii se duc pe malul mării şi înfulecă ce le aruncă talazurile, încăierându-se pentru asemenea bunătăţi. Pretutindeni sărăcie lucie, de aceea nu se află un neam mai lacom la avutul altuia, că până şi tătarii au carne de cal ad libitum 102, pe când ei se întâmpla să nu vadă carne cu anii şi mor de foame cu duiumul; mănâncă pe săturate numai când prind peşte mai mult.</p>
                  <p rend="justify">Aici Zagłoba se întoarse spre jupân Stankiewicz:</p>
                  <p rend="justify">Dar domnia ta când i-ai cunoscut pe suedezi?</p>
                  <p rend="justify">Când am slujit sub prinţul Krzysztof, tatăl hatmanului de acum.</p>
                  <p rend="justify">Eu, pe vremea lui jupân Koniecpolski, părintele steagului de acum. L-am scărmănat straşnic pe Gustav Adolf de câteva ori în Prusia şi am luat prinşi cu nemiluita; atunci i-am cunoscut bine şi mi-am dat seama câte parale fac. Ce se mai minunau flăcăii noştri de ei, pentru că domniile voastre trebuie să ştiţi că suedezii, ca o naţie care se bălăceşte mereu în apă şi cele mai mari foloase le scot din mare, sunt nişte scufundători exquisitissimi103. Le-am poruncit să arate ce ştiu, şi ce să vedeţi, domniile voastre: arunci un împieliţat într-o copcă şi el iţi iese pe cealaltă cu scrumbia vie în gură…</p>
                  <p rend="justify">Pentru Dumnezeu, ce vorbeşti domnia ta?!</p>
                  <p rend="justify">Să mor pe loc, dacă n-am văzut de o sută de ori astfel de ispravă, precum şi alte obiceiuri ciudate de-ale lor. Îmi aduc aminte că se învăţaseră atât de mult cu pâinea prusiană, că pe urmă nu mai voiau să plece. Jupân Stankiewicz vorbeşte cu dreptate, când spune că nu sunt oşteni prea grozavi. Pedestraşii mai sunt cum mai sunt, dar călărimii îi plâng de milă, fiindcă în ţara lor n-au cai şi nu învaţă de mici să călărească.</p>
                  <p rend="justify">Se pare că la început nu vom porni asupra lor, spuse jupân Szczyt, ci vom răzbuna mai întâi Wilno.</p>
                  <p rend="justify">Chiar aşa. Eu însumi l-am sfătuit astfel când m-a întrebat ce gândesc, răspunse Zagłoba. Dar după ce vom sfârşi cu unii, ne vom repezi numaidecât asupra celorlalţi. Ştiu că solii trebuie să năduşească bine.</p>
                  <p rend="justify">Îi primesc cum se cuvine, se amestecă jupân Załęski, dar, săracii, nu vor izbândi nimic, cea mai bună dovadă fiind poruncile date oştenilor.</p>
                  <p rend="justify">Ehei, Doamne sfinte, Doamne sfinte, spuse jupân Twarkowski, judele de Rosienie. Cum mai însufleţeşte primejdia oamenii! Mai să ne apuce deznădejdea luptând cu un singur vrăjmaş, iar acum nu ne temem nici de doi.</p>
                  <p rend="justify">Nici că se putea altfel, întări jupân Stankiewicz. Se întâmplă uneori să te mai laşi şi bătut, până când îţi pierzi dintr-odată răbdarea şi atunci, nu se ştie de unde, îţi regăseşti şi puterea şi curajul. Oare puţin am suferit, puţin am îndurat?! … Ne-am lăsat în seama regelui şi a şleahticilor coroanei, fără să ne gândim la forţele noastre, şi acum nu mai avem încotro, trebuie să-i biruim pe amândoi vrăjmaşii sau să pierim cu toţii…</p>
                  <p rend="justify">Dumnezeu ne va ajuta! Destul cu zăbava!</p>
                  <p rend="justify">Ne-au pus sabia în gât!</p>
                  <p rend="justify">Să le-o punem şi noi! O să le arătăm celor din ţinuturile coroanei ce fel de oameni suntem! Aici nu va fi ca la Ujście, cât soarele pe cer!</p>
                  <p rend="justify">Şi, pe măsura paharelor golite, creşteau înflăcărarea şi spiritul războinic. Tot aşa, pe marginea prăpăstiei, scăparea e hotărâtă deseori de sforţarea din urmă. Acum oştenii şi şleahticii, pe care nu demult Jan Kazimierz îi chema la Grodno prin ordonanţe deznădăjduite, înţelegeau prea bine acest adevăr. Toată lumea îşi îndrepta privirile spre Radziwiłł, toate gurile repetau acest nume înfricoşător care până nu demult mergea mână în mână cu izbânda. Numai el putea să strângă, să urnească puterile adormite ale ţării şi, aşezându-se în fruntea unei oştiri îndestulătoare, să hotărască biruinţa în amândouă războaiele.</p>
                  <p rend="justify">După-amiază fură chemaţi pe rând la prinţ polcovnicii: Mirski, căpetenia steagului de cuirasieri ai hatmanului, apoi Stankiewicz, Ganchof, Charłamp, Wołodyjowski şi Sołłohub. Oştenii se cam mirară că sunt poftiţi la sfat câte unul şi nu toţi deodată, dar uimirea lor se sfârşi cu bine, căci niciunul nu plecă fără o răsplată, fără un semn de bunăvoinţă din partea prinţului. Hatmanul nu dorea în schimb decât ascultare şi încredere, pe care şi aşa i le ofereau cu toţii din toată inima. Voievodul îi mai întrebă grijuliu dacă nu s-a întors Kmicic şi porunci să i se dea de ştire când va veni.</p>
                  <p rend="justify">Se întoarse într-adevăr, dar abia seara târziu, când încăperile străluceau de lumină şi oaspeţii începuseră să se adune. La spătărie, unde veni să-şi schimbe hainele, îl găsi pe jupân Wołodyjowski care-l înfăţişă şi celorlalţi.</p>
                  <p rend="justify">Mă bucur grozav că te văd, domnia ta, şi pe prietenii domniei tale de asemenea, spuse, scuturându-i mâna micului viteaz. Parcă aş vedea un frate! Domnia ta poţi să mă crezi, pentru că eu nu ştiu să mă prefac. E drept că mi-ai crestat scăfârlia destul de urât, dar pe urmă m-ai pus pe picioare, lucru pe care n-am să-l uit câte zile-oi avea. O spun faţă de toţi, dacă nu erai domnia ta, acum m-aş fi aflat după gratii. Să dea Dumnezeu ca astfel de oameni să se nască şi din piatră. Cine crede altfel, e un prost şi să mă ia dracu dacă nu-i retez urechile.</p>
                  <p rend="justify">Încetează, domnia ta!</p>
                  <p rend="justify">Sar şi în foc pentru domnia ta, să mă trăsnească! Cine nu crede, să iasă afara!</p>
                  <p rend="justify">Jupân Andrzej se uită împrejur cu priviri ameninţătoare, dar nimeni nu tăgădui, fiindcă altminteri ţineau cu toţii la Michał şi-l respectau; numai Zagłoba se miră:</p>
                  <p rend="justify">Bătu-te-ar să te bată, că nărăvaş mai eşti, domnia ta! Mi se pare că o să te îndrăgesc grozav pentru prietenia pe care i-o arăţi lui Michał; pe mine să mă întrebi cât face…</p>
                  <p rend="justify">Mai mult decât noi toţi! îl întrerupse Kmicic cu nestăpânirea-i de totdeauna.</p>
                  <p rend="justify">După care se uită la cei doi Skrzetuski, apoi la Zagłoba şi adăugă:</p>
                  <p rend="justify">Domniile voastre, mă rog de iertare, nu vreau să jignesc pe nimeni, ştiu că sunteţi oameni de nădejde şi mari cavaleri… Nu vă fie cu supărare, fiindcă eu aş dori din toată inima să vă merit prietenia.</p>
                  <p rend="justify">Nu face nimic, răspunse Jan Skrzetuski, ce e-n guşă, şi-n căpuşă.</p>
                  <p rend="justify">Îngăduie-mi să te îmbrăţişez! zise jupân Zagłoba.</p>
                  <p rend="justify">Mie nu trebuie să-mi spui un lucru de două ori!</p>
                  <p rend="justify">Şi îşi căzură în braţe. După care jupân Kmicic strigă:</p>
                  <p rend="justify">Astăzi e musai să bem ceva, altfel nu se poate!</p>
                  <p rend="justify">Mie nu trebuie să mi-o spui de două ori! repetă Zagłoba ca un ecou.</p>
                  <p rend="justify">O  să ne furişăm mai devreme la spătărie, iar de băutură am să mă îngrijesc eu.</p>
                  <p rend="justify">Jupân Michał începu să mişte aprig din mustăţi.</p>
                  <p rend="justify">„N-o să mai vrei să te furişezi, se gândi, uitându-se la Kmicic, când ai să vezi pe cine găseşti acolo.”</p>
                  <p rend="justify">Şi aproape că deschise gura să-i spună lui Kmicic că spătarul de Rosienie a venit cu Oleńka la Kiejdany, dar îl cuprinse tristeţea, aşa că schimbă vorba.</p>
                  <p rend="justify">Şi steagul domniei tale unde se află? întrebă.</p>
                  <p rend="justify">Aici. E gata! A fost la mine Harasimowicz şi mi-a adus poruncă de la prinţ, ca la miezul nopţii oamenii să fie pe cai. L-am întrebat dacă vom pleca toţi şi mi-a răspuns că nu… Nu pricep ce poate să însemne asta. Dintre toate căpeteniile numai unele au primit aceeaşi poruncă. Dar pedestraşii străini au primit cu toţii.</p>
                  <p rend="justify">Poate că o parte din oştire o să plece la noapte, iar ceilalţi mâine, spuse Skrzetuski.</p>
                  <p rend="justify">Oricum, eu am să beau cu domniile voastre, iar steagul va pleca singur. Am să-l ajung din urmă după un ceas.</p>
                  <p rend="justify">În clipa aceea dădu buzna înăuntru Harasimowicz.</p>
                  <p rend="justify">Înălţimea ta, jupâne stegar de Orsza! strigă. Înclinându-se din prag.</p>
                  <p rend="justify">Ce e, arde? Uite-mă! răspunse Kmicic.</p>
                  <p rend="justify">Trebuie să mergi îndată la luminăţia sa prinţul!</p>
                  <p rend="justify">Numaidecât, stai să mă îmbrac. Hei, slujitor, adă-mi contăşul şi brâul, că te tai!</p>
                  <p rend="justify">Feciorul îi dădu într-o clipă cele cerute şi după un răstimp scurt, jupân Kmicic, gătit ca de nuntă, plecă la prinţ. Era atât de frumos, încât parcă era un soare. Avea cămaşă de lame argintie, înflorată cu mănunchiuri de stele care-i luminau toată făptura, şi închisă la gât cu un safir uriaş. Pe deasupra purta un contăş de catifea albastră, cingătoare albă de mare preţ, atât de strânsă, încât mijlocul părea tras printr-un inel. Sabia argintie bătută cu safire îi atârna la brâul în care îşi înfipsese buzduganul de rotmistru, menit să arate rangul stăpânului. Straiele îl făceau atât de frumos pe tânărul cavaler, încât era greu să găseşti printre şleahticii adunaţi la Kiejdany un bărbat mai arătos.</p>
                  <p rend="justify">Jupân Michał oftă adânc, uitându-se la el şi, după ce pieri pe uşa spătăriei, spuse către jupân Zagłoba:</p>
                  <p rend="justify">Nici vorbă să-i stau alături în faţa unei jupâniţe!</p>
                  <p rend="justify">E, dacă mi-ai lua mie treizeci de ani din spinare! spuse Zagłoba.</p>
                  <p rend="justify">Prinţul era şi el îmbrăcat când intră Kmicic, iar slujitorul şi cei doi negri tocmai ieşeau din încăpere. Rămaseră singuri.</p>
                  <p rend="justify">Să-ţi dea Dumnezeu sănătate că te-ai grăbit, zise prinţul.</p>
                  <p rend="justify">La porunca luminăţiei tale.</p>
                  <p rend="justify">Şi steagul?</p>
                  <p rend="justify">După cum mi s-a poruncit.</p>
                  <p rend="justify">Sunt oameni de nădejde?</p>
                  <p rend="justify">Merg şi-n iad după mine!</p>
                  <p rend="justify">Atunci e bine! Asemenea oameni îmi trebuie… În stare de orice, ca şi tine… O repet întruna, în nimeni nu mă încred ca în tine.</p>
                  <p rend="justify">Luminăţia ta, meritele mele nu pot fi puse alături cu ale vechilor oşteni, dar dacă vom porni asupra duşmanilor ţării, atunci, Dumnezeu mă vede, n-am să rămân în urmă.</p>
                  <p rend="justify">Nu vreau să ştirbesc cu nimic meritele celor vârstnici, răspunse prinţul, cu toate că… pot să vină astfel de pericula, urgii atât de năprasnice, încât şi cei mai credincioşi să se clatine.</p>
                  <p rend="justify">Să moară ca un câine acela oare se va lepăda de domnia ta la ceas de primejdie!</p>
                  <p rend="justify">Prinţul se uită cu luare-aminte la chipul lui Kmicic.</p>
                  <p rend="justify">Nici tu… nu te vei lepăda? …</p>
                  <p rend="justify">Tânărul cavaler se făcu stacojiu.</p>
                  <p rend="justify">Luminăţia ta! …</p>
                  <p rend="justify">Ce vrei să spui?</p>
                  <p rend="justify">M-am spovedit înaintea luminăţiei tale de toate păcatele mele şi sunt atât de multe, încât numai inima de părinte a luminăţiei tale a putut să-mi dea iertare… Dar printre toate păcatele mele unul nu se află: nerecunoştinţa.</p>
                  <p rend="justify">Nici călcarea jurământului… Te-ai spovedit înaintea mea, ca înaintea unui părinte, iar eu nu numai că te-am iertat ca un părinte, ci te-am şi îndrăgit ca pe un fiu… pe care Dumnezeu nu mi l-a dat şi de aceea mi-e greu pe lume. Fii prietenul meu!</p>
                  <p rend="justify">Spunând acestea, prinţul îi întinse mâna pe care tânărul cavaler îşi apăsă îndată buzele.</p>
                  <p rend="justify">Tăcură amândoi un răstimp mai lung; deodată prinţul îl privi în ochi pe Kmicic şi rosti:</p>
                  <p rend="justify">Billewiczówna e aici!</p>
                  <p rend="justify">Kmicic păli şi bâlbâi ceva neînţeles.</p>
                  <p rend="justify">Am trimis înadins după ea, ca cearta dintre voi să înceteze. Ai s-o vezi numaidecât, fiindcă doliul după moartea bunicului a luat sfârşit. Chiar astăzi, deşi Dumnezeu îmi este martor că nu-mi văd capul de treburi, am vorbit cu spătarul de Rosienie.</p>
                  <p rend="justify">Kmicic îşi luă capul în mâini.</p>
                  <p rend="justify">Cu ce am să mă plătesc faţă de luminăţia ta? Cu ce am să mă plătesc? …</p>
                  <p rend="justify">I-am spus limpede jupânului spătar că voinţa mea e să vă luaţi cât mai repede şi nu va fi împotrivă. Avem vreme. De tine atârnă totul, iar eu voi fi fericit dacă-ţi vei căpăta răsplata din mâinile mele, să dea Dumnezeu să te mulţumesc şi altă dată, fiindcă tu trebuie să ajungi sus. Ai păcătuit, pentru că eşti tânăr, dar pe câmpul de luptă ţi-ai dobândit o faimă statornică… şi toţi cei tineri sunt gata să te urmeze. Pe legea mea, trebuie să ajungi sus! Slujbele judeţelor nu sunt potrivite pentru un neam ca al tău… Ştii doar că eşti înrudit cu Kiszka, iar eu mă trag dintr-o Kiszczankă… Ai nevoie doar de puţină aşezare, iar pentru asta însurătoarea e lucrul de căpetenie. Ia-o pe fata asta, dacă ţi-a rămas în inimă, şi nu uita cine ţi-o dă.</p>
                  <p rend="justify">Luminăţia ta, îmi pierd minţile! … Viaţa, sângele meu sunt ale luminăţiei tale… Ce trebuie să fac, ca să-mi plătesc datoria? Vorbeşte, luminăţia ta, porunceşte!</p>
                  <p rend="justify">Plăteşte-mi cu bine pentru bine… Păstrează-mi credinţă, ai încredere că ceea ce fac e pentru binele obştii. Să nu te lepezi de mine când vei vedea trădarea şi lepădarea altora, când răutatea va învinge, când eu însumi… Prinţul se opri brusc.</p>
                  <p rend="justify">Jur! rosti Kmicic cu înflăcărare. Îmi dau cuvântul de cavaler că voi rămâne alături de luminăţia ta până la ultima suflare, căpetenie, părinte şi binefăcător al meu!</p>
                  <p rend="justify">Spunând acestea, Kmicic se uită cu ochii plini de flăcări la prinţ şi mai că se înspăimântă de schimbarea pe care o văzu pe faţa lui. Chipu-i leonin se înroşise, vinele i se umflaseră la tâmple, picături dese de sudoare îmbrobonaseră fruntea înaltă, iar ochii împrăştiau luciri neobişnuite.</p>
                  <p rend="justify">Ce ai, luminăţia ta? întrebă cavalerul, neliniştit.</p>
                  <p rend="justify">Nimic, nimic! …</p>
                  <p rend="justify">Radziwiłł se ridică, se duse cu paşi repezi la colţul de rugăciune şi, smulgând crucifixul, începu să vorbească cu glas puternic, înăbuşit.</p>
                  <p rend="justify">Jură pe crucea asta că nu te vei lepăda de mine până la moarte! …</p>
                  <p rend="justify">Cu toată înflăcărarea şi credinţa lui, Kmicic îl privi o clipă uimit.</p>
                  <p rend="justify">Pe chinurile lui Christos… jură! … stărui hatmanul.</p>
                  <p rend="justify">Pe chinurile lui Christos… jur! repetă Kmicic, punându-şi degetele pe crucifix.</p>
                  <p rend="justify">Amin! adăugă prinţul solemn.</p>
                  <p rend="justify">Ecoul încăperii înalte repetă undeva pe sub boltă: „Amin” şi se aşternu liniştea. Se auzea numai răsuflarea pieptului puternic al lui Radziwiłł. Kmicic nu-şi lua ochii uimiţi de la hatman.</p>
                  <p rend="justify">Acum eşti al meu… rosti prinţul într-un târziu.</p>
                  <p rend="justify">Întotdeauna am fost al luminăţiei tale, răspunse îndată tânărul cavaler, dar binevoieşte a-mi spune, binevoieşte a mă lămuri ce se întâmplă? De ce te-ai îndoit, luminăţia ta? E vreo primejdie? Au ieşit la iveală niscaiva uneltiri, a trădat cineva?</p>
                  <p rend="justify">Se apropie ceasul încercării, spuse prinţul mohorât. Cât despre duşmani, nu ştii oare că jupân Gosiewski, jupân Judycki şi voievodul de Witebsk ar fi prea bucuroşi să-mi dea brânci în prăpastie? Aşa-i! Vrăjmaşii casei mele se întăresc, trădarea se lăţeşte şi ne ameninţă nenorociri mari. De aceea îţi spun: se apropie ceasul încercării…</p>
                  <p rend="justify">Kmicic tăcuse, dar vorbele prinţului nu-i împrăştiau întunericul care-i acoperea mintea şi se întreba zadarnic ce poate să-l ameninţe în această clipă pe puternicul Radziwiłł? Doar se afla în fruntea unei oştiri cum nu mai avusese niciodată. Numai la Kiejdany şi prin împrejurimi erau atâţia oşteni, încât dacă prinţul ar fi avut asemenea putere înainte de a pleca la Szkłów, soarta războiului ar fi fost fără îndoială alta.</p>
                  <p rend="justify">Gosiewski şi Judycki erau într-adevăr împotriva lui, dar îi avea în mână pe amândoi şi-i ţinea sub pază, iar voievodul de Witebsk era un om prea cinstit şi un patriot prea bun, ca în ajunul campaniei împotriva vrăjmaşului să se teamă de vreo piedică sau uneltire din partea lui.</p>
                  <p rend="justify">Dumnezeu mă vede, nu pricep nimic! se repezi Kmicic care nu era în stare niciodată să-şi stăpânească gândurile.</p>
                  <p rend="justify">Astăzi încă vei înţelege totul, răspunse Radziwiłł liniştit. Acum să mergem în sală.</p>
                  <p rend="justify">Şi luându-l de braţ pe tânărul polcovnic, se îndreptară împreună spre uşă.</p>
                  <p rend="justify">Trecură prin câteva încăperi. De departe, din sala uriaşă, se auzeau sunetele capelei pe care o conducea un franţuz, adus anume de prinţul Bogusław. Cânta un menuet care se dansa pe atunci la curtea regelui Franţei. Tonurile blânde se amestecau cu murmurul glasurilor. Prinţul Radziwiłł se opri şi ascultă.</p>
                  <p rend="justify">Să dea Dumnezeu, spuse după o clipă, ca toţi oaspeţii aceştia, pe care-i primesc sub acoperişul meu, să nu treacă mâine de partea vrăjmaşilor mei.</p>
                  <p rend="justify">Luminăţia ta, răspunse Kmicic, trag nădejde că printre ei nu se află prieteni de-ai suedezilor.</p>
                  <p rend="justify">Radziwiłł se înfiora şi se opri deodată.</p>
                  <p rend="justify">Ce vrei să spui?</p>
                  <p rend="justify">Nimic, luminăţia ta, numai că acolo se veselesc oşteni de nădejde.</p>
                  <p rend="justify">Să mergem… Timpul va arăta şi Dumnezeu va judeca cine-i de nădejde… Să mergem!</p>
                  <p rend="justify">Lângă uşă stăteau doisprezece paji, flăcăi foarte frumoşi, îmbrăcaţi în peneturi şi catifele. Zărindu-l pe hatman, se aşezară pe două rânduri, iar prinţul, apropiindu-se întrebă:</p>
                  <p rend="justify">Prinţesa a intrat în sală?</p>
                  <p rend="justify">A  intrat, luminăţia ta! răspunseră feciorii de casă.</p>
                  <p rend="justify">Dar solii?</p>
                  <p rend="justify">Sunt şi ei.</p>
                  <p rend="justify">Deschideţi!</p>
                  <p rend="justify">Amândouă canaturile uşii se deschiseră cât ai clipi din ochi; râul de strălucire irumpse şi lumină statura uriaşă a hatmanului care, urmat de jupân Kmicic şi de paji, urcă pe podina pe care se aşezaseră scaune pentru oaspeţii mai de vază.</p>
                  <p rend="justify">În sală se iscă mişcare, toate privirile se îndreptară spre prinţ, după care un strigăt se smulse din sutele de piepturi ale cavalerilor:</p>
                  <p rend="justify">Trăiască Radziwiłł! Să trăiască! Să ne conducă! Trăiască!</p>
                  <p rend="justify">Prinţul se înclină, apoi începu să dea bineţe oaspeţilor adunaţi pe podium, care se ridicaseră în clipa când îl văzuseră intrând. Printre cei mai de seamă, afară de prinţesă, se aflau acolo cei doi soli suedezi, trimisul moscovit, voievodul de Wenden, preotul episcop Parczewski, preotul Biołozór, jupân Komorowski, jupân Mierzejewski, jupân Hlebowicz, starostele de Samogiţia şi cumnat al huImanului, tânărul Pac, polcovnicul Ganchof, polcovnicul Mirski, Weissenhoff, solul prinţului Kurlandiei, şi câteva jupâniţe din suita prinţesei.</p>
                  <p rend="justify">Hatmanul, cum se cuvine să facă o gazdă primitoare, dădu bineţe mai întâi solilor, cu care schimbă câteva cuvinte, apoi celorlalţi, după care se aşeză în jilţul cu baldachin de hermină şi îşi lăsă privirile să rătăcească prin sală, unde răsunau încă uralele:</p>
                  <p rend="justify">Trăiască! … Să ne călăuzească! … Să trăiască! …</p>
                  <p rend="justify">Kmicic îşi ţine răsuflarea, se teme parcă să nu sperie mulţime. Îşi muta privirea de pe o faţă pe alta, căutând trăsăturile îndrăgite ale aceleia care în această clipă îi stăpânea sufletul şi mintea cavalerului. Inima îi bătea ca un ciocan… „Ea e aici! în curând am s-o văd, o să-i vorbesc! …” repeta în gând… Şi căuta, căuta tot mai lacom, tot mai neliniştit. „Uite, acolo! dincolo de penele evantaiului se văd nişte sprâncene negre, fruntea albă şi părul luminos. Ea e!”</p>
                  <p rend="justify">Kmicic îşi ţine răsuflarea, se teme parcă să nu sperie vedenia, dar penele se mişcă, faţa se descoperă şi – nu! nu e Oleńka, nu e fiinţa dragă, cea mai dragă. Privirea îi pleacă mai departe, vede făpturi frumoase, alunecă peste evantaie şi atlazuri, peste chipuri îmbobocite ca nişte flori şi se amăgeşte mereu. Nu e ea, nu e nici ea! Până când hăt în fundul sălii, lângă o fereastră, văzu ceva alb, şi cavalerului i se făcu negru înaintea ochilor. Ea e, Oleńka, fiinţa scumpă…</p>
                  <p rend="justify">Capela începe să cânte iarăşi, mulţimea tălăzuieşte, jupâniţele se plimbă de colo-colo, trec pe dinainte-i cavaleri în straie alese, iar el nu vede nimic, parc-ar fi orb sau surd, o vede numai pe ea şi o priveşte cu atâta lăcomie, ca şi când acum ar vedea-o prima dată. Pare să fie tot Oleńka de la Wodokty, dar e alta. În această sală uriaşă şi în această mulţime pare mai mică, şi faţa îi e cât pumnul, ca de copil. S-o tot iei în braţe şi s-o mângâi! Totuşi ea e, cu toate că pare alta: aceleaşi trăsături, gura dulce, genele care aruncă umbre pe obraji şi fruntea asta luminoasă, liniştită, dragă… Amintirile se perindă ca fulgerele prin mintea lui jupân Andrzej: încăperea slugilor de la Wodokty, unde o văzuse întâia oară, şi odăile tăcute în care stătuseră împreună. Câtă dulceaţă, numai când îşi aminteşte! … Dar plimbarea cu sania până la Mitruny, în timpul căreia a sărutat-o! După aceea oamenii îi despărţiseră, aţâţând-o împotriva lui.</p>
                  <p rend="justify">„Trăsni-i-ar! răbufni Kmicic în gând. Uite ce am avut şi n-am fost în stare să păstrez! Cât de aproape era atunci şi cât de departe este acum!”</p>
                  <p rend="justify">Stă acolo dreaptă, ca o străină, şi nici nu ştie că e şi el aici. Şi îl cuprinse mânia amestecată cu o jale nemărginită, pentru care nu găsi alte cuvinte afară de strigătul din suflet: „Ei, Oleńka, Oleńka!”</p>
                  <p rend="justify">Jupân Andrzej se înfuriase nu o dată pe el însuşi pentru zburdălniciile dinainte şi mai să le poruncească slujitorilor să-l întindă pe jos şi să-i numere o sută de harapnice, dar nicicând nu se mâniase ca acum când o vedea iarăşi după atâta vreme, mai frumoasă ca totdeauna, mai frumoasă chiar decât şi-o închipuia. Acum voia să se chinuiască îngrozitor, dar pentru că se afla printre oameni, într-o tovărăşie aleasă, scrâşnea numai amarnic din dinţi şi, parcă vrând să-şi înfigă şi mai adânc spinul în inimă, repeta în gând: „Aşa-ţi trebuie, neghiobule! Aşa-ţi trebuie!”</p>
                  <p rend="justify">În acest timp, capela tăcu iarăşi şi jupân Andrzej auzi glasul hatmanului:</p>
                  <p rend="justify">Vino după mine!</p>
                  <p rend="justify">Kmicic parcă se trezi din somn.</p>
                  <p rend="justify">Prinţul coborî de pe podină şi se amestecă printre oaspeţi. Chipul îi era luminat de un zâmbet blajin şi bun care creştea parcă şi mai mult măreţia acestui om. Era acelaşi stăpân falnic, care odinioară, întâmpinând-o pe regina Măria Ludovica104 la Nieporęt, îi uimise şi îi lăsase în umbră pe curtenii franţuzi nu numai prin bogăţie, dar şi prin obiceiurile sale alese; era acelaşi despre care scria cu atâta admiraţie Jean Laboureur în descrierea călătoriei sale. Acum dar se oprea mereu lângă jupânesele mai în vârstă, lângă şleahtici mai însemnaţi şi lângă polcovnici, găsind pentru fiecare oaspete o vorbă bună, uimindu-i pe cei de faţă prin ţinerea de minte şi câştigând într-o clipită toate inimile. Privirile tuturor îl urmăreau oriunde se ducea. În cele din urmă, prinţul se apropie de spătarul de Rosienie şi-i spuse:</p>
                  <p rend="justify">Îţi mulţumesc, bătrâne prieten, că ai venit, deşi aş fi avut dreptul să mă supăr. Billewicze nu e la o sută de mile de Kiejdany, dar tu eşti o rara avis în casa mea.</p>
                  <p rend="justify">Luminăţia ta, răspunse spătarul, făcând o plecăciune adâncă. Acela care-ţi răpeşte timpul luminăţiei tale, nedreptăţeşte ţara.</p>
                  <p rend="justify">Mă şi gândeam să mă răzbun şi să te calc la Billewicze; cred că ţi-ai fi primit bine vechiul tovarăş de tabără.</p>
                  <p rend="justify">Spătarul roşi de plăcere, iar prinţul vorbi mai departe.</p>
                  <p rend="justify">Numai că n-am avut timp, nu-mi mai ajunge timpul niciodată! … Dar când îţi vei căsători ruda, nepoata răposatului Herakliusz, am să viu neapărat la nuntă, pentru că vă sunt îndatorat la amândoi.</p>
                  <p rend="justify">Dă, Doamne, să fie cât mai repede! strigă spătarul.</p>
                  <p rend="justify">Acum ţi-l înfăţişez pe jupân Kmicic, stegarul de Orsza; e din acei Kmicic care se înrudesc cu neamul Kiszka, iar prin acesta cu Radziwiłł. Gândesc că ai auzit acest nume de la Herakliusz, care ţinea la ei ca la nişte fraţi…</p>
                  <p rend="justify">Închinăciune, închinăciune! repetă spătarul măgulit întrucâtva de măreţia neamului tânărului cavaler, pe care-l lăuda însuşi Radziwiłł.</p>
                  <p rend="justify">Mă închin jupânului spătar, binefăcătorul meu şi mă încredinţez bunăvoinţei sale, spuse cu îndrăzneală şi nu fără anume mândrie jupân Andrzej. Polcovnicul Herakliusz a fost părintele şi binefăcătorul meu şi, cu toate că mai târziu lucrarea lui s-a stricat, eu n-am încetat să ţiu la toţi Billewiczii, ca şi când în vinele lor ar curge sângele meu.</p>
                  <p rend="justify">Mai ales, rosti prinţul, punându-şi mâna proteguitor pe umărul tânărului, n-a încetat să ţină la Billewiczówna, lucru de care mi s-a spovedit mai demult şi am s-o repet în faţa tuturor! spuse Kmicic cu înflăcărare.</p>
                  <p rend="justify">Domol, domol! răspunse prinţul. Vezi, domnia ta, spătare, cavalerul e făcut din foc şi pucioasă, de aceea a şi zburdat puţin, dar pentru că e tânăr şi se află sub proteguirea mea, gândesc că dacă ne vom strădui amândoi, vom izbuti să convingem judecata să-l ierte de osândă.</p>
                  <p rend="justify">Luminăţia ta vei face ce crezi de cuviinţă! răspunse spătarul! Nefericita copilă va trebui să strige precum acea preoteasă păgână lui Alexandru: „Cine poate să-ţi stea împotrivă!”</p>
                  <p rend="justify">Iar noi, precum acel macedonean, ne vom mulţumi cu această făgăduială, spuse prinţul râzând. Dar să lăsăm asta! Condu-ne acum la ruda domniei tale, fiindcă şi eu sunt bucuros s-o văd. Trebuie să îndreptăm lucrarea aceea a lui jupân Herakliusz, care s-a stricat.</p>
                  <p rend="justify">La porunca luminăţiei tale! … Fata se află acolo sub privegherea jupânesei Wojniłłowiczowa, o rudă a noastră. Mă rog de iertare dacă se va arăta încurcată, fiindcă n-am avut vreme s-o previn.</p>
                  <p rend="justify">Prevederile spătarului erau îndreptăţite. Din fericire, Oleńka îl văzuse mai demult pe jupân Andrzej alături de hatman, aşa că putuse să-şi mai vină puţin în fire, dar la început mai să-şi piardă cumpătul. Păli ca ceara, picioarele începură să-i tremure şi se uită la tânărul cavaler ca la o vedenie care venea de pe lumea cealaltă. Multă vreme nu-i veni să-şi creadă ochilor. Ea îşi închipuia că nenorocitul de el rătăceşte pe undeva prin păduri, fără un adăpost deasupra capului, părăsit de toţi, hăituit de lege ca o fiară, sau, întemniţat în turn, se uită cu priviri deznădăjduite prin zăbrelele de fier la lumea veselă de afară. Numai Dumnezeu ştia cât de cumplită era jalea care-i cuprindea inima după acest nesăbuit, numai Dumnezeu putea să-i numere lacrimile pe care le vărsase în singurătate din pricina sorţii lui atât de năprasnice, deşi îndreptăţite. Şi iată că în acest, timp el se afla la Kiejdany, slobod, de-a dreapta hatmanului, mândru şi înţolit în mătăsuri şi catifele, cu buzduganul de polcovnic la cingătoare, cu fruntea sus, cu chipul trufaş, poruncitor, şi însuşi marele hatman, însuşi Radziwiłł îi punea prieteneşte mâna pe umăr. Simţăminte ciudate şi contradictorii se învălmăşiră la început în inima jupâniţei; simţea deci o mare uşurare, ca şi când i-ar fi luat cineva o povară de pe umeri, îi părea rău că atâta milă şi îngrijorare se irosiseră în zadar; încerca şi dezamăgirea oricărui suflet cinstit la vederea pedepselor neîmplinite pentru păcate şi abateri grele; era însă şi bucuroasă, simţindu-şi propria neputinţă şi admiraţia îngemănată cu teamă pentru voinicul acesta care izbutise să scape din asemenea vâltoare.</p>
                  <p rend="justify">În acest timp, prinţul, spătarul şi Kmicic sfârşiră de vorbit şi începură să se apropie. Jupâniţa îşi acoperi ochii cu pleoapele şi îşi înălţă umerii cum îşi înalţă pasărea aripile când vrea să-şi ascundă capul între ele. N-avea nici o îndoială că vin spre ea. Îi vedea fără să se uite la ei, simţea că sunt din ce în ce mai aproape, acum se află lângă ea şi se opresc. Era atât de sigură, încât, fără să-şi ridice pleoapele, se ridică deodată şi făcu prinţului o plecăciune adâncă.</p>
                  <p rend="justify">Acesta se afla într-adevăr înaintea ei şi îi vorbi:</p>
                  <p rend="justify">Pe chinurile Mântuitorului! … Acum nu mă mai mir de tânărul Kmicic, fiindcă floarea asta a îmbobocit de minune… Fii binecuvântată, jupâniţă, mă bucur din toată inima să te văd, nepoată iubită a lui Billewicz. Mă recunoşti oare?</p>
                  <p rend="justify">Te recunosc, luminăţia ta! răspunse Oleńka.</p>
                  <p rend="justify">Eu însă nu te-aş fi recunoscut, pentru că erai abia o copilandră când te-am văzut ultima oară şi nu erai frumoasă ca acum… Ridică-ţi numai acele văluri de pe ochi… Pe legea mea, mare noroc pe scufundătorul care va culege asemenea perlă; nefericit e cel ce-a avut-o şi a pierdut-o… Iată înainte-ţi un astfel de deznădăjduit în persoana acestui cavaler… Îl recunoşti?</p>
                  <p rend="justify">Îl recunosc, şopti Oleńka fără să-şi ridice privirile.</p>
                  <p rend="justify">A  păcătuit mult şi ţi-l aduc la spovedanie… Dă-i pedeapsa pe care o vrei, dar iartă-l, căci deznădejdea poate să-l împingă la fapte şi mai necugetate…</p>
                  <p rend="justify">Aici prinţul se întoarse spre spătar şi spre jupâneasa Wojniłłowiczowa:</p>
                  <p rend="justify">Domniile voastre, să-i lăsăm singuri pe tineri, fiindcă nu se cuvine să fim de faţă la o spovedanie; pe mine mă opreşte şi credinţa mea de la aceasta.</p>
                  <p rend="justify">După o clipă, jupân Andrzej şi Oleńka rămaseră singuri.</p>
                  <p rend="justify">Inima i se zbătea în piept ca la un porumbel asupra căruia se repede eretele, cu toate că nici el nu se simţea în apele lui. Îl părăsise îndrăzneala de totdeauna, nestăpânirea şi siguranţa de sine. O vreme tăcură amândoi.</p>
                  <p rend="justify">În cele din urmă, Kmicic începu să vorbească înăbuşit:</p>
                  <p rend="justify">Nu te aşteptai să mă vezi, Oleńka?</p>
                  <p rend="justify">Nu, şopti jupâniţa.</p>
                  <p rend="justify">Pentru Dumnezeu, te-ai teme mai puţin dacă s-ar afla lângă tine un tătar. Nu-ţi fie frică! Uite câtă lume e aici. Nu vei avea de suferit nici o strâmbătate din partea mea. Chiar de-am fi numai noi doi, n-ai avea de ce să te temi, pentru că m-am jurat să te respect.</p>
                  <p rend="justify">Jupâniţa îşi ridică privirile şi se uită o clipă la el.</p>
                  <p rend="justify">Cum pot să mai cred?</p>
                  <p rend="justify">E  adevărat, am păcătuit, dar asta a trecut şi nu se va mai repeta… Când mă zbăteam în ghearele morţii după duelul cu Wołodyjowski, mi-am spus: nu vei mai încerca s-o iei cu forţa, cu ajutorul sabiei şi al focului, ci îi vei dobândi iertarea prin fapte vrednice! … Fiindcă nici ea nu are inima de piatră şi-i va trece supărarea; când o să vadă că te îndrepţi, o să te ierte! … Iată de ce m-am jurat să mă îndrept şi mă voi ţine de jurământ. M-a ajutat şi Dumnezeu, fiindcă a venit Wołodyjowski şi mi-a adus împuternicirea de a strânge oşteni. Putea să nu mi-o dea, dar mi-a dat-o; e un om vrednic. Numai aşa am putut să nu mă mai înfăţişez la judecată, pentru că am trecut sub oblăduirea hatmanului. I-am mărturisit prinţului toate păcatele, ca unui părinte, iar el nu numai că m-a iertat, dar mi-a făgăduit să-i îmbuneze pe toţi şi să mă apere împotriva răutăţii oamenilor. Dumnezeu să-l binecuvânteze… Nu voi mai fi un oropsit, Oleńka, am să mă împac cu oamenii, am să-mi refac bunul renume, am să-mi slujesc ţara şi am să îndrept toate stricăciunile… Oleńka, ce zici de asta? … Nu-mi spui nici o vorbă bună?</p>
                  <p rend="justify">Şi începu să se uite la ea cu luare-aminte şi să-şi împreune mâinile, ca şi când s-ar fi rugat înaintea ei.</p>
                  <p rend="justify">Aş putea să cred? întrebă jupâniţa.</p>
                  <p rend="justify">Ai putea, pe viul Dumnezeu, trebuie! răspunse Kmicic. Au crezut şi prinţul hatman şi jupân Wołodyjowski. Îmi cunosc şi ei toate nelegiuirile mele şi totuşi m-au crezut… Vezi! … De ce numai tu să n-ai încredere?</p>
                  <p rend="justify">Pentru că eu am văzut lacrimile curgând din pricina domniei tale… Pentru că eu am văzut mormintele peste care nu apucase să crească iarba…</p>
                  <p rend="justify">O  să crească, iar lacrimile am să le şterg eu însumi.</p>
                  <p rend="justify">Mai întâi şterge-le, domnia ta.</p>
                  <p rend="justify">Lasă-mă să nădăjduiesc măcar că dacă mă voi îndrepta, am să te dobândesc şi pe tine. Ţie ţi-e uşor să spui: „Mai întâi şterge-le…” Şi dacă eu am s-o fac, iar tu ai să te căsătoreşti în acest timp cu altul? Doamne, îndură-te de mine şi păzeşte-mă de asemenea întâmplare, fiindcă mi-aş pierde minţile. Pentru numele lui Dumnezeu, te rog în genunchi, Oleńka, spulberă-mi îndoiala că n-am să te pierd înainte de a-i împăca pe şleahticii tăi. Ţii minte, tu însăţi mi-ai scris asta, eu am păstrat scrisoarea şi când mi-e inima grea o citesc. Altceva nu vreau nici eu, doar să-mi făgăduieşti că mă vei aştepta şi nu te vei căsători cu altul! …</p>
                  <p rend="justify">Domnia ta ştii că testamentul nu-mi îngăduie să fac una ca asta. Numai la mânăstire pot să mă adăpostesc.</p>
                  <p rend="justify">Oho, ştiu că m-ai răsplătit cum se cuvine! Pe legea mea, dă-mi pace cu mânăstirea, că mă trec fiorii numai când mă gândesc. Că dacă nu, Oleńka, să ştii că-ţi cad în genunchi aici, în faţa tuturor, şi am să te rog să nu faci una ca asta. Pe jupân Wołodyjowski l-ai respins, o ştiu chiar de la el. El m-a îndemnat să te dobândesc prin fapte bune… Dar la ce-ar mai folosi, dacă tu te-ai duce la mânăstire? Ai să-mi spui că virtutea trebuie răsplătită pentru ea însăşi… iar eu am să-ţi spun că ţin la tine ca un deznădăjduit şi altceva nu mai vreau să ştiu. După ce ai plecat de la Wodokty, abia m-am dat jos din pat şi am şi început să te caut. Am pus steagul pe picioare, am fost prins mereu cu treburi, n-am avut vreme nici să mănânc şi să dorm ca lumea, dar n-am încetat să te caut. Aşa mi-a fost dat, să nu-mi tihnească viaţa fără tine. Aşa am ajuns! M-am hrănit numai cu oftatul. Până când am aflat că eşti la spătar, la Billewicze. Îţi spun, m-am luptat cu gândurile, cum m-aş fi luptat cu un urs: să mă duc, să nu mă duc? … Dar n-am cutezat să vin, de teamă să nu fiu întâmpinat cu fiere. Atunci mi-am zis: n-am făcut încă nimic bun… nu mă duc… Dar prinţul, scumpul meu părinte, s-a milostivit de mine şi a trimis să vă poftească la Kiejdany, să-mi satur măcar ochii cu dragostea mea… Înainte de a pleca la luptă. Nu-ţi pretind să te căsătoreşti mâine cu mine… Vreau să aud barem o vorbă bună de la tine, să-mi piară îndoiala şi să-mi fie mai uşor… O, sufletul meu! … Nu vreau să mor, dar în bătălie oricine poate s-o păţească, fiindcă n-am să mă ascund în spatele altora… aşa că trebuie să mă ierţi, cum îl ierţi pe cel aflat pe moarte.</p>
                  <p rend="justify">Dumnezeu să te ferească şi să te călăuzească, răspunse jupâniţa cu glasul moale, şi jupân Andrzej înţelese că vorbele lui îşi ajunseseră ţintă.</p>
                  <p rend="justify">Comoara mea. Îţi mulţumesc, dar nu te mai duci la mânăstire?</p>
                  <p rend="justify">Încă nu.</p>
                  <p rend="justify">Dumnezeu să te binecuvânteze.</p>
                  <p rend="justify">Şi cum se topesc, zăpezile primăvara, aşa începu să se topească neîncrederea dintre ei şi se simţiră mai apropiaţi decât înainte. Fericirea din inimile uşurate le strălumina ochii. Cu toate că ea nu-i făgăduise nimic, iar el avea atâta minte, încât să nu-i mai ceară nimic acum, Oleńka înţelegea prea bine că nu trebuie, că nu se cuvine să-i închidă drumul spre îndreptare despre care vorbea cu atâta inimă. Nu se îndoia nici o clipă de sinceritatea lui, fiindcă acesta nu era omul care să ştie să se prefacă. Dar pricina cea mai însemnată pentru care nu-l respingea din nou, pentru care îl lăsa să nădăjduiască, era că în adâncul inimii îi rămăsese drag acest zvăpăiat. Dragostea aceasta era acoperită de un munte de amărăciune, dezamăgire şi durere, dar trăia, gata oricând să creadă şi să ierte totul.</p>
                  <p rend="justify">„El e mai bun decât îl arată faptele lui, se gândea jupâniţa. şi acum nu-i mai are pe cei care-l împingeau la rele; din pricina deznădejdii ar putea să facă iarăşi vreo ispravă necugetată, aşa că să nu mai deznădăjduiască niciodată.”</p>
                  <p rend="justify">Inima-i cinstită se bucura de propria bunătate. Pe obrajii Oleńkăi se iviră bujori proaspeţi ca trandafirul sub rouă dimineţii, ochii aveau străluciri dulci şi vioaie, de credeai că răspândesc lumină în sală. Oamenii treceau şi se mirau de frumoasa pereche, pentru că de-ai fi căutat cu lumânarea şi ar fi fost greu să găseşti alţii ca ei în toată sala în care se afla adunată floarea şleahticilor şi a jupâniţelor.</p>
                  <p rend="justify">Ca şi când s-ar fi vorbit, amândoi erau îmbrăcaţi la fel, fiindcă şi ea purta o rochie de lamé argintie, încheiată cu un safir şi un lăibăraş de catifea veneţiană. „Parcă sunt frate şi soră” – spuneau cei care nu-i cunoşteau, dar alţii se împotriveau: „Nu se poate, fiindcă lui prea îi sticlesc ochii când se uită la ea”.</p>
                  <p rend="justify">În acest timp, în sală şambelanul vesti că e timpul să se aşeze la masă şi îndată lumea începu să se mişte. Graful Loewenhaupt, tot numai dantele, mergea înainte la braţ cu prinţesa, a cărei trenă era purtată de doi paji minunaţi; în urma lor, baronul Shitte o conducea pe jupâneasa Hlebowiczowa, apoi veneau preotul episcop Parczewski cu preotul Białozór, amândoi îngrijoraţi de ceva şi posomorâţi.</p>
                  <p rend="justify">Prinţul Janusz, care în alai lăsase primul loc oaspeţilor, iar la masă avea pregătit alături de prinţesă locul cel mai înalt, o ducea pe jupâneasa Korfowa, soţia voievodului de Wenden, care se afla de o săptămână la Kiejdany. Şi astfel şiragul de perechi înainta ca un şarpe în sute de culori, alungindu-se şi făcând ape-ape. Kmicic o conduce pe Oleńka care îşi sprijinea uşor mâna pe mâna lui; cavalerul se uita dintr-o parte la chipu-i gingaş, fericit, şi lumina ca o făclie, cel mai mare dintre magnaţii de faţă, fiindcă se afla aproape de cea mai mare comoară.</p>
                  <p rend="justify">Mergând astfel cu paşi înceţi în sunetele capelei, intrară în sala de ospăţ, care părea o clădire aparte. Mesele erau aşezate în potcoavă pentru trei sute de oameni şi se îndoiau de greutatea văsăriei de aur şi argint. Prinţul Janusz, ca reprezentant al măreţiei regale şi înrudit cu atâtea capete încoronate, se aşeză lângă prinţesă în jilţul cel mai înalt, şi toţi care treceau pe dinaintea lui făceau o plecăciune adâncă şi îşi ocupau locurile potrivite cu rangul fiecăruia.</p>
                  <p rend="justify">Pesemne însă, li se părea celor de faţă, că hatmanul nu uita că acesta este ultimul ospăţ dinaintea unui război greu, în care aveau să se hotărască destinele unor ţări uriaşe, fiindcă pe faţa lui se citea neliniştea. Se prefăcea zâmbitor şi vesel, dar arăta de parcă era cuprins de fierbinţeală. Uneori, pe fruntea-i ameninţătoare se adunau norii, şi cei care stăteau mai aproape puteau să vadă că e îmbrobonată de sudoare; alteori privirea îi aluneca iute peste chipurile comesenilor, oprindu-se cercetătoare pe faţa câte unui polcovnic, apoi iarăşi îşi încrunta sprâncenele de leu, chinuit parcă de dureri sau de mânia stârnită de chipul privit. Lucru de neînţeles, dar şi dregătorii care stăteau alături de prinţ, precum solii, preotul episcop Parczewski, preotul Białozór, jupân Komorowski, jupân Mierzejewski, jupân Hlebowicz, voievodul de Wenden şi alţii erau şi ei îngrijoraţi şi neliniştiţi. Cele două laturi ale potcoavei uriaşe răsunau de veselia vorbelor şi murmurelor obişnuite la ospeţe, dar mijlocul tăcea posomorât şi şoptea cuvinte rare sau schimba priviri încărcate de teamă.</p>
                  <p rend="justify">Nu era însă de mirare, întrucât mai jos se aflau polcovnicii ori cavalerii pe care războiul apropiat îi ameninţa cel mai mult cu moartea. E mai lesne să cazi în luptă, decât să duci pe umeri povara răspunderii ei. Sufletul oşteanului nu se îngrijorează, căci răscumpărându-şi păcatele cu sânge, zboară spre cer; numai acela îşi lasă capul greu pe piept şi se răfuieşte în gând cu Dumnezeu şi propria conştiinţă, care în ajunul zilei hotărâtoare nu ştie ce pahar va da ţării să bea mâine.</p>
                  <p rend="justify">Astfel îşi lămureau neliniştea prinţului cei de la capetele de jos ale potcoavei.</p>
                  <p rend="justify">Aşa-i el, înaintea fiecărui război îşi cercetează cugetul, îi spuse bătrânul polcovnic Stankiewicz lui jupân Zagłoba, dar cu cât e mai mohorât, cu atât e mai rău pentru vrăjmaş, fiindcă în ziua bătăliei va fi vesel, nu mai încape îndoială.</p>
                  <p rend="justify">Păi şi leul mormăie înainte de luptă, răspunse jupân Zagłoba, ca să-şi stârnească şi mai mult ura împotriva duşmanului. Cât priveşte pe marii războinici, fiecare îşi are obiceiurile lui. Se pare că Hanibal105 dădea cu zarurile, Scipio Africanus106 – spunea stihuri, jupân Koniecpolski, tatăl, vorbea totdeauna despre femei, iar eu joimesc cu plăcere ca la vreun ceas înainte de bătălie, cu toate că nu mă dau în lături nici de la un pahar cu prietenii.</p>
                  <p rend="justify">Băgaţi de seamă, domniile voastre, că şi preotul episcop Parczewski e alb ca hârtia! zise Stanisław Skrzetuski.</p>
                  <p rend="justify">Pentru că stă la masa calvinilor şi se prea poate să înghită ceva necurat, lămuri Zagłoba cu glas şoptit. Oamenii bătrâni spun că diavolul n-are cum să intre în băutură, aşa că poţi să bei pretutindeni fără teamă, dar de mâncare, mai ales de supă, trebuie să te fereşti. Aşa era şi la Crâm pe vremea când mă aflam în robie acolo. Hogii tătari, adică preoţii, ştiau să gătească berbecul cu usturoi cu atâta iscusinţă, că cine gusta din el, era gata să-şi lepede credinţa şi să se dea în legea proorocului lor diavolesc.</p>
                  <p rend="justify">Zagłoba coborî şi mai mult glasul:</p>
                  <p rend="justify">Domniile voastre, nu vreau să-l jignesc pe prinţ, dar vă sfătuiesc să faceţi semnul crucii asupra mâncării, fiindcă pe cel care se fereşte singur, îl fereşte şi Dumnezeu.</p>
                  <p rend="justify">Ce vorbeşti, domnia ta! … Cine s-a încredinţat lui Dumnezeu înainte de masă, aceluia nu mai poate să i se întâmple nimic; la noi în Wielkopolska sunt luterani şi calvini cu nemiluita, dar n-am auzit să facă farmece la mâncare.</p>
                  <p rend="justify">Aşa-i, în Wielkopolska sunt o groază de luterani, de-aia v-aţi şi băgat în cârd numaidecât cu suedezii, răspunse Zagłoba. În locul prinţului, eu aş fi asmuţit câinii pe solii ăştia, nu le-aş mai fi umplut burdihanele cu bunătăţi. Ia uitaţi-vă la Loewenhaupt. Înfulecă de parcă ar trebui să-l ducă peste o lună la iarmaroc legat cu sfoara de picior. Ba-şi mai îndeasă şi buzunarele cu bacalii pentru nevastă şi copii… Am uitat cum se numeşte celalalt, lovi-l-ar…</p>
                  <p rend="justify">Tătucă, întreabă-l pe Michał, îl îndemnă Jan Skrzetuski.</p>
                  <p rend="justify">Jupân Michał nu stătea prea departe, dar nu mai vedea şi nu mai auzea, fiindcă se afla între două jupâniţe; în stânga o avea pe jupâniţa Elżbieta Sielawska, o jupâniţa vrednică de vreo patruzeci de ani, iar în dreapta pe Oleńka Billewicz, lângă care şedea Kmicic. Jupâniţa Elżbieta îşi scutura capul împodobit cu pene deasupra micului cavaler şi-i povestea ceva foarte vioi, dar el se uita din când în când la ea cu privirea abătută, îi răspundea mereu: „Aşa-i, jupâniţa, chiar aşa!” şi nu pricepea nici un cuvânt, deoarece îşi îndrepta toată luarea-aminte în cealaltă parte. Îi ajungea la ureche şoapta vorbelor Oleńkăi, foşnetul rochiei de mătase şi îşi mişca mustăcioara cu atâta jale, de parcă voia s-o înfricoşeze pe jupâniţa Elżbieta.</p>
                  <p rend="justify">„Of, că frumoasă mai e! … Minune! îşi spunea în gând. Priveşte, Doamne, şi la necazul meu, că un orfan mai amărât ca mine nici că se află. Îmi plânge sufletul din mine după o soţie iubită, dar oriîncotro mă întorc, văd cvartirul câte unui oştean. Unde să-mi găsesc şi eu un adăpost, sărman rătăcitor ce sunt? …”</p>
                  <p rend="justify">Domnia ta ce ai de gând să faci după război, îl întrebă deodată jupâniţa Elżbieta Sielawska, ţuguindu-şi buzele şi răcorindu-se cu evantaiul.</p>
                  <p rend="justify">Mă duc la mănăstire, răspunse înciudat micul viteaz.</p>
                  <p rend="justify">Cine vorbeşte de mânăstire la ospăţ? strigă vesel Kmicic, aplecându-se peste Oleńka. Hei, e jupân Wołodyjowski.</p>
                  <p rend="justify">Domnia ta nu te gândeşti la una ca asta? cred! răspunse jupân Michał.</p>
                  <p rend="justify">Deodată glasul dulce al Oleńkăi îi susură în urechi:</p>
                  <p rend="justify">Nici domnia ta nu trebuie să te gândeşti. O să-ţi dea Dumnezeu o soţie cum îţi doreşte inima dragă şi vrednică, aşa cum eşti şi dumneata.</p>
                  <p rend="justify">Bietul jupân Michał se înduioşa îndată:</p>
                  <p rend="justify">Dacă mi-ar fi cântat cineva din flaut, nu l-aş fi ascultat cu mai multă plăcere!</p>
                  <p rend="justify">Larma care se înteţea le întrerupse vorbirea, căci începuseră să se golească paharele. Spiritele se încălzeau tot mai mult. Polcovnicii sporovăiau despre viitorul război, încruntând din sprâncene şi împrăştiind foc din priviri.</p>
                  <p rend="justify">Jupân Zagłoba povestea la toată masa despre împresurarea Zbarażului, iar ascultătorilor le năvălea sângele în obraji, în inimi crescând înflăcărarea şi curajul. De parcă duhul nemuritorului „Jarema” zbura prin sală şi umplea sufletele oştenilor de dorinţa de luptă.</p>
                  <p rend="justify">Asta căpetenie! întări cunoscutul polcovnic Mirski care conducea pe toţi husarii lui Radziwiłł. Doar o dată l-am văzut şi nu-l voi uita până la moarte.</p>
                  <p rend="justify">Jupiter cu trăsnetele în mână! strigă bătrânul Stankiewicz. Dacă mai trăia el, n-ajungeam până aici! …</p>
                  <p rend="justify">Păi el a poruncit să taie pădurile dincolo de Romny, ca să-şi deschidă drum spre duşmani.</p>
                  <p rend="justify">Lui îi datorăm izbânda de la Bereszeczko.</p>
                  <p rend="justify">Dumnezeu l-a luat în clipa cea mai grea…</p>
                  <p rend="justify">Dumnezeu l-a luat, repetă cu glasul ridicat jupân Skrzetuski, dar a lăsat în urma lui un testament pentru căpeteniile ce vor veni, pentru cârmuitori şi întreaga Republică: nu trebuie să negociezi cu nici un vrăjmaş, pe toţi trebuie să-i baţi! …</p>
                  <p rend="justify">Să nu negociem! Să-i batem! repetară glasuri puternice. Să-i batem, să-i batem!</p>
                  <p rend="justify">Căldura devenea din ce în ce mai mare şi răscolea sângele războinicilor, aşa că ochii începură să fulgere şi capetele să se înfierbânte.</p>
                  <p rend="justify">Prinţul şi hatmanul nostru va urma porunca testamentului! spuse Mirski.</p>
                  <p rend="justify">Deodată, orologiul uriaş, agăţat în fundul sălii, începu să bată miezul nopţii şi în acelaşi timp zidurile se cutremurară, geamurile zăngăniră jalnic şi bubuitul treascurilor răsună în curte.</p>
                  <p rend="justify">Glasurile tăcură, se aşternu liniştea.</p>
                  <p rend="justify">Deodată, la mijlocul mesei se auzi strigătul:</p>
                  <p rend="justify">Preotul episcop Parczewski a leşinat! Apă!</p>
                  <p rend="justify">Se iscă învălmăşeală. Unii se ridicară în picioare, ca să vadă mai bine ce se întâmplase. Episcopul nu leşinase, dar se simţea tare slăbit şi şambelanul îl ţinea de umeri pe săruri, în timp ce jupâneasa voievodului de Wenden îi stropea faţa cu apă.</p>
                  <p rend="justify">În clipa aceea, a doua bubuitură făcu geamurile să zăngănească, urmată de a treia, a patra…</p>
                  <p rend="justify">Vivat Republica! pereant hostes107, strigă Zagłoba. Dar bubuiturile îi acoperiră vorbele. Şleahticii începură să le numere:</p>
                  <p rend="justify">Zece, unsprezece, douăsprezece…</p>
                  <p rend="justify">Geamurile răspundeau de fiecare dată cu gemete jalnice. Flăcările luminărilor pâlpâiau tremurătoare.</p>
                  <p rend="justify">Treisprezece, paisprezece! … Preotul episcop, neînvăţat cu bubuiturile, ne-a stricat jocul cu spaima lui, fiindcă şi prinţul e îngrijorat. Uitaţi-vă, domniile voastre, ce ţeapăn stă… Cincisprezece, şaisprezece… Ehei, trag ca la bătălie! Nouăsprezece, douăzeci!</p>
                  <p rend="justify">Tăcere, prinţul vrea să vorbească! strigară din mai multe părţi.</p>
                  <p rend="justify">Prinţul vrea să vorbească!</p>
                  <p rend="justify">Se aşternu o tăcere adâncă şi privirile tuturor se îndreptară spre Radziwiłł, care stătea ca un uriaş cu paharul în mână. Dar ce privelişte li se înfăţişă ochilor! …</p>
                  <p rend="justify">Faţa prinţului era în clipa aceea de-a dreptul înfricoşătoare, fiindcă nu era palidă, ci vânătă şi strâmbată de zâmbetul pe care prinţul se străduia să şi-l aştearnă pe buze. Răsuflarea lui, de obicei scurtă, devenise şi mai scurtă, pieptul larg se ridica sub straiul de porfir, iar ochii şi-i acoperise – pe jumătate cu pleoapele; pe faţa-i puternică se amestecau acum groaza şi încremenirea de pe chipul muribunzilor.</p>
                  <p rend="justify">Ce are prinţul? Ce se întâmplă aici? şopteau neliniştiţi cei din jur.</p>
                  <p rend="justify">Presimţiri de rău augur strânseră inimile tuturor; o aşteptare încărcată de teamă se statornici pe toate chipurile.</p>
                  <p rend="justify">În acest timp, prinţul începu să vorbească rar cu glasul întretăiat de astmă:</p>
                  <p rend="justify">Domniile voastre! … Mulţi se vor mira… sau se vor înspăimânta, auzind această urare… dar… cine are încredere în mine… cine doreşte cu adevărat binele ţării… cine rămâne prietenul credincios al neamului meu… acela va închina cu plăcere… şi va repeta după mine:</p>
                  <p rend="justify">Vivat Carolus Gustavus Rex… stăpânul nostru de azi înainte!</p>
                  <p rend="justify">Vivat! repetară cei doi soli Loewenhaupt şi Shitte, cărora li se alăturară căpeteniile steagurilor străine.</p>
                  <p rend="justify">În sală însă domnea o tăcere surdă. Polcovnicii şi şleahticii se priveau înfricoşaţi, întrebându-se parcă unii pe alţii, dacă nu cumva prinţul îşi pierduse minţile. În cele din urmă, mai multe glasuri se auziră din câteva locuri:</p>
                  <p rend="justify">Am auzit bine oare? Ce înseamnă asta?</p>
                  <p rend="justify">Apoi iarăşi se înstăpâni tăcerea.</p>
                  <p rend="justify">Pe feţele tuturor se citea o spaimă nespusă, amestecată cu uimire, aşa că privirile se îndreptară iarăşi spre Radziwiłł, care rămăsese în picioare şi răsufla greu, de parcă o greutate uriaşă îi apăsa pieptul. Chipul îşi căpătă culoarea obişnuită. În sfârşit, se întoarse spre jupân Komorowski şi-i spuse:</p>
                  <p rend="justify">E  timpul să vestim înţelegerea pe care am iscălit-o astăzi, ca domniile lor să afle cum stă treaba. Citeşte, domnia ta!</p>
                  <p rend="justify">Komorowski se ridică, despături pergamentul care se găsea în faţa lui şi începu să citească cumplita înţelegere ce începea cu vorbele: „Neputând face altfel, mai bine şi mai cu folos, în învălmăşeala de acum, pierzând orice nădejde în ajutorul Măriei sale regele, noi, magnaţii şi stările Marelui Principat al Lituaniei, siliţi de împrejurări, trecem sub proteguirea prealuminatului rege al Suediei în condiţiunile care urmează:</p>
                  <p rend="justify">Să luptăm împreună împotriva vrăjmaşului comun, afară de regele şi coroana Poloniei.</p>
                  <p rend="justify">Marele Principat al Lituaniei nu va face parte din Suedia, ci se va uni cu ea, aşa cum s-a unit până acuma cu coroana Poloniei. În aşa fel ca voievodul, senatul şi cavalerii să fie deopotrivă unii cu alţii.</p>
                  <p rend="justify">Nu se va lua nimănui dreptul de a vorbi în Seim.</p>
                  <p rend="justify">Libertatea credinţei nu va fi clintită…”</p>
                  <p rend="justify">Şi tot aşa citi mai departe jupân Komorowski în tăcerea şi groaza care se înstăpâniseră, până ajunse la „…Actul acesta îl întărim cu iscăliturile noastre pentru noi şi urmaşii noştri, făgăduim şi pecetluim”, când în sală se iscară murmure, asemenea freamătului pădurii cutremurate de primele rafale ale vijeliei. Dar înainte ca furtuna să izbucnească, jupân Stankiewicz, cărunt ca un porumbel, începu să vorbească şi să se roage:</p>
                  <p rend="justify">Luminăţia ta! Nu-mi vine să-mi cred urechilor! Pe rănile lui Christos, asemenea sfârşit să aibă strădania lui Władysław şi Zygmunt August108? Se poate, se cuvine oare să te lepezi de fraţii şi de ţara ta, ca să te uneşti cu vrăjmaşul? Luminăţia ta, adu-ţi aminte de numele care-l porţi, de foloasele pe care le-ai adus Republicii, de slava neîntinată până acum a neamului tău şi rupe, calcă în picioare această înţelegere ruşinoasă! Ştiu că nu-ţi cer să faci asta numai în numele meu, ci în numele tuturor oştenilor şi şleahticilor aci de faţă. Şi noi avem dreptul să ne hotărâm soarta. Luminăţia ta, nu face una ca asta, cât mai e vreme! … Îndură-te de tine, îndură-te de noi. Îndură-te de Republică!</p>
                  <p rend="justify">Nu face una ca asta! Îndură-te, ai milă! repetară sute de glasuri.</p>
                  <p rend="justify">Şi toţi polcovnicii se ridicară de pe locurile lor şi se duseră la el iar bătrânul Stankiewicz îngenunche la mijlocul sălii între cele două laturi ale mesei, în vreme ce în jur răsuna tot mai puternic:</p>
                  <p rend="justify">Nu face una ca asta! îndură-te de noi!</p>
                  <p rend="justify">Radziwiłł îşi înălţă capul puternic şi fulgere de mânie îi ţâşniră din ochi; deodată răbufni:</p>
                  <p rend="justify">Se cuvine oare ca domniile voastre să fiţi cei dintâi care daţi dovadă de neascultare? Se cuvine oare ca nişte oşteni să se împotrivească şi să se lepede de hatmanul lor? Voi vreţi să fiţi conştiinţa mea? Să mă învăţaţi ce trebuie să fac pentru binele ţării? Aici nu e nici o adunare şi nu la vot aţi fost chemaţi, iar înaintea lui Dumnezeu îmi iau răspunderea eu!</p>
                  <p rend="justify">Şi lovi cu palma în pieptul uriaş, uitându-se cu priviri scânteietoare la oşteni, iar după o clipă strigă:</p>
                  <p rend="justify">Cine nu e cu mine, acela e împotriva mea! Vă cunosc bine, aşa că ştiam ce are să se întâmple! … Aflaţi dar că paloşul atârna deasupra capetelor voastre! …</p>
                  <p rend="justify">Luminăţia ta, hatmane, îl ruga bătrânul Stankiewicz, ai milă de tine şi de noi!</p>
                  <p rend="justify">Dar vorbirea îi fu întreruptă de Stanisław Skrzetuski care, apucându-se cu amândouă mâinile de păr, începu să strige deznădăjduit:</p>
                  <p rend="justify">Nu-l mai rugaţi, că e degeaba! El hrăneşte demult şarpele ăsta la sânul lui! … Vai ţie, Republică! Vai nouă tuturor!</p>
                  <p rend="justify">Doi cârmuitori de la fruntariile Republicii îşi trădează ţara! rosti Jan. Blestemul să cadă asupra acestui neam, ruşinea şi mânia lui Dumnezeu!</p>
                  <p rend="justify">Auzind acestea, jupân Zagłoba îşi reveni din uimire şi izbucni:</p>
                  <p rend="justify">Întrebaţi-l ce plată a luat de la suedezi? Cât i-au dat? Ce i-au mai făgăduit? Domniile voastre, iată-l pe Iuda Iscarioteanul. Să dea Dumnezeu să crapi în deznădejde, să ţi se stingă neamul şi să-ţi ia dracul sufletul din tine… trădătorule! Trădătorule! De trei ori, trădătorule!</p>
                  <p rend="justify">Stankiewicz, cuprins de deznădejde, smulse buzduganul de polcovnic de la brâu şi-l aruncă la picioarele prinţului. Al doilea îl aruncă Mirski, al treilea Józefowicz, al patrulea Hoszczyc, al cincilea, palid ca un mort, jupân Wołodyjowski, al şaselea Oskierko… Şi se rostogoleau pe jos buzduganele, iar în acest timp, în vizuina leului, tot mai mulţi îi aruncau în faţă leului cuvântul de spaimă:</p>
                  <p rend="justify">Trădătorule! … Trădătorule! …</p>
                  <p rend="justify">Tot sângele i se urcă la cap trufaşului magnat; învineţi de credeai că îndată va cădea mort sub masă.</p>
                  <p rend="justify">Ganchof şi Kmicic la mine! … mugi cu glas înfricoşător.</p>
                  <p rend="justify">În clipa aceea, cele patru uşi care dădeau în sala de ospăţ se trântiră cu zgomot de perete şi cetele pedestraşilor scoţieni intrară ameninţătoare, tăcute, cu muschetele în mână. Dinspre uşa mare le conducea Ganchof.</p>
                  <p rend="justify">Stai! răcni prinţul.</p>
                  <p rend="justify">După care se întoarse spre polcovnici:</p>
                  <p rend="justify">Cine e cu mine, să treacă în partea dreaptă a sălii.</p>
                  <p rend="justify">Eu sunt oştean, îl slujesc pe hatman! … Să mă judece Dumnezeu! … zise Charłamp, trecând în partea dreaptă.</p>
                  <p rend="justify">Şi eu! adăugă Mieleszko. Nu va fi păcatul meu!</p>
                  <p rend="justify">M-am împotrivit ca cetăţean, dar ca oştean trebuie să ascult, adăugă al treilea, Niewiarowski, care deşi îşi aruncase buzduganul, pesemne că se înspăimântase de mânia lui Radziwiłł.</p>
                  <p rend="justify">Pilda lui fu urmată de alţi câţiva şi de un grup mare de şleahtici. Mirski însă, cel mai mare în rang, şi Stankiewicz, cel mai în vârstă, Hoszczyc, Wołodyjowski şi Oskierko rămaseră pe loc, ca şi cei doi Skrzetuski, jupân Zagłoba şi o mare parte dintre şleahticii şi oştenii din steagurile de elită sau uşoare.</p>
                  <p rend="justify">Pedestraşii scoţieni făcură zid în jurul lor.</p>
                  <p rend="justify">Din prima clipă, când prinţul închinase în cinstea lui Carol Gustav, Kmicic zvâcni de la locul lui odată cu ceilalţi, îşi holbă ochii şi rămase încremenit, repetând cu buzele uscate:</p>
                  <p rend="justify">Doamne! … Doamne! … Doamne! … ce-am făcut?</p>
                  <p rend="justify">Deodată, un glas şoptit, dar pentru auzul lui foarte limpede, îngână de aproape:</p>
                  <p rend="justify">Jupâne Andrzej!</p>
                  <p rend="justify">Cavalerul îşi luă capul în mâini şi spuse:</p>
                  <p rend="justify">Sunt blestemat pe veci! … De m-ar înghiţi pământul! …</p>
                  <p rend="justify">Pe chipul Billewiczównei apărură flăcări purpurii, îşi aţinti ochii luminoşi ca două stele asupra lui Kmicic:</p>
                  <p rend="justify">Ruşine acelora care rămân alături, de hatman! … Alege! … Doamne atotputernice! … Ce faci, domnia ta?! … Alege! …</p>
                  <p rend="justify">Isuse! Isuse! strigă Kmicic.</p>
                  <p rend="justify">În acest timp, sala răsuna de strigăte. Ceilalţi tocmai îşi aruncau buzduganele la picioarele prinţului, dar Kmicic nu li se alătură, nu se clinti nici atunci când prinţul porunci: „Ganchof şi Kmicic, la mine!” şi nici când pedestrimea scoţiană dădu buzna în sală; stătea ca împietrit, chinuit de durare şi deznădejde, cu privirea rătăcită şi buzele învineţite.</p>
                  <p rend="justify">Se întoarsa brusc spre Billewiczówna şi întinse braţele spre ea:</p>
                  <p rend="justify">Oleńka Oleńka! … repetă gemând jalnic, ca un copil nedreptăţit.</p>
                  <p rend="justify">Dar ea se dădu înapoi cu scârbă pe faţă şi groază.</p>
                  <p rend="justify">În lături, trădătorule! răspunse apăsat.</p>
                  <p rend="justify">În clipa aceea, Ganchof porunci: „înainte!” şi scoţienii care-i înconjurau pe cei arestaţi porniră spre uşă.</p>
                  <p rend="justify">Kmicic se luă năuc după ei fără să ştie de ce şi încotro se duce.</p>
                  <p rend="justify">Ospăţul se sfârşise.</p>
               </div>
               <div type="div3">
                  <head>Capitolul XIV.</head>
                  <p rend="justify">În aceeaşi noapte prinţul se sfătui îndelung cu jupân Korf, voievodul de Wenden, şi cu solii suedezi. Vestirea înţelegerii îi înşelase aşteptările, dezvăluindu-i viitorul ameninţător. Prinţul voise înadins ca citirea să aibă loc în timpul ospăţului, când minţile sunt înfierbântate şi înclinate spre bunăvoinţă. Fireşte, se aşteptase la împotrivire şi îşi pusese nădejdea şi în prietenii lui, dar puterea protestului îi întrecuse prevederile. Afară de câteva zeci de şleahtici calvini şi de mâna de căpetenii străine, care nu aveau dreptul să vorbească, fiind de altă naţie, toţi ceilalţi se arătaseră împotriva înţelegerii încheiate cu Carol Gustav sau mai degrabă cu feldmareşalul şi cumnatul lui, Pontus de la Gardie.</p>
                  <p rend="justify">Prinţul poruncise într-adevăr să fie întemniţate căpeteniile care se împotriveau, dar ce însemnătate mai avea? Ce vor spune steagurile oştirii regulate? … Dacă vor cere slobozirea polcovnicilor? Daca se vor răzvrăti şi vor vrea să-i scoată cu forţa?</p>
                  <p rend="justify">În asemenea împrejurare, ce-i mai rămânea prinţului trufaş afară de cele câteva polcuri de dragoni şi de pedestraşii străini?</p>
                  <p rend="justify">Şi pe urmă… mai era şi întreaga Republică, şleahticii înarmaţi şi Sapieha, voievodul de Witebsk, potrivnic preaputernic al neamului Radziwiłł, gata să pornească război cu toată lumea în numele Republicii. Polcovnicii, cărora nu putea să le taie capetele, şi steagurile poloneze aveau să se ducă la el şi Sapieha se va afla în fruntea tuturor oştirilor ţării, pe când prinţul Radziwiłł va rămâne fără luptători, fără sprijinitori, fără nici o însemnătate… Şi ce se va întâmpla atunci? …</p>
                  <p rend="justify">Erau întrebări înfricoşătoare, fiindcă şi împrejurările erau de năprasnă. Prinţul pricepea prea bine că atunci înţelegerea, pentru tăinuirea căreia se străduise atâta, îşi va pierde orice însemnătate prin forţa lucrurilor, iar suedezii îl vor dispreţui şi ei, sau poate vor avea chiar să se răzbune pentru că-i dezamăgise. Le dăduse într-adevăr drept chezăşie Birże, dar prin aceasta scăzuse şi mai mult în putere.</p>
                  <p rend="justify">Carol Gustav era gata să reverse cu amândouă mâinile răsplăţi şi ranguri asupra lui Radziwiłł, câtă vreme acesta era puternic, dar când va fi slab şi părăsit de toţi, îl va dispreţui. Iar dacă norocul schimbător va aduce izbânda lui Jan Kazimierz, atunci va sosi clipa pierzaniei pentru acest stăpânitor, care în dimineaţa zilei de azi nu-şi afla egal în toată Republica.</p>
                  <p rend="justify">După plecarea solilor şi a voievodului de Wenden, prinţul îşi luă în amândouă mâinile fruntea împovărată de griji şi începu să se plimbe cu paşi repezi prin încăpere… De afară răzbeau glasurile străjilor scoţieni şi uruitul caleştilor şleahticilor care plecau. Se depărtau cu toţii atât de grăbiţi, de parcă se abătuse ciuma peste frumosul castel de la Kiejdany. Sufletul lui Radziwiłł era chinuit de temeri spăimoase.</p>
                  <p rend="justify">I  se părea uneori că mai este cineva în încăpere, cineva care se ţine după el şi-i şopteşte la ureche: „Părăsit, sărac şi în plus ruşinea…” La drept vorbind, el, voievod de Wilno şi mare hatman, fusese călcat în picioare şi umilit! Cine era în stare să presupună ieri că în toată Polonia şi Lituania, în toată lumea, se va găsi un singur om care să cuteze a-i striga în obraz: „Trădătorule!” Cu toate acestea, i se strigase şi mai trăia încă, iar aceia care rostiseră această vorbă erau şi ei în viaţă. Poate că dacă ar mai intra în sala în care avusese loc ospăţul, ar mai auzi ca un ecou printre cornişe şi pe sub bolţi: „Trădătorule! Trădătorule!”</p>
                  <p rend="justify">O  mânie crâncenă, turbată clocotea în pieptul magnatului. Nările i se lărgeau, ochii împrăştiau fulgere şi vinele i se umflau la tâmple. Cine îndrăzneşte să se împotrivească voinţei lui? … Furia dezlănţuită îi înfăţişa pe dinaintea ochilor pedepse şi chinuri groaznice pentru cei ce cutezaseră să nu i se supună ca nişte câini credincioşi. Vedea sângele scurgându-se de pe securea călăului, auzea trosnetul oaselor frânte pe roţi şi se scălda în bucuria priveliştilor sângeroase.</p>
                  <p rend="justify">Dar când judecata i se limpezea, îşi aducea aminte că în spatele acestor răzvrătiţi se află oştirea, că nu putea să le sucească gâtul fără primejdie, şi atunci teama spăimoasă i se cuibărea iarăşi în suflet şi din nou auzea şoptindu-i-se la ureche: „Părăsit, sărac, judecata şi ruşinea…”</p>
                  <p rend="justify">Cum aşa? Radziwiłł nu era slobod să hotărască soarta ţării? S-o lase alături de Jan Kazimierz sau s-o dea lui Carol Gustav? S-o dea, s-o dăruiască, s-o transmită cui pofteşte?</p>
                  <p rend="justify">Magnatul privi uimit înaintea lui.</p>
                  <p rend="justify">Aşadar, ce mai însemnau Radziwiłłii? Ce erau ieri şi ce se vorbea pretutindeni în Lituania? … Să fi fost toate doar o amăgire? Oare alături de marele hatman nu vor sta prinţul Bogusław cu polcurile lui şi unchiul, electorul de Brandenburg, iar în urma lor nu va sta Carol Gustav, regele Suediei, cu toată puterea-i biruitoare, înaintea căreia tremurase nu demult toată ţara nemţească cât e de lungă şi de lată? Păi şi Republica întinde braţele spre noul stăpân, şi ea se predă numai la vestea apropierii leului de la miazănoapte. Cine va stăvili această forţă dezlănţuită?</p>
                  <p rend="justify">De o parte, regele suedez, electorul de Brandenburg, Radziwiłłii la nevoie şi Chmielnicki cu toate oştile, şi hospodarul Moldovei, şi Rakoczy transilvăneanul, aproape jumătate din Europa, de cealaltă, voievodul de Witebsk cu jupân Mirski şi jupân Stankiewicz, cu cei trei şleahtici veniţi de la Łuków şi câteva steaguri răzvrătite!!! Ce înseamnă asta? E o glumă? Prinţul izbucni în hohote de râs:</p>
                  <p rend="justify">Pe Lucifer şi toate urdiile pământului, parcă mi-am pierdut minţile! … N-au decât să dea fuga cu toţii la voievodul de Witebsk!</p>
                  <p rend="justify">Dar după o clipă chipul i se posomori din nou:</p>
                  <p rend="justify">Cei puternici se întovărăşesc doar cu cei asemenea lor. Radziwiłł care aruncă Lituania la picioarele suedezilor va fi bine venit… Pe când cel care cere ajutor împotriva Lituaniei va fi dispreţuit.</p>
                  <p rend="justify">Ce-i de făcut?</p>
                  <p rend="justify">Polcovnicii străini vor rămâne alături de el, dar forţele lor sunt neîndestulătoare şi dacă steagurile polone vor trece de partea voievodului de Witebsk, atunci el va avea în mână soarta ţării întregi. De altfel, fiecare din aceşti polcovnici îşi va face într-adevăr datoria, dar nu se va alătura din tot sufletul cauzei lui Radziwiłł, nu va lupta pentru ea cu toată înflăcărarea, nu numai ca oştean, ci şi ca prieten.</p>
                  <p rend="justify">Aici e nevoie nu de străini, ci de oameni de credinţă, care să-i atragă şi pe ceilalţi prin numele lor, bărbăţia, slava şi pilda îndrăzneaţă, oameni în stare de orice… Are nevoie de sprijinitori în ţară, fie şi numai de formă.</p>
                  <p rend="justify">Iar dintre ai săi, cine se arătase de partea lui? Charłamp, oştean vechi, cu experienţă, bun doar pentru slujbă, nu şi pentru altceva; Niewiarowski, neiubit de oşteni şi fără nici o trecere; afară de ei doar câţiva şi mai puţin însemnaţi. Nimeni dintre ceilalţi, nimeni dintre cei pe care oastea i-ar fi ascultat orbeşte, care ar fi putut să-i sprijine cauza!</p>
                  <p rend="justify">Mai rămânea Kmicic, tânăr, iute la treabă, cutezător, cu mare faimă de oştean şi cu un nume cunoscut; se afla în fruntea unui steag puternic, alcătuit în parte cu banii lui, om născut parcă să fie căpetenia tuturor spiritelor îndrăzneţe şi neliniştite şi pe deasupra şi plin de înflăcărare. Dacă el s-ar alătura cauzei lui Radziwiłł, ar face-o cu credinţa tinereţii, şi-ar urma cu ochi închişi hatmanul şi ar vorbi în numele lui, iar un asemenea apostol înseamnă mai mult decât polcuri întregi, decât toate polcurile străine. Ar fi în stare să insufle credinţa lui cavalerilor tineri, să-i atragă de partea lui şi să umple de oameni tabăra lui Radziwiłł.</p>
                  <p rend="justify">Dar şi el stătuse la îndoială. Nu zvârlise, ce-i drept, buzduganul la picioarele hatmanului, dar nu i se alăturase din prima clipă.</p>
                  <p rend="justify">„Nu poţi să te încrezi în nimeni, de nimeni nu poţi fi sigur, se gândea prinţul mohorât. Se vor duce cu toţii la voievodul de Witebsk, niciunul nu va rămâne să împartă cu mine…” „Ruşinea!” îi şopti conştiinţa.</p>
                  <p rend="justify">„Lituania!” răspunse trufia de partea cealaltă.</p>
                  <p rend="justify">Încăperea se întuneca, deoarece mucurile luminărilor se întăriseră, doar prin fereastră pătrundea lumina argintoasă a lunii. Radziwiłł îşi pironi privirile în aceste luciri şi căzu adânc pe gânduri.</p>
                  <p rend="justify">Treptat razele strălucitoare prinseră viaţă, se iviră făpturi nedesluşite, din ce în ce mai multe, până când prinţul văzu parcă nişte oşti care veneau una spre alta din zările albastre pe drumul larg al lunii. Înaintează polcuri de cuirasieri, de husari şi călărimea uşoară din Piatyhorsk, o pădure de flamuri fâlfâie deasupra lor, iar în frunte se afla un om fără coif, pesemne biruitorul care se întoarce dintr-o luptă în care a izbândit. Împrejur e tăcere şi prinţul aude limpede glasul oştenilor şi al poporului: „Vivat defensor patriae! vivat defensor patriae!” Oştile se apropie tot mai mult; se vede faţa căpeteniei. Ţine buzduganul în mână; după numărul tuiurilor se cunoaşte că e mare hatman.</p>
                  <p rend="justify">„În numele Tatălui şi al Fiului! strigă prinţul. E Sapieha, voievodul de Witebsk! Dar eu unde sunt? Ce mi-a fost ursit?” „Ruşinea!” îi şopteşte conştiinţa.</p>
                  <p rend="justify">„Lituania!” răspunde trufia.</p>
                  <p rend="justify">Prinţul bătu din palme. Harasimowicz, care veghea în încăperea vecină, se arătă numaidecât în uşă şi se plecă până la pământ.</p>
                  <p rend="justify">Lumină! porunci prinţul.</p>
                  <p rend="justify">Harasimowicz curăţă mucurile lumânărilor, apoi ieşi şi se întoarse după o clipă cu sfeşnicul în mână.</p>
                  <p rend="justify">Luminăţia ta! E timpul să te odihneşti, cocoşii au cântat a doua oară!</p>
                  <p rend="justify">Nu-mi pasă! răspunse prinţul. Am aţipit, şi am avut vise urâte. Ce mai e nou?</p>
                  <p rend="justify">Un şleahtic a adus o scrisoare de la Nieświez de la prinţul stolnic, dar n-am cutezat să intru nechemat.</p>
                  <p rend="justify">Dă-mi mai repede scrisoarea!</p>
                  <p rend="justify">Harasimowicz îi dădu scrisoarea pecetluită, prinţul o desfăcu şi începu să citească cele ce urmează: „Dumnezeu să te ferească, luminăţia ta şi să te împiedice de la fapte care pot să abată ruşinea şi nimicirea asupra neamului nostru. Numai pentru asemenea ispită se cuvine să te gândeşti nu la domnie, ci la cămaşa de căinţă. Şi mie îmi este scumpă mărirea familiei noastre, dovadă strădaniile mele de la Viena pentru a dobândi suffragia în Seimul nemţesc. Dar ţara şi stăpânul nu-mi trădez pentru nici o răsplată şi putere din lume, ca după asemenea semănat, să am parte toată viaţa de ruşine şi de osândă după moarte. Cată, luminăţia ta, la meritele strămoşilor şi la faima lor neîntinată şi vino-ţi în fire, pentru mila lui Dumnezeu, cât mai e vreme. Mă aflu împresurat de vrăjmaş la Nieświez şi nu ştiu dacă această scrisoare va ajunge în mâinile luminăţiei tale, dar, cu toate că fiecare clipă mă ameninţă cu pierzania, nu mă rog lui Dumnezeu să mă ajute pe mine, ci să îndepărteze astfel de gânduri de luminăţia ta şi să te aducă pe drumul virtuţii. Chiar dacă răul s-a întâmplat, se cuvine să-ţi răscumperi păcatul, îndreptându-l cât mai repede. Din partea mea nu te aştepta să-ţi stau într-ajutor. O spun curat că nu voi ţine seama de legăturile de sânge şi îmi voi uni forţele cu vistiernicul şi cu voievodul de Witebsk; mai degrabă întorc armele de o sută de ori împotriva luminăţiei tale, decât să fiu părtaş de bunăvoie la această trădare ruşinoasă. Domnul să te aibă în pază!</p>
                  <p rend="justify">Michał Kazimierz Radziwiłł, Prinţ de Nieświez şi Ołyka.</p>
                  <p rend="justify">Stolnic109 al Marelui Principat al Lituaniei.</p>
                  <p rend="justify">Sfârşind de citit, hatmanul iasă să-i cadă scrisoarea pe genunchi şi începu să clatine din cap cu un zâmbet dureros pe faţă.</p>
                  <p rend="justify">Şi el mă părăseşte, până şi sângele meu se leapădă de mine, pentru că am vrut să împodobesc neamul nostru cu străluciri necunoscute până acum! Hei, ce să-i faci! îmi rămâne Bogusław, el nu mă va părăsi… Cu noi sunt electorul şi Carolus Gustavus, iar cine nu vrea să semene, acela nu va culege… „Ruşinea!” îi şopti conştiinţa.</p>
                  <p rend="justify">Luminăţia ta, vrei să-i răspunzi? întrebă Harasimowicz.</p>
                  <p rend="justify">Nu va fi nici un răspuns.</p>
                  <p rend="justify">Pot să mă retrag şi să trimit slujitorii?</p>
                  <p rend="justify">Aşteaptă… Străjile au fost aşezate cu grijă?</p>
                  <p rend="justify">Întocmai.</p>
                  <p rend="justify">Steagurile au primit porunca?</p>
                  <p rend="justify">Au primit-o.</p>
                  <p rend="justify">Ce face Kmicic?</p>
                  <p rend="justify">S-a dat cu capul de pereţi şi a vorbit de osândă. S-a zbătut ca un ţipar pe uscat. A vrut să fugă după Billewiczi, dar nu l-au lăsat străjile. A pus mâna pe sabie şi au fost nevoiţi să-l lege. Acum s-a mai potolit.</p>
                  <p rend="justify">Spătarul de Rosienie a plecat?</p>
                  <p rend="justify">N-am avut poruncă să-l oprim.</p>
                  <p rend="justify">Am uitat! răspunse prinţul. Deschide fereastra că e aer închis şi mă înăbuşe astma. Spune-i lui Charłamp să plece la Upita şi să aducă steagul aici. Dă-i şi bani, să le dea oştenilor un sfert din leafă şi să le îngăduie să petreacă… Spune-i că va primi moşia Dydkiemie pe care i-o dăruisem lui Wołodyjowski. Mă înăbuşe astma… Stai!</p>
                  <p rend="justify">La porunca luminăţiei tale.</p>
                  <p rend="justify">Ce face Kmicic?</p>
                  <p rend="justify">S-a liniştit, luminăţia ta, cum îţi spuneam.</p>
                  <p rend="justify">Adevărat, mi-ai mai spus… Dă poruncă să-l aducă aici. Trebuie să vorbesc cu el. Să fie dezlegat.</p>
                  <p rend="justify">Luminăţia ta, e un nebun…</p>
                  <p rend="justify">Nu te teme, du-te!</p>
                  <p rend="justify">Harasimowicz ieşi; prinţul scoase din scrinul veneţian o cutie cu pistoale, o deschise şi o puse la îndemână pe masa la care se aşeză.</p>
                  <p rend="justify">După un sfert de ceas, intră Kmicic, adus de patru trabanţi scoţieni. Prinţul porunci oştenilor să plece. Ramaseră numai ei doi.</p>
                  <p rend="justify">Faţa tânărului era atât de palidă, de parcă nu mai avea nici un strop de sânge; doar ochii îi luminau arzători, încolo era liniştit, resemnat, părea pierdut într-o deznădejde fără margini.</p>
                  <p rend="justify">Un răstimp tăcură amândoi. Cel dintâi începu vorba prinţul:</p>
                  <p rend="justify">Ai jurat pe crucifix că n-ai să mă părăseşti!</p>
                  <p rend="justify">Dacă-mi calc jurământul, voi fi blestemat şi la fel va fi dacă-l voi respecta! spuse Kmicic. Mi-e totuna!</p>
                  <p rend="justify">Chiar dacă te-aş pune să faci ceva rău, nu vei răspunde tu.</p>
                  <p rend="justify">Acum o lună judecăţile mă ameninţau cu pedeapsa pentru nelegiuirile mele… astăzi însă mi se pare că atunci eram nevinovat ca un copil.</p>
                  <p rend="justify">Înainte de a ieşi din această încăpere, vei fi iertat de toate vinile de demult, spuse prinţul.</p>
                  <p rend="justify">Schimbând tonul, îl întrebă deodată cu un fel de încredere binevoitoare:</p>
                  <p rend="justify">Ce crezi că ar fi trebuit să fac împotriva a doi vrăjmaşi de o sută de ori mai puternici decât mine, de care n-aş fi putut apăra Republica?</p>
                  <p rend="justify">Să pieri! răspunse Kmicic aspru.</p>
                  <p rend="justify">Voi, oştenii, sunteţi de invidiat, dacă puteţi scăpa atât de lesne de o povară atât de apăsătoare. Să pieri! Nimic mai simplu pentru cel care a văzut moartea cu ochii şi nu se teme de ea. Pe voi nicii capul nu vă doare şi nici unuia nu-i trece prin minte că dacă aş fi pornit acuma războiul, în loc să închei înţelegerea, n-ar mai fi rămas piatră pe piatră din ţara asta. Să dea sfântul să nu se întâmple una ca asta, fiindcă nici în cer nu mi-aş găsi odihna sufletului. O, terque quaterque beati110 care puteţi să muriţi! … Tu crezi oare că pe mine nu mă apasă viaţa, că nu-mi doresc somnul cel veşnic şi odihna? Dar trebuie să-mi beau până la fund paharul de fiere. Trebuie să scap ţara asta nefericită şi pentru binele ei să mă încovoi sub altă greutate. Pizmuitorii n-au decât să mă învinovăţească de trufie, n-au decât să spună că-mi vând ţara, ca să mă ridic pe mine. Dumnezeu mă vede, el mă judecă dacă-mi doresc numai fala mea şi dacă n-aş fi gata să renunţ la ea, de s-ar putea altfel… Găsiţi voi, cei care vă lepădaţi de mine, un mijloc de scăpare; arătaţi-mi voi drumul, voi care m-aţi numit trădător, şi chiar astăzi rup în bucăţi înţelegerea şi scol din somn toate steagurile ca să pornească asupra vrăjmaşului.</p>
                  <p rend="justify">Kmicic tăcea.</p>
                  <p rend="justify">Ei, de ce taci? strigă Radziwiłł cu glas ridicat. Te fac mare hatman şi voievod de Wilno în locul meu, dar să nu pieri, că asta nu-i nici o scofală, ci să scapi ţara de cumpănă; apără ţinuturile cotropite, răzbună cenuşa de la Wilno, opreşte năvala suedezilor în Samogoţia, apără întreaga Republică, stârpeşte toţi vrăjmaşii din ţară! … Aruncă-te de unul singur asupra miilor de oşteni şi să nu pieri! … Să nu pieri, fiindcă asta nu ţi-e îngăduit, ci să scapi ţara! …</p>
                  <p rend="justify">Nu sunt hatman şi voievod de Wilno, răspunse Kmicic, şi nu-i treaba mea ce trebuie să fac… Dar dacă-i vorba să mă arunc de unul singur asupra miilor de vrăjmaşi, apoi nu stau pe gânduri!</p>
                  <p rend="justify">Ascultă dar, oştene, de vreme ce nu capul tău trebuie să scape ţara, atunci lasă asta în seama mea şi ai încredere în mine!</p>
                  <p rend="justify">Nu pot! rosti Kmicic cu dinţii încleştaţi.</p>
                  <p rend="justify">Radziwiłł scutură din cap:</p>
                  <p rend="justify">N-am contat pe ceilalţi, mă aşteptam la cele ce s-au întâmplat, dar tu m-ai dezamăgit. Nu mă întrerupe şi ascultă… Te-am pus pe picioare, te-am scăpat de tribunale şi de pedeapsă, te-am strâns la piept ca pe un fiu. Ştii oare pentru ce? Pentru că am crezut că ai un suflet îndrăzneţ, în stare de lucruri măreţe. Aveam nevoie de asemenea oameni, nu ascund. În jurul meu nu era nimeni care să cuteze să privească neînfricat în soare… Toţi erau mărunţi şi mărginiţi. Unora ca aceştia să nu le arăţi niciodată alt drum decât acela pe care s-au învăţat să meargă ei şi părinţii lor, pentru că-ţi vor striga îndată că-i înşeli. Dar unde ne-au dus vechile drumuri, dacă nu într-o prăpastie? Ce s-a întâmplat cu această Republică în stare odinioară să ameninţe lumea întreagă? Prinţul îşi luă capul în mâini şi repetă de trei ori:</p>
                  <p rend="justify">Doamne! Doamne! Doamne!</p>
                  <p rend="justify">Apoi vorbi mai departe:</p>
                  <p rend="justify">Mânia lui Dumnezeu s-a abătut asupra noastră, au venit asemenea vremuri de nenorocire şi decădere, încât nu ne mai putem lecui de boală cu mijloacele obişnuite. Iar dacă eu vreau să mă folosesc de altele, singurele în stare să aducă salutem111, mă părăsesc până şi aceia pe credinţa cărora am contat, care s-ar cuveni să se încreadă în mine, care mi-au jurat încredere cu mâna pe cruce… Pe sângele şi rănile lui Christos! Tu crezi că m-am pus sub oblăduirea lui Carol Gustav pentru totdeauna, că am de gând să unesc într-adevăr ţara asta cu Suedia, că înţelegerea pentru care m-au făcut trădător va dura mai mult de un an? … De ce mă priveşti mirat… Ai să te miri şi mai mult când ai să afli totul… Te vei înfricoşa, căci aici se va întâmpla ceva ce nu bănuieşte nimeni, ceva ce nu încape în mintea unui om mărginit. Îţi spun însă, nu tremura, fiindcă aşa voi izbăvi ţara, nu da înapoi, pentru că dacă nu voi afla ajutor nicăieri, atunci poate am să pier, dar odată cu mine va pieri Republica şi voi toţi – în vecii vecilor! Numai eu pot s-o scap, dar pentru asta trebuie să zdrobesc şi să calc în picioare toate piedicile. Vai de cel ce mi se pune împotrivă, fiindcă prin mine îl va lovi însuşi Dumnezeu, chiar dacă acesta va îi voievodul de Witebsk, vistiernicul Gosiewski, oştirea sau şleahticii îndărătnici. Vreau să scap ţara şi toate căile, toate mijloacele sunt binevenite… În clipele de grea cumpănă, Roma alegea dictatori; de astfel de putere, ba chiar de una şi mai trainică am nevoie… Nu trufia mă face s-o doresc, cine se simte vrednic, n-are decât să-mi la locul! Dai dacă nu se află nimeni, am s-o primesc eu, de-ar fi să se prăbuşească zidurile astea peste capul meu! …</p>
                  <p rend="justify">Spunând acestea, prinţul îşi înălţă amândouă braţele în sus, de parcă voia să sprijine bolţile care se surpau; în făptura lui era ceva de uriaş şi Kmicic deschise ochii largi şi se uita la el, ca şi când îl vedea prima oară, apoi întrebă cu glasul schimbat:</p>
                  <p rend="justify">Unde vrei să ajungi, luminăţia ta? … Ce vrei?</p>
                  <p rend="justify">Vreau… coroana! strigă Radziwiłł.</p>
                  <p rend="justify">Isuse, Marie!</p>
                  <p rend="justify">Urmă o clipă de tăcere surdă, doar bufniţa din turnul castelului începu să râdă ascuţit.</p>
                  <p rend="justify">Ascultă, spuse prinţul, e timpul să-ţi destăinuiesc tot… Republica piere… şi trebuie să piară. Nu mai are scăpare. De aceea, trebuie să izbăvim mai întâi ţărişoara asta, apoi… apoi să facem să renască totul din cenuşă, ca pasărea Fenix… Eu voi face asta, iar coroana pe care o vreau, o voi aşeza ca pe o povară pe capul meu, ca să dau iarăşi viaţă unui mormânt uriaş… Nu tremura, pământul nu se scufundă, toate stau pe locurile lor, dar vor veni vremuri noi… Am supus ţara suedezilor, deoarece cu armele lor vreau să pun stavilă altui vrăjmaş, să-l stârpesc dintre hotarele ţării, să recapăt ce-am pierdut: şi să forţez încheierea păcii cu paloşul în oraşul lui de scaun… Mă auzi? Dar în Suedia pietroasă şi flămândă nu sunt destui oameni, destulă putere şi destule săbii care să ţină în stăpânire Republica uriaşă. Pot să ne biruie o dată, de două ori, dar nu vor izbuti să ne ţină sub ascultare… Dacă la zece oameni de aici ai pune de strajă un suedez, multe zeci vor rămâne fără pază… Şi Carol Gustav ştie prea bine asta, şi nu vrea, nu e în stare să cotropească toată Republica… Va ocupa Prusia regală, cel mult o parte din Wielkopolska şi va fi prea mulţumit. Dar ca să stăpânească în linişte pământurile supuse, trebuie să strice unirea noastră cu coroana, pentru că altfel nu se poate statornici aici. Aşadar, ce se va întâmpla cu ţara asta? Cui i-o va da? Dacă eu voi respinge această coroană, pe care Dumnezeu şi Fortuna mi-o aşează pe cap, o vor oferi aceluia care o stăpâneşte în aceasta clipă… Dar Carol Gustav nu vrea să îngraşe prea mult o putere vecină care poate să devină ameninţătoare. Va trebui să fie aşa numai dacă eu resping coroana… Aşadar, am eu dreptul s-o resping oare? Pot eu să îngădui să se întâmple ceea ce ne va duce la pierzare? A zecea şi a suta oară te întreb: ce altceva se poate face? Să se împlinească dar voia Domnului! Iau această povară pe umerii mei. Suedezii sunt de partea mea, electorul, ruda noastră, îmi făgăduieşte ajutor. Am să scap ţara de război! Domnia neamului meu va începe cu biruinţe şi lărgirea fruntariilor. Vor înflori liniştea şi bunăstarea, pârjolul nu va mai arde satele şi târgurile. Aşa va fi şi aşa trebuie să fie… Aşa să-mi ajute Dumnezeu şi sfânta Cruce, fiindcă simt în mine puterea pe care mi-o dă cerul, pentru că doresc fericirea acestei ţărişoare, pentru că gândurile mele nu se sfârşesc aici… Jur pe luminile cereşti, pe aceste stele tremurătoare, că dacă-mi vor îngădui forţele şi sănătatea, voi înălţa din nou această clădire care se prăbuşeşte astăzi, făcând-o şi mai puternică decât înainte.</p>
                  <p rend="justify">Din ochii prinţului ţâşneau flăcările şi toată făptura lui părea înconjurată de o lumină neobişnuită.</p>
                  <p rend="justify">Luminăţia ta, strigă Kmicic, mintea-mi nu poate să înţeleagă, îmi plesneşte capul, iar ochii se tem să privească înainte!</p>
                  <p rend="justify">După aceea, vorbi mai departe Radziwiłł, urmându-şi parcă propriile gânduri, după aceea… suedezii nu-l vor lipsi pe Jan Kazimierz de ţară şi domnie, dar îl vor lăsa numai în Mazowszo şi Małopolska. Dumnezeu nu i-a dat urmaşi. Şi va veni timpul să se aleagă un nou rege… Pe cine crezi că vor alege, dacă vor să păstreze unirea cu Lituania? Când a fost coroana mai puternică şi i-a zdrobit pe cavalerii teutoni? Când pe tronul ei a urcat Władysław Jagiello112. Şi acum va fi tot aşa… Polonezii nu pot să cheme la domnie decât pe cel care va stăpâni aici. Nu pot şi nu vor face altfel, fiindcă vor pieri, fiindcă nu vor mai putea să răsufle înghesuiţi între nemţi şi turci, când şi aşa cazacii le sfâşie piepturile! Nu pot! E orb şi fără minte acela care nu vede şi nu pricepe acest lucru! Şi atunci, cele două ţări se vor uni din nou şi se vor contopi într-o singură putere prin neamul meu. Atunci o să vedem dacă amărâţii de scandinavi vor mai rămâne în ţinuturile prusiene şi în Wielkopolska. Atunci le voi spune: „quos ego”113 şi cu piciorul acesta voi călca peste trupurile lor costelive şi voi întemeia o putere cum nu s-a mai văzut de când lumea: s-ar putea să ducem crucea, paloşul şi focul până la Constantinopol şi, liniştiţi înăuntru, să-i ameninţăm pe vrăjmaşi la ei acasă. Doamne sfinte, Tu care însemni drumul stelelor, îngăduie-mi să scap această ţară nenorocită spre slava ta şi a creştinătăţii, dă-mi oameni care să-mi înţeleagă gândul şi să dorească să pună umărul alături de mine! iată-mă gata! …</p>
                  <p rend="justify">Prinţul îşi desfăcu braţele şi îşi ridică ochii:</p>
                  <p rend="justify">Tu mă vezi! Tu să mă judeci! …</p>
                  <p rend="justify">Luminăţia ta! Luminăţia ta! strigă Kmicic.</p>
                  <p rend="justify">Pleacă, leapădă-te de mine, zvârle-mi buzduganul la picioare, calcă-ţi jurământul şi numeşte-mă trădător! … Fie ca din coroana care mi s-a pus pe frunte să nu lipsească nici un spin! Pierdeţi ţara, aruncaţi-o în prăpastie, daţi la o parte braţul care poate s-o scape şi înfăţişaţi-vă la judecata lui Dumnezeu. Acolo să fim judecaţi cu toţii…</p>
                  <p rend="justify">Kmicic căzu în genunchi înaintea lui Radziwiłł.</p>
                  <p rend="justify">Luminăţia ta, părinte şi izbăvitor al ţării, te urmez până la moarte!</p>
                  <p rend="justify">Radziwiłł îi puse amândouă mâinile pe cap şi iarăşi se înstăpâni tăcerea. Doar bufniţa huhuia mereu în turn.</p>
                  <p rend="justify">Vei primi tot ce ţi-ai dorit, rosti prinţul solemn. Nu-ţi va lipsi nimic, vei avea poate mai mult decât ţi-au dorit părinţii tăi… Ridică-te viitor mare hatman şi voievod de Wilno! …</p>
                  <p rend="justify">Afară se crăpa de ziuă.</p>
               </div>
               <div type="div3">
                  <head>Capitolul XV.</head>
                  <p rend="justify">Jupân Zagłoba era afumat binişor când îi aruncase înfricoşătorului hatman de trei ori în faţă cuvântul: „Trădătorule!”. Un ceas mai târziu, când abureala vinului se împrăştiase şi se afla în temniţa castelului Kiejdany împreună cu cei doi Skrzetuski şi cu jupân Michał, înţelese în ce dandana se băgase, pe el şi prietenii lui, şi se îngrijoră foarte.</p>
                  <p rend="justify">Şi acum ce-o să se întâmple? întrebă, uitându-se cu privirea abătută la micul cavaler, în care avea o încredere nemărginită mai ales în clipele de primejdie.</p>
                  <p rend="justify">Dracu s-o ia de viaţă! Mi-e totuna! răspunse Wołodyjowski.</p>
                  <p rend="justify">O  să ajungem să trăim asemenea vremuri şi asemenea ruşine cum n-a mai cunoscut coroana niciodată! spuse Jan Skrzetuski.</p>
                  <p rend="justify">Numai să trăim până atunci, răspunse Zagłoba. Am putea măcar să-i întărim pe alţii cu pilda noastră… Dar vom mai apuca? … Asta-i întrebarea…</p>
                  <p rend="justify">Lucru de spaimă, care întrece orice închipuire! spuse Stanisław Skrzetuski. Unde s-a mai întâmplat aşa ceva? Domniile voastre, ajutaţi-mă, simt că mi se învălmăşeşte mintea… Două războaie, al treilea cu cazacii… şi pe deasupra trădarea se lăţeşte ca ciuma: Radziejowski, Opaliński, Grudziński, Radziwiłł! Nu se poate, se apropie sfârşitul lumii şi ziua judecăţii! Mai bine să se despice pământul sub picioarele noastre. Pe legea mea, îmi pierd minţile!</p>
                  <p rend="justify">Şi, împreunându-şi mâinile pe ceafă, începu să se plimbe în lungul şi-n latul pivniţei ca o fiară în cuşcă.</p>
                  <p rend="justify">Să începem să ne rugăm, nu? întrebă în sfârşit. Dumnezeule milostiv, scapă-ne!</p>
                  <p rend="justify">Linişteşte-te, domnia ta! îl dojeni Zagłoba. Acum nu-i vremea să deznădăjduim!</p>
                  <p rend="justify">Jupân Stanisław scrâşni deodată din dinţi cuprins de furie.</p>
                  <p rend="justify">Trăsni-te-ar să te trăsnească! strigă la Zagłoba, tu ne-ai sfătuit să venim la trădătorul ăsta! Să dea Dumnezeu să v-ajungă răzbunarea pe amândoi…</p>
                  <p rend="justify">Vino-ţi în fire, Stanisław! spuse Jan cu asprime. Nimeni nu putea să prevadă cele ce s-au întâmplat… Suferă, că nu suferi numai tu, dar află că locul nostru e aici şi nu în altă parte… Dumnezeule milostiv, îndură-te de noi, de ţara nenorocită!</p>
                  <p rend="justify">Stanisław nu răspunse nimic. Îşi frângea mâinile de se auzeau oasele trosnind.</p>
                  <p rend="justify">Tăcură. Numai jupân Michał fluiera a pagubă printre dinţi şi părea nepăsător la tot ce se petrecea în jurul lui, cu toate că, la drept vorbind, suferea îndoit: mai întâi pentru ţara nefericită, apoi pentru că-şi călcase jurământul faţă de hatman. Pentru un oştean până în măduva oaselor, cum era jupân Michał, asta însemna foarte mult. Ar fi preferat să moară de o mie de ori.</p>
                  <p rend="justify">Nu mai fluiera, jupâne Michał! îi spuse Zagłoba.</p>
                  <p rend="justify">Mi-e totuna!</p>
                  <p rend="justify">Cum aşa? Niciunul dintre noi nu se gândeşte dacă mai e vreo cale de scăpare? Gândesc că merită să ne batem puţin capul! Se cuvine oare să putrezim în pivniţa asta, când ţara are nevoie de noi? Când un om cinstit trebuie să facă faţă în locul a zece vânzători?!</p>
                  <p rend="justify">Tătuca are dreptate! zise Jan Skrzetuski.</p>
                  <p rend="justify">Numai tu nu te-ai prostit din pricina durerii. Ce crezi? Ce are de gând să facă vânzătorul ăsta cu noi? Doar n-o să ne taie capul!</p>
                  <p rend="justify">Wołodyjowski izbucni deodată într-un râs deznădăjduit.</p>
                  <p rend="justify">Şi de ce mă rog? … Legea nu e oare de partea lui? Nu tot el are şi paloşul în mână? Poate că nu-l cunoaşteţi pe Radziwiłł?!</p>
                  <p rend="justify">Ce tot vorbeşti? Care lege e de partea lui? …</p>
                  <p rend="justify">În ce mă priveşte, aceea a hatmanului, iar faţă de voi, a celui mai tare!</p>
                  <p rend="justify">Pentru care va trebui să dea socoteală…</p>
                  <p rend="justify">În faţa cui? A regelui suedez?</p>
                  <p rend="justify">E, dar bine mă mai mângâi! N-am ce zice!</p>
                  <p rend="justify">Nici nu mă gândesc să te mângâi.</p>
                  <p rend="justify">Tăcură şi un răstimp se auziră doar paşii pedestraşilor scoţieni care străjuiau uşa temniţei.</p>
                  <p rend="justify">N-avem încotro! spuse Zagłoba. Trebuie să ne folosim de viclenie.</p>
                  <p rend="justify">Nu-i răspunse nimeni, aşa că după o vreme începu iar să vorbească:</p>
                  <p rend="justify">Nu-mi vine să cred că va porunci să ne taie capetele. Dacă s-ar tăia capul pentru orice vorbă spusă la mânie şi beţie, atunci n-ar mai rămâne nici un şleahtic întreg în toată Republica. Dar neminem captivabimus? 114 Asta-i fleac?</p>
                  <p rend="justify">Domnia ta ne ai pildă pe noi toţi! răspunse Stanisław Skrzetuski.</p>
                  <p rend="justify">Pentru că s-a întâmplat într-o clipă de furie, dar cred că prinţul se va răzgândi. Noi suntem străini şi n-are drept de judecată asupra noastră. E nevoit să ia în seamă părerea celorlalţi şi să nu înceapă cu asupriri, ca să nu-i supere pe şleahtici. Aşa-i, suntem prea mulţi, ca să ne taie capetele la toţi. Pe polcovnici are dreptul să-i pedepsească, nu tăgăduiesc, dar gândesc că va ţine cont de oşteni care nu vor întârzia să-şi ceară căpeteniile… Jupâne Michał, unde-i steagul tău?</p>
                  <p rend="justify">La Upita!</p>
                  <p rend="justify">Spune-mi dacă eşti sigur că oamenii tăi vor rămâne alături de tine?</p>
                  <p rend="justify">De unde să ştiu? Ţin la mine, dar ştiu că hatmanul e mai mare.</p>
                  <p rend="justify">Zagłoba căzu pe gânduri.</p>
                  <p rend="justify">Porunceşte în scris să mă asculte în toate, ca şi pe tine, când mă voi duce la ei.</p>
                  <p rend="justify">Domniei tale ţi se pare că eşti slobod?</p>
                  <p rend="justify">Nu-i nimic. Am fost eu în primejdii şi mai mari şi m-a ajutat Dumnezeu de-am scăpat cu faţa curată. Dă-le poruncă pentru mine şi pentru cei doi Skrzetuski. Care-o ieşi mai întâi, se duce la Upita şi aduce steagul în ajutorul celorlalţi.</p>
                  <p rend="justify">Ce tot trăncăneşti, domnia ta! Îţi baţi gura degeaba. Cine o să iasă de aici? Şi pe urmă, pe ce să scriu porunca? Ai domnia ta hârtie, cerneală, pene? Ţi-ai pierdut capul, domnia ta.</p>
                  <p rend="justify">O, Doamne! strigă Zagłoba. Dă-mi măcar inelul tău!</p>
                  <p rend="justify">Uite-l, domnia ta, şi dă-mi pace! spuse jupân Michał.</p>
                  <p rend="justify">Jupân Zagłoba luă inelul. Îl puse în degetul mic şi începu să se plimbe îngândurat.</p>
                  <p rend="justify">În acest timp, opaiţul care scotea fum se stinse şi rămaseră pe întuneric; doar printre zăbrelele ferestrei înalte se vedeau câteva stele care licăreau pe cerul senin. Zagłoba rămase cu privirea aţintită la zăbrele.</p>
                  <p rend="justify">Dacă ar mai fi trăit răposatul Podbipięta şi ar fi fost cu noi, mormăi bătrânul, ar fi smuls zăbrelele şi într-un ceas am fi fost departe de Kiejdany.</p>
                  <p rend="justify">Ridicaţi-mă pe mine la fereastră! spuse deodată Jan Skrzetuski.</p>
                  <p rend="justify">Zagłoba şi jupân Stanisław trecură lângă perete şi într-o clipită Jan se afla pe umerii lor.</p>
                  <p rend="justify">Trosnesc, pe legea mea că trosnesc! strigă Zagłoba.</p>
                  <p rend="justify">Ce spui, tătucă! răspunse Jan. Nici n-am pus mâna pe ele.</p>
                  <p rend="justify">Să urce şi vărul tău, o să vă ţin eu cumva… Nu o dată mi-a părut rău de Michał că e atât de mititel, dar acum îmi pare rău că nu e şi mai mic, fiindcă s-ar putea strecura ca un serpens115.</p>
                  <p rend="justify">Dar Jan sări jos de pe umerii lor.</p>
                  <p rend="justify">Scoţienii stau de partea cealaltă! spuse.</p>
                  <p rend="justify">Să dea Dumnezeu să se prefacă în stâlpi de sare, ca nevasta lui Lot. E atât de întuneric, încât nu vezi să-ţi duci mâna la gură. În curând se vor revărsa zorile. Cred că ne vor aduce niscaiva alimenta, fiindcă nici luteranii nu-şi lasă ostatecii să moară de foame. Poate că şi Dumnezeu îi va trimite hatmanului gândul cel bun. De multe ori noaptea se trezeşte conştiinţa în om şi diavolii nu le dau pace păcătoşilor. Se poate oare ca pivniţa asta să aibă numai o intrare? O să căutăm la lumina zilei. Mi-e capul greu şi nu pot să născocesc nimic, mâine o să-mi ajute Dumnezeu mintea, iar acum să ne apucăm de rugăciuni, domniile voastre, şi să ne încredinţăm Preasfintei Fecioare în această temniţă a ereticilor.</p>
                  <p rend="justify">Începură numaidecât să rostească rugăciunile, îngânând şi o litanie către Maica Domnului, după care cei doi Skrzetuski şi Wołodyjowski tăcură cu inima grea, în timp ce Zagłoba mormăia abia auzit:</p>
                  <p rend="justify">—  Altfel nu se poate, mâine o să ne poruncească la toţi: aut, aut116! arătaţi-vă de partea lui Radziwiłł şi veţi fi iertaţi. O să vedem cine va rămâne păcălit până la urmă. Închideţi nişte şleahtici în temniţă fără să ţineţi seama de meritele şi vârsta lor? Atunci prea bine. Cine va fi în pagubă, acela să plângă! Prostul va sta dedesubt, iar înţeleptul deasupra. Vă făgăduiesc tot ce poftiţi, dar am să-mi ţin făgăduiala mai mult de-o groază. De vreme ce voi v-aţi călcat jurământul faţă de ţară, mai vrednic va fi acela care-l va călca faţă de voi. Nici vorbă, se apropie sfârşitul Republicii, dacă până şi cârmuitorii ei dau mâna cu vrăjmaşul… Asta nu s-a mai pomenit şi sigur că poţi să-ţi pierzi mentes117. Se află oare în iad destule chinuri pentru asemenea vânzători? Ce-i mai lipsea lui Radziwiłł? Puţine foloase a cunoscut oare de pe urma ţării, de o vinde ca o iudă? Şi asta tocmai acum, când se află la cea mai mare ananghie, asuprită de trei războaie? … Doamne, mânia ta e dreaptă, dar pedepseşte-l cât mai repede. Facă-se voia ta! Amin! Numai să mă văd odată afară şi am să-mi strâng atâţia prieteni, hatmane! Ai să cunoşti cât de dulci sunt fructa trădării. N-ai decât să mă socoteşti prieten, dar dacă nu-ţi găseşti alţii mai buni, să nu porneşti să vinzi ursul cu ei, dacă nu ţi s-a urât cu binele…</p>
                  <p rend="justify">Astfel vorbea jupân Zagłoba de unul singur. În acest timp, se scurse un ceas şi încă unul, şi începură să se reverse zorile. Lucirile cenuşii care pătrundeau printre gratii împrăştiau cu încetul întunericul care domnea în pivniţă, desluşind chipurile mohorâte ale cavalerilor care şedeau lângă perete. Wołodyjowski şi cei doi Skrzetuski moţăiau de oboseală, dar când se lumină de ziua din curtea castelului se auziră paşii oştenilor, zăngănit de arme, tropot de copite şi sunetul trâmbiţei de la poarta. Cavalerii săriră în picioare.</p>
                  <p rend="justify">Începem ziua nu prea bine! spuse Jan.</p>
                  <p rend="justify">Dă, Doamne, să se sfârşească mai bine, răspunse Zagłoba. Domniile voastre, ştiţi la ce m-am gândit toată noaptea? Nu mai încape îndoială că ne vor dărui viaţa dacă intrăm în slujba lui Radziwiłł şi vrem să-l ajutăm întru trădare. Noi trebuie să consimţim, ca să ieşim de aici şi să putem lupta apoi pentru Republică.</p>
                  <p rend="justify">Ba să mă ferească Dumnezeu să iscălesc trădarea, răspunse Jan. Chiar dacă pe urmă mă voi lepăda de trădător, numele-mi va rămâne pătat pentru totdeauna Eu nu fac una ca asta, mai bine moartea.</p>
                  <p rend="justify">Nici eu! spuse Stanislaw.</p>
                  <p rend="justify">Iar eu v-o spun de la bun început că am s-o fac. Viclenie pentru viclenie, iar pe urmă Dumnezeu cu mila. Nimeni nu va crede că am făcut-o de bunăvoie şi din toată inima. Să-l ia toţi dracii pe balaurul ăsta de Radziwiłł! O să mai vedem noi care pe care.</p>
                  <p rend="justify">Vorbirea le fu întreruptă de strigătele care izbucniră în curte; răsuna în ele mânia şi răzvrătirea. În acelaşi timp, se auziră porunci, ecoul paşilor unei mulţimi şi duruit greoi, de parcă aduceau tunurile.</p>
                  <p rend="justify">Ce se petrece acolo? întrebă Zagłoba. Doamne sfinte, poate-i vreun ajutor pentru noi?</p>
                  <p rend="justify">E  sigur că nu sunt zgomote obişnuite, răspunse Wołodyjowski. Săltaţi-mă pe umeri la fereastră, fiindcă eu am să înţeleg mai repede ce se întâmplă…</p>
                  <p rend="justify">Jan Skrzetuski îl luă de subsuori şi-l ridică în sus ca pe un copil. Jupân Michał se apucă de zăbrele şi începu să se uite cu luare-aminte în curte.</p>
                  <p rend="justify">—  E ceva, nici vorbă, spuse repede, că văd steagul de pedeştri unguri pe care-i conducea Oskierko. Ţineau grozav la el şi, fiind arestat şi el, mai mult ca sigur că cer slobozirea lui. Pe legea mea, sunt în formaţie de luptă. Porucinicul Stachowicz, prietenul lui Oskierko, e cu ei.</p>
                  <p rend="justify">În clipa aceea strigătele se înteţiră.</p>
                  <p rend="justify">Ganchof a venit la ei… Vorbeşte ceva cu Stachowicz… Ce gălăgie! … Domniile voastre, văd că Stachowicz şi încă doi se depărtează de steag. Cred că se duc la hatman. Pe legea mea, răzvrătirea se lăţeşte printre oşteni. Aduc tunurile împotriva ungurilor, iar polcul scoţian e şi el pregătit de luptă. Oştenii de elită din steagurile polone se alătură ungurilor. Fără ei n-ar fi cutezat, fiindcă printre pedestraşi domneşte o ascultare grozavă…</p>
                  <p rend="justify">Pe viul Dumnezeu! răcni Zagłoba. Aşa vom scăpa şi noi! … Jupâne Michał, sunt multe steaguri polone? … Că acestea se vor răscula, cum te văd şi cum mă vezi.</p>
                  <p rend="justify">Husarii lui Stankiewicz şi cuirasierii lui Mirski sunt la două zile de Kiejdany, răspunse Wołodyjowski. Dacă erau aici, nu mai cutezau să-i aresteze. Aşteaptă, domnia ta… Mai sunt dragonii lui Charłamp, un polc, al lui Mieleszko, al doilea, care stau în preajma prinţului… Niewiarowski s-a arătat şi el tot de partea lui, dar polcul lui e departe… Cele două polcuri scoţiene…</p>
                  <p rend="justify">Deci patru cu toate se află alături de prinţ.</p>
                  <p rend="justify">Şi tunarii sub conducerea lui jupân Korf, două polcuri.</p>
                  <p rend="justify">Ei, cam mult!</p>
                  <p rend="justify">Şi mai e şi steagul lui Kmicic, înarmat pe cinste, şase sute de oameni.</p>
                  <p rend="justify">Kmicic de partea cui e?</p>
                  <p rend="justify">Nu ştiu.</p>
                  <p rend="justify">Nu l-aţi mai văzut? Şi-a zvârlit ieri buzduganul sau nu?</p>
                  <p rend="justify">Nu ştim.</p>
                  <p rend="justify">Atunci care steaguri sunt împotriva prinţului.</p>
                  <p rend="justify">După cum se vede, mai întâi ungurii. Două sute de oameni. Apoi oştenii de elită de sub conducerea lui Mirski şi Stankiewicz. Prea puţini şleahtici… şi Kmicic, dar acesta şovăie.</p>
                  <p rend="justify">Trăsni-l-ar! … Pentru Dumnezeu… Puţini! … Sunt prea puţini! …</p>
                  <p rend="justify">Ungurii fac cât două polcuri. Sunt oşteni vechi şi cu experienţă! Staţi… Aprind fitilurile la tunuri, se pregătesc de bătălie.</p>
                  <p rend="justify">Cei doi Skrzetuski tăceau. Zagłoba umbla de colo-colo fără astâmpăr.</p>
                  <p rend="justify">Loviţi-i pe trădători! Loviţi-i pe câinii ăştia! Ei, Kmicic! Kmicic! Totul atârnă de el. E oştean curajos?</p>
                  <p rend="justify">Ca un diavol… E în stare de orice.</p>
                  <p rend="justify">Nu se poate, el va trece de partea noastră.</p>
                  <p rend="justify">Răscoala oştirii! Iată unde a ajuns hatmanul! strigă Wołodyjowski.</p>
                  <p rend="justify">Şi cine-i răzvrătitul? Oştenii sau hatmanul care s-a ridicat împotriva propriului rege? întrebă Zagłoba.</p>
                  <p rend="justify">Dumnezeu să-i judece. Aşteptaţi. Iarăşi e învălmăşeală acolo. O parte din dragonii lui Charłamp revin alături de unguri. Numai şleahtici de mâna întâi slujesc în acest polc. Îi auziţi cum strigă?</p>
                  <p rend="justify">Polcovnicii! Polcovnicii! cereau glasuri ameninţătoare în curte.</p>
                  <p rend="justify">Jupâne Michał, pe rănile lui Christos, spune-le să trimită după steagul tău şi după cuirasieri şi husari.</p>
                  <p rend="justify">Tăcere, domnia ta!</p>
                  <p rend="justify">Zagłoba începu să strige el însuşi:</p>
                  <p rend="justify">Trimiteţi odată după celelalte steaguri polone şi spârcuiţi-i pe trădători!</p>
                  <p rend="justify">Tăcere, domnia ta!</p>
                  <p rend="justify">Deodată, nu în curte, ci în spatele castelului răpăiră câteva împuşcături de muschetă…</p>
                  <p rend="justify">Isuse, Mărie! strigă Wołodyjowski.</p>
                  <p rend="justify">Ce-i asta, jupâne Michał?</p>
                  <p rend="justify">Mai mult ca sigur că i-au împuşcat pe Stachowicz şi pe ceilalţi doi care au plecat la prinţ, răspunse repede Wołodyjowski. Altfel nici că se poate!</p>
                  <p rend="justify">Chinuri ale lui Christos! Păi atunci nu ne mai putem aştepta la nici o milă.</p>
                  <p rend="justify">Pocnetul împuşcăturilor le acoperi vorbele. Jupân Michał se încleşta spasmodic de gratii şi îşi lipi fruntea de ele, dar o vreme nu putu să vadă nimic afară de picioarele pedestraşilor scoţieni înşiraţi în faţa ferestrei. Salvele de muschetă se înteţiră, în cele din urmă bubuiră şi tunurile. Zgomotul plumbilor care se turteau de peretele pivniţei se auzea limpede ca răpăiala grindinei. Castelul se cutremura din temelii.</p>
                  <p rend="justify">Michał, dă-te jos, că pot să te nimerească şi pe tine! strigă Jan.</p>
                  <p rend="justify">Pentru nimic în lume. Plumbii bat mai sus, iar tunurile trag în partea cealaltă. Nu cobor pentru nimic în lume.</p>
                  <p rend="justify">Şi Wołodyjowski trase de zăbrele cu puteri îndoite până când intră în adâncitura ferestrei, unde nu mai avea nevoie de umerii lui Skrzetuski. E drept că pivniţa se întunecă, deoarece fereastra era mică şi jupân Michał, deşi prizărit, o astupa cu totul. În schimb, cei rămaşi jos aveau în fiecare clipă veşti proaspete despre bătălie.</p>
                  <p rend="justify">Acum văd bine! strigă jupân Michał. Ungurii stau cu spatele la perete şi trag… Ehei, mă temeam să nu se înghesuie în vreun colţ, să-i facă tunurile ferfeniţă. Sunt oşteni pricepuţi! Pe legea mea! Ştiu să facă ce trebuie şi fără căpetenii. Iar e fum! Nu mai văd nimic…</p>
                  <p rend="justify">Împuşcăturile începură să slăbească.</p>
                  <p rend="justify">Dumnezeule milostiv, nu amâna pedeapsa! strigă Zagłoba.</p>
                  <p rend="justify">Ei, ce mai e, Michał? întrebă Skrzetuski.</p>
                  <p rend="justify">Scoţienii pornesc la atac.</p>
                  <p rend="justify">Mii de trăsnete! Şi noi trebuie să stăm aici! se mânie Skrzetuski Stanisław.</p>
                  <p rend="justify">Au ajuns! Sunt halebardierii! Ungurii îi iau în săbii! Of, ce păcat că nu puteţi să vedeţi şi domniile voastre! Ce mai oşteni!</p>
                  <p rend="justify">Şi se bat cu de-ai lor, nu cu vrăjmaşi.</p>
                  <p rend="justify">Ungurii biruie. Scoţienii de pe aripa stângă se retrag. Pe legea mea! Dragonii lui Mieleszko trec de partea răzvrătiţilor! Scoţienii sunt între două focuri. Korf nu poate să tragă cu tunurile, fiindcă i-ar vătăma şi pe scoţieni. Printre unguri văd acum şi mundirele118 oştenilor lui Ganchof. Dau năvală asupra porţii. Vor să iasă afară. Înaintează ca o furtună! Mătură totul!</p>
                  <p rend="justify">Ai? Cum aşa? Era mai bine dacă puneau mâna pe castel, strigă Zagłoba.</p>
                  <p rend="justify">Nu-i nimic. Mâine se vor întoarce cu steagurile lui Mirski şi Stankiewicz… Hei, Charłamp a pierit! … Nu! Se ridică, e rănit… Sunt aproape de poartă… Ce-i asta? Te pomeneşti că şi străjile scoţiene se alătură ungurilor, pentru că deschid poarta… De cealaltă parte a porţii se ridică nori de praf. Îl văd pe Kmicic! Kmicic! Kmicic se năpusteşte înăuntru cu călărimea!</p>
                  <p rend="justify">De partea cui e? Cu cine ţine? întrebă Zagłoba. Un răstimp scurt jupân Michał nu-i răspunse; vânzoleala, scrâşnitul fierului şi strigătele răsunau cu putere îndoită.</p>
                  <p rend="justify">S-a zis cu ei! strigă Wołodyjowski înfricoşat.</p>
                  <p rend="justify">Cu cine? Cu cine?</p>
                  <p rend="justify">Cu ungurii! Călărimea i-a răzbit, îi calcă în picioare, îi hăcuieşte. Flamura e în mâna lui Kmicic! … S-a sfârşit, s-a sfârşit! …</p>
                  <p rend="justify">Spunând acestea, jupân Michał se lăsă să alunece din firida ferestrei şi căzu în braţele lui Skrzetuski.</p>
                  <p rend="justify">Loviţi-mă, bateţi-mă, pentru că eu l-am avut în vârful sabiei pe acest om şi l-am lăsat în viaţă, eu i-am dat împuternicirea de a strânge oşteni! Datorită mie a adunat steagul acesta cu care va lupta împotriva ţării. A ştiut el pe cine alege, feciori de câini, spânzuraţi, lotri şi ucigaşi ca şi el. A, de mi-aş mai încrucişa o dată sabia cu el… Lungeşte-mi, Doamne, viaţa întru pierderea acestui trădător şi mă jur că nu va mai scăpa viu din mâinile mele…</p>
                  <p rend="justify">Între timp, strigătele, tropotul copitelor şi pocnetele împuşcăturilor continuau să se audă cu toată puterea, dar treptat începură să slăbească şi după un ceas, în castelul de la Kiejdany se înstăpâni liniştea, întreruptă doar de paşii măsurata ai străjerilor scoţieni şi de ecoul poruncilor.</p>
                  <p rend="justify">Jupâne Michał, uită-te să vezi ce s-a mai întâmplat, ie rugă Zagłoba.</p>
                  <p rend="justify">La ce bun? răspunse micul cavaler. Orice oştean de meserie ştie ce s-a întâmplat. De altfel, i-am văzut împrăştiindu-se… Kmicic biruie!</p>
                  <p rend="justify">Să dea Dumnezeu să-l răjghine cu caii pe diavolul asta turbat! S-ajungă să păzească haremul vreunui tătar!</p>
               </div>
               <div type="div3">
                  <head>Capitolul XVI.</head>
                  <p rend="justify">Jupân Michał avea dreptate. Kmicic biruise. Ungurii şi o parte din dragonii lui Mieleszko şi Charłamp, care se uniseră cu ei, acopereau curtea castelului cu trupurile lor. Doar câteva zeci din ei izbutiră să scape şi se împrăştiară prin împrejurimi şi prin târg urmăriţi de călărime. Mulţi fură prinşi dar ceilalţi nu se opriră decât în tabăra lui Paweł Sapieha, voievodul de Witebsk, căruia cei dintâi îi aduseră vestea despre trădarea marelui hatman, trecerea lui la suedezi, întemniţarea polcovnicilor şi răzvrătirea steagurilor polone.</p>
                  <p rend="justify">În acest timp, Kmicic, plin de sânge şi de praf, se înfăţişă cu flamura ungurilor în mână înaintea lui Radziwiłł, care-l primi cu braţele deschise. Dar jupân Andrzej nu era îmbătat de izbândă. Dimpotrivă, era întunecat şi furios, ca şi cum ar fi luptat împotriva dorinţei lui.</p>
                  <p rend="justify">Luminăţia ta! Nu vreau să mă lauzi! Aş fi fost de o sută de ori mai bucuros să lupt cu vrăjmaşul Republicii, decât cu nişte oşteni care ar fi putut să-i fie de folos. Aşa, parcă mi-aş fi vărsat propriul sânge.</p>
                  <p rend="justify">Păi a cui e vina, dacă nu a răzvrătiţilor acestora? răspunse prinţul. Aş fi vrut şi eu mai degrabă să-i conduc la Wilno, că aşa mă gândisem să fac… dar ei au socotit că e mai bine să se ridice împotriva mea. Ce-a fost, a fost. Vor sluji drept pildă de acum înainte.</p>
                  <p rend="justify">Luminăţia ta, ce vrei să faci cu prinşii?</p>
                  <p rend="justify">La unu din zece, un plumb în cap, iar ceilalţi să se verse la celelalte polcuri. Astăzi pleci la steagurile lui Mirski şi Stankiewicz şi le porunceşti din partea mea să fie gata de drum. Te numesc mai mare peste aceste două steaguri şi peste al lui Wołodyjowski. Înlocuitorii polcovnicilor ţi se vor supune şi te vor asculta în totul. La început voiam să-l trimit pe Charłamp, dar el nu mi se pare potrivit… M-am răzgândit.</p>
                  <p rend="justify">Şi dacă se împotrivesc? În steagul lui Wołodyjowski sunt laudanieni care mă urăsc grozav.</p>
                  <p rend="justify">Le spui că Mirski, Stankiewicz şi Wołodyjowski vor fi împuşcaţi numaidecât.</p>
                  <p rend="justify">Atunci vor porni cu toţii la Kiejdany să-i scape, în steagul lui Mirski slujesc numai şleahtici de mâna întâi.</p>
                  <p rend="justify">Iei cu tine un polc de pedestraşi scoţieni şi unul de nemţi. Îi împresori şi pe urmă le vesteşti porunca.</p>
                  <p rend="justify">Voi face cum doreşti, luminăţia ta.</p>
                  <p rend="justify">Radziwiłł îşi sprijini palmele pe genunchi şi căzu pe gânduri.</p>
                  <p rend="justify">Pe Mirski şi pe Stankiewicz i-aş împuşca bucuros, dacă n-aş şti că au mare trecere printre oşteni… Mă tem de zarvă şi răscoală pe faţă, cum am avut şi aici… Din fericire, datorită ţie au primit o bună învăţătură şi fiecare steag se va gândi de două ori înainte de a se răzvrăti. Trebuie doar să facem totul cât se poate de repede, ca cei mai îndărătnici să nu fugă la voievodul de Witebsk.</p>
                  <p rend="justify">Luminăţia ta, ai vorbit numai de Mirski şi Stankiewicz, dar n-ai pomenit de Wołodyjowski şi de Oskierko.</p>
                  <p rend="justify">Sunt nevoit să-l cruţ pe Oskierko, fiindcă e un om de seamă şi cu multe rubedenii, dar Wołodyjowski vine din Rutenia şi n-are legături aici. Adevărat, e un oştean iscusit şi am contat pe el… Cu atât mai rău pentru el că m-a dezamăgit. Dacă nu i-ar fi adus diavolul pe veneticii ăia, prietenii lui, poate că s-ar fi purtat altfel, dar după cele întâmplate, îl aşteaptă un plumb în cap, ca şi pe cei doi Skrzetuski şi pe taurul acela care a mugit cel dintâi: „Trădătorule! Trădătorule!”.</p>
                  <p rend="justify">Jupân Andrzej zvâcni în sus, de parcă l-ar fi ars cu focul roşu.</p>
                  <p rend="justify">Luminăţia ta, oştenii vorbesc că Wołodyjowski ţi-a scăpat viaţa la Cybichów.</p>
                  <p rend="justify">Şi-a făcut numai datoria şi pentru asta am vrut să-i dăruiesc moşia Dydkiemie… Acum m-a trădat şi voi porunci să fie împuşcat.</p>
                  <p rend="justify">Ochii lui Kmicic scânteiară, iar nările începură să-i freamăte.</p>
                  <p rend="justify">Luminăţia ta, nu se poate!</p>
                  <p rend="justify">Cum adică nu se poate? întrebă Radziwiłł, încruntându-şi sprincenele.</p>
                  <p rend="justify">Te rog din tot sufletul, luminăţia ta, spuse Kmicic cu înflăcărare, să nu clinteşti nici un fir de păr din capul lui Wołodyjowski. Iartă-mă, luminăţia ta, te rog! … Wołodyjowski putea să nu-mi dea împuternicirea să strâng oşteni, fiindcă luminăţia ta i-ai trimis-o lui, poruncindu-i să facă ce va crede de cuviinţă. Dar mi-a dat-o! … El m-a scăpat din vâltoare… şi aşa am trecut sub oblăduirea luminăţiei tale… N-a şovăit să mă scape, deşi ţinea şi el la jupâniţa mea… Îi sunt dator recunoştinţă şi m-am jurat că am să mă plătesc cândva! … Luminăţia ta, fă asta pentru mine, nu abate pedeapsa asupra lui şi a prietenilor lui. Nu trebuie să li se întâmple nimic şi, pe viul Dumnezeu! nu li se va întâmpla, atâta vreme cât eu mă aflu în viaţă! … Te rog, luminăţia ta!</p>
                  <p rend="justify">Jupân Andrzej se ruga şi îşi împreuna mâinile, dar în cuvintele lui răsunau fără voie semne de mânie, ameninţare şi revoltă. Firea-i nestăpânită învingea. Stătea asupra lui Radziwiłł cu chipul aidoma răpitoarei întărâtate şi ochii scăpărând scântei. Dar şi pe faţa hatmanului se vedea furtuna. Până atunci se încovoiaseră cu toţii înaintea voinţei lui tiranice, în toată Lituania şi Rutenia; nimeni nu cuteza să i se împotrivească sau să-l roage să ierte nişte osândiţi, iar acum Kmicic îl ruga doar de ochii lumii, căci în fapt îi impunea voinţa lui. Şi, din pricina împrejurărilor, nici măcar nu putea să-l refuze.</p>
                  <p rend="justify">Tiranul vânzător înţelegea astfel de la bun început că deseori va fi silit să se supună şi el tiraniei oamenilor şi a împrejurărilor, că va trebui să ţină cont de sprijinitorii lui, chiar dacă sunt mai prejos, că acest Kmicic pe care voia să-l preschimbe într-un câine credincios, va fi mai degrabă un lup îmblânzit care, zădărit, e gata să înşface cu dinţii mâna stăpânului.</p>
                  <p rend="justify">Toate acestea răscoliră sângele trufaş al lui Radziwiłł. De aceea, împins şi de firea-i răzbunătoare, hotărî să se împotrivească.</p>
                  <p rend="justify">Wołodyjowski şi ceilalţi trei vor trebui să plătească cu viaţa! spuse cu glasul ridicat.</p>
                  <p rend="justify">Dar parcă aruncă gaz peste foc.</p>
                  <p rend="justify">Dacă nu i-aş fi zdrobit pe unguri, nu ei ar fi plătit cu viaţa! se repezi Kmicic.</p>
                  <p rend="justify">Cum aşa, nu mai vrei să mă asculţi? întrebă hatmanul ameninţător.</p>
                  <p rend="justify">Luminăţia ta, răspunse jupân Andrzej cu mânie, nu-i aşa… Te rog… Te rog din tot sufletul… Nu se poate întâmpla una ca asta. Oamenii ăştia sunt vestiţi în toată Polonia… Nu se poate! Nu se poate! … Nu pot fi Iuda pentru Wołodyjowski. Sar şi în foc pentru luminăţia ta, dar nu-mi refuza iertarea lor.</p>
                  <p rend="justify">Şi dacă refuz?</p>
                  <p rend="justify">Atunci porunceşte să fiu împuşcat şi eu! … Nu mai vreau să trăiesc! … Să mă trăsnească! … Să mă ia toţi dracii! …</p>
                  <p rend="justify">Ia seama, nefericitule, înaintea cui te afli!</p>
                  <p rend="justify">Luminăţia ta, nu mă duce la deznădejde!</p>
                  <p rend="justify">La rugăminţi aş putea să-mi plec urechea, dar de ameninţări nu-mi pasă.</p>
                  <p rend="justify">Te rog, luminăţia ta… te rog din toată inima! …</p>
                  <p rend="justify">Şi jupân Andrzej se aruncă în genunchi.</p>
                  <p rend="justify">Luminăţia ta, îngăduie-mi să te slujesc şi cu sufletul, nu numai de nevoie, că altfel mă apucă nebunia!</p>
                  <p rend="justify">Radziwiłł nu răspunse nimic. Kmicic sta în genunchi, făcând feţe-feţe. Era limpede că în curând avea să izbucnească.</p>
                  <p rend="justify">Ridică-te! spuse Radziwiłł.</p>
                  <p rend="justify">Jupân Andrzej se ridică.</p>
                  <p rend="justify">Te pricepi să-ţi aperi prietenii… rosti prinţul. Acum, am dovada că vei şti să mă aperi şi pe mine şi nu mă vei părăsi niciodată. Numai că Dumnezeu te-a făcut din silitră, nu din carne şi oase, aşa că vezi să nu iei foc. Nu pot să-ţi refuz nimic. Ascultă-mă bine: pe Stankiewicz, pe Mirski şi pe Oskierko vreau să-i trimit suedezilor la Birże; să plece cu ei şi Wołodyjowski cu cei doi Skrzetuski. N-o să le ia capul acolo; e chiar mai bine aşa, fiindcă vor sta liniştiţi tot timpul războiului.</p>
                  <p rend="justify">Luminăţia ta şi părinte, îţi mulţumesc! se bucură jupân Andrzej.</p>
                  <p rend="justify">Domol! … spuse prinţul! Eu ţi-am respectat jurământul cu vârf şi îndesat, acum respectă-l şi tu pe al meu… Şleahticului ăluia bătrân… am uitat cum îi zice… diavolului acela mugitor care a venit aici cu Skrzetuski, i-am jurat moartea în adâncul inimii mele îl a fost cel dintâi oare m-a numit trădător, el m-a bănuit că am fost plătit, el i-a aţâţat pe ceilalţi; poate că nu s-ar fi ajuns la răscoală, clacă nu era obrăznicia lui! Prinţul izbi cu pumnul în masă. Mă aşteptam mai degrabă la moarte sau la sfârşitul lumii, decât să cuteze cineva să-mi strige în faţă, mie, Radziwiłł: „Trădătorule!” în văzul tuturor! Nu se află moarte şi chinuri care să plătească o nelegiuire ca asta. Să nu mă rogi pentru el, că va fi în zadar.</p>
                  <p rend="justify">Dar jupân Andrzej nu se descuraja chiar atât de uşor când îşi punea ceva în cap. De astă dată nu se mai înfurie şi nu mai răbufni ca înainte. Din contră, luându-i mâna prinţului, începu s-o sărute şi să se roage cum se pricepea mai bine.</p>
                  <p rend="justify">Luminăţia ta, cu nici o frânghie, cu nici un lanţ nu mi-ai lega mâna, cum ai lega-o prin această dovadă de bunăvoinţă. Dar n-o face doar pe jumătate. Luminăţia ta, şleahticul ăsta a spus ieri ce gândea toată lumea. Şi eu am crezut la fel, până când luminăţia ta mi-ai deschis ochii… Să mă ardă focul, dacă n-am gândit şi eu la fel… Prostul n-are nici o vină că e prost. Iar şleahticul ăsta măi era şi ameţit, aşa că a spus tot ce avea pe inimă. A crezut că astfel îşi apără Republica, şi e greu să osândeşti pe cineva pentru dragostea de ţară. A ştiut prea bine că îşi pune viaţa în primejdie şi tocmai de aceea şi-a spus tot clocotul inimii. Mie nu-mi pasă de el, dar jupân Wołodyjowski ţine la el ca la un frate sau părinte. Ar suferi foarte mult din pricina lui şi eu nu doresc asta. Aşa mi-e firea, când vreau binele cuiva, apoi sunt în stare să-mi dau şi sufletul pentru el. Dacă cineva m-ar cruţa pe mine, ca să-l omoare pe prietenul meu, mai bine să se ducă dracului cu bunătatea lui cu tot. Luminăţia ta, părinte, binefăcătorule, fă lucrul până la capăt, dăruieşte-mi-l pe şleahticul ăsta, iar eu am să-ţi dăruiesc tot sângele meu, fie şi mâine, azi, acum!</p>
                  <p rend="justify">Radziwiłł îşi muşcă mustaţa.</p>
                  <p rend="justify">Ieri i-am jurat moartea.</p>
                  <p rend="justify">Ceea ce a jurat hatmanul şi voievodul de Wilno, marele prinţ al Lituaniei şi, dă, Doamne, viitorul rege al Poloniei, ca un stăpânitor bun, poate să treacă eu vederea…</p>
                  <p rend="justify">Jupân Andrzej spunea sincer tot ce simţea şi ce gândea. dai nici cel mai îndemânatic curtean n-ar fi putut găsi un argument mai puternic în apărarea prietenilor săi. Faţa mândră a magnatului se lumină şi îşi miji ochii, voind parcă să mai audă o dată rangurile pe care avea să le capete. După o clipă spuse:</p>
                  <p rend="justify">Aşa de bine ai adus-o din condei, că nu mai pot să-ţi refuz nimic. Vor pleca toţi la Birże. N-au decât să plătească suedezilor pentru vinovăţia lor, iar când se va întâmpla ce-ai spus, să vii să-mi ceri iertarea lor.</p>
                  <p rend="justify">Pe legea mea că am să vin, deie Domnul să fie cât mai repede! răspunse Kmicic.</p>
                  <p rend="justify">Acum du-te şi spune-le vestea bună!</p>
                  <p rend="justify">Vestea bună e numai pentru mine, nu şi pentru ei. Gândesc că ei nu vor fi prea mulţumiţi, mai ales că nu se aşteptau la primejdia care-i ameninţa. Luminăţia ta, nu mă duc la ei; ar putea crede că vreau să mă laud cu tot ce am făcut pentru ei.</p>
                  <p rend="justify">Fă cum vrei. Dar dacă-i aşa, nu mai pierde timpul şi du-te după steagurile lui Mirski şi Stankiewicz, fiindcă pe urmă te aşteaptă altă poruncă pe care vei fi prea bucuros s-o îndeplineşti.</p>
                  <p rend="justify">Ce poruncă, luminăţia ta?</p>
                  <p rend="justify">Te vei duce să-l pofteşti din partea mea pe jupân Billewicz, spătarul de Rosienie să vie la Kiejdany cu nepoata şi să se adăpostească aici în timpul războiului. Pricepi?</p>
                  <p rend="justify">Kmicic rămase descumpănit.</p>
                  <p rend="justify">N-o să vrea să vină… A părăsit Kiejdany plin de mânie.</p>
                  <p rend="justify">Nădăjduiesc că până acum i-a trecut mânia; în orice caz vei lua oşteni cu tine şi, dacă nu vor să vină de bunăvoie, îi urci în caleaşcă, îi înconjuri cu dragoni şi îi aduci cu forţa. Şleahticul era moale ca ceara; când am vorbit cu el, se ruşina ca o jupâniţă şi făcea temenele până la pământ; s-a înspăimântat de suedezi ca diavolul de apa sfinţită şi a plecat. Trebuie să-i am aici, pentru mine şi pentru tine. Tot mai nădăjduiesc să fac din ceara asta o lumânare aşa cum îmi place mie şi să dau foc cu ea cui vreau. Dacă se va întâmpla aşa, va fi cu atât mai bine… Iar dacă nu, voi avea un ostatec. Billewiczii au multă putere în Samogiţia, fiindcă sunt înrudiţi aproape cu toţi şleahticii. Când am să-l am în mână pe cel mai însemnat, ceilalţi se vor gândi de două ori înainte de a întreprinde ceva împotriva mea. În spatele lor şi al jupâniţei tale mişună tot furnicarul din Lauda, care, dacă s-ar duce la voievodul de Witebsk, ar fi primit cu braţele deschise. E o treabă atât de însemnată, încât mă gândesc dacă n-ar fi mai bine să începi cu Billewiczii.</p>
                  <p rend="justify">În steagul lui Wołodyjowski sunt numai laudanieni.</p>
                  <p rend="justify">Ocrotitorii jupâniţei tale. Dacă-i aşa, să începem prin a o aduce aici. Dar ascultă-mă bine, eu am să încerc să-l atrag pe spătar de partea noastră, iar fata rămâne s-o câştigi tu, cum te-oi pricepe mai bine. După ce am să-l convertesc pe spătar, o să te ajute şi el s-o îndupleci pe jupâniţă. Dacă va consimţi, vă fac nunta numai-decât… Dacă nu, ai s-o iei şi aşa. După cununie, n-o să mai zică nimic… Cu femeile aşa trebuie să te porţi. O să plângă deznădăjduită când o vor târî în faţa altarului, dar a doua zi o să-şi spună că dracul nu-i chiar atât de negru cum se vorbeşte, iar a treia zi va fi chiar bucuroasă. Cum v-aţi despărţit ieri?</p>
                  <p rend="justify">Parcă mi-ar fi dat peste gură!</p>
                  <p rend="justify">Ce-a zis?</p>
                  <p rend="justify">M-a numit trădător… Cât pe ce să mă apuce damblaua.</p>
                  <p rend="justify">Aşa-i de înverşunată? Când ai să fii bărbatul ei, să-i spui că soţiilor le stă mai bine cu furca, decât cu treburile publice, şi s-o ţii din scurt.</p>
                  <p rend="justify">Luminăţia ta n-o cunoşti. Ea una ştie: cinste sau necinste, şi după asta te judecă; cât despre minte, mulţi bărbaţi ar putea-o invidia. N-apuci să te dezmeticeşti bine, că ea a şi ajuns la temeiul lucrurilor.</p>
                  <p rend="justify">Cum a ajuns şi la inima ta… Caută să ajungi şi tu la a ei.</p>
                  <p rend="justify">Unde nu dă Dumnezeu, luminăţia ta. Am răpit-o o dată cu puterea armelor, dar pe urmă mi-am făgăduit că altă dată nu se va mai repeta… Luminăţia ta mă sfătuieşti s-o duc cu forţa la altar, dar eu nu-mi doresc aşa ceva, fiindcă m-am jurat şi faţă de ea că n-am s-o mai asupresc… Toată nădejdea mea e că luminăţia ta îl vei convinge pe spătar cum că nu suntem nişte trădători, ci dorim izbăvirea ţării. Dacă se va convinge el, apoi o va convinge şi pe ea şi atunci se va uita altfel la mine. Acum mă duc la Billewicze şi-i aduc pe amândoi aici, fiindcă mi-e frică să nu intre la vreo mânăstire… Îţi spun luminăţiei tale tot adevărul, cu toate că sunt fericit, când o văd, mai degrabă m-aş năpusti asupra unei armii de suedezi, decât să mă înfăţişez acum înaintea ei, pentru că ea nu-mi cunoaşte gândurile cinstite şi mă socoteşte un trădător.</p>
                  <p rend="justify">Dacă vrei, trimit pe altcineva, pe Charłamp sau pe Mieleszko.</p>
                  <p rend="justify">Nu, mai bine mă duc eu… De altfel, Charłamp e rănit.</p>
                  <p rend="justify">Cu atât mai bine. Pe Charłamp voiam să-l trimit ieri să preia conducerea steagului lui Wołodyjowski şi la nevoie să-i silească să se supună, dar e un om nu prea îndemânatic şi s-a arătat că nu-i poate ţine în frâu nici pe oamenii lui. N-am încredere în el. Du-te întâi la spătar şi ia jupâniţa şi după ce te întorci, ai să aduci şi steagurile. Dacă nu se poate altfel, nu cruţa pe nimeni, căci trebuie să le arătăm suedezilor că suntem tari şi nu ne temem de răzvrătire. Pe polcovnici am să-i trimit îndată sub pază bună; cred că Pontus de la Gardie va vedea în asta dovada sincerităţii mele… Îi va conduce Mieleszko. La început o să fie greu! Tare greu! Parcă văd că jumătate din Lituania va porni împotriva mea.</p>
                  <p rend="justify">Nu-i nimic, luminăţia ta! Cine are cugetul curat, acela nu se teme de nimic.</p>
                  <p rend="justify">Gândeam că cel puţin Radziwiłłii vor fi cu toţii de partea mea şi când colo, uite ce-mi scrie stolnicul de la Nieśwież.</p>
                  <p rend="justify">Hatmanul îi întinse lui Kmicic scrisoarea lui Kazimierz: Michał.</p>
                  <p rend="justify">Kmicic se uită peste ea.</p>
                  <p rend="justify">Dacă n-aş cunoaşte gândurile luminăţiei tale, aş crede că are dreptate şi că e cel mai vrednic stăpân. Să-i dea Dumnezeu numai bine! … Spun ce cred.</p>
                  <p rend="justify">Acum du-te! îl îndemnă hatmanul nerăbdător.</p>
               </div>
               <div type="div3">
                  <head>Capitolul XVII.</head>
                  <p rend="justify">Cu toate acestea, Kmicic nu plecă nici în ziua aceea şi nici în cea următoare, deoarece la Kiejdany începură să sosească din toate părţile ştiri îngrijorătoare. Spre seară, un olăcar adusese vestea că steagurile lui Mirski şi Stankiewicz au pornit singure spre reşedinţa hatmanului, gata să-şi ceară polcovnicii cu puterea armelor; că sunt cu toţii grozav de mânioşi şi au repezit gonaci spre toate steagurile care se află aproape de Kiejdany şi mai departe, până la Zabłudów în Podlasie, ca să vestească trădarea hatmanului şi să cheme toţi oştenii să se unească pentru apărarea ţării. Pe de altă parte, era uşor de presupus că o mulţime de şleahtici se vor alătura steagurilor răsculate, alcătuind o oştire însemnată, împotriva căreia se vor apăra cu greu într-o cetate neîntărită, cum era Kiejdany, mai ales că prinţul Radziwiłł nu era sigur nici de toate polcurile pe care le avea la îndemână.</p>
                  <p rend="justify">Toate acestea schimbară socotelile şi planurile hatmanului, dar în loc să-l descurajeze, parcă îl îndârjiră şi mai mult. Hotărî să pornească el însuşi în fruntea polcurilor scoţiene credincioase, a raitierilor şi tunarilor, împotriva răzvrătiţilor şi să smulgă răul de la rădăcină. Ştia că oştenii fără polcovnici erau asemenea unei gloate învălmăşite care se va împrăştia îngrozită numai la auzul numelui, hatmanului.</p>
                  <p rend="justify">Hotărî, de asemenea, să nu cruţe pe nimeni şi să dea o pildă înfricoşătoare întregii oştiri, tuturor şleahticilor, Lituaniei întregi: să nu mai cuteze nimeni să crâcnească sub braţu-i de fier. Avea să ducă la bun sfârşit tot ce-şi pusese în gând cu propriile forţe.</p>
                  <p rend="justify">În aceeaşi zi, câteva din căpeteniile străine plecară în ţinuturile prusiene să strângă oşteni, în timp ce Kiejdany gemea de oameni înarmaţi. Polcurile scoţiene, raitierii străini, dragonii lui Mieleszko şi Charłamp şi tunarii lui Korf se pregăteau de marş. Haiducii prinţului, slujitorii şi târgoveţii din Kiejdany aveau să împlinească forţele hatmanului. În cele din urmă, hotărâră să grăbească şi trimiterea polcovnicilor întemniţaţi la Birże, unde aveau să fie păziţi mai bine decât la Kiejdany. Prinţul nădăjduia cu drept cuvânt că trimiterea lor într-o fortăreaţă îndepărtată în care, potrivit înţelegerii, trebuia să se afle acum o garnizoană suedeză, va spulbera speranţa oştenilor răsculaţi de a-i elibera, lipsind astfel însăşi răzvrătirea de orice temei.</p>
                  <p rend="justify">Jupân Zagłoba, cei doi Skrzetuski şi Wołodyjowski aveau să împărtăşească soarta celorlalţi.</p>
                  <p rend="justify">Se lăsase seara când în pivniţa în care se aflau toţi patru intră un porucinic cu felinarul în mână şi spuse:</p>
                  <p rend="justify">Domniile voastre, pregătiţi-vă să veniţi cu mine.</p>
                  <p rend="justify">Unde? întrebă jupân Zagłoba neliniştit.</p>
                  <p rend="justify">Asta se va vedea… Mai repede, hai, mai repede!</p>
                  <p rend="justify">Mergem.</p>
                  <p rend="justify">Ieşiră. Pe coridor îi înconjurară scoţienii înarmaţi cu muschete. Zagłoba era tot mai neliniştit.</p>
                  <p rend="justify">Doar nu pot să ne ducă la moarte fără duhovnic, fără spovedanie, şopti la urechea lui Wołodyjowski.</p>
                  <p rend="justify">După care se întoarse spre porucinic:</p>
                  <p rend="justify">Care-i numele domniei tale, rogu-te?</p>
                  <p rend="justify">Ce te priveşte pe domnia ta?</p>
                  <p rend="justify">Am sumedenie de rude în Lituania şi e bine să ştii cu cine ai de-a face.</p>
                  <p rend="justify">Nu e timpul de prietenie acum, dar e un prostănac acela care se ruşinează de numele lui. Dacă domnia ta vrei să ştii, sunt Roch Kowalski.</p>
                  <p rend="justify">E  un neam vrednic! Bărbaţii sunt oşteni de nădejde, iar femeile virtuoase. Bunica mea era o Kowalska, dar m-a lăsat orfan înainte de a veni pe lume… Dar domnia ta din ce ramură te tragi, din Wierusz sau din Korab?</p>
                  <p rend="justify">Ce mă tot iscodeşti acuma noaptea, domnia ta?</p>
                  <p rend="justify">Fiindcă mai mult ca sigur că-mi eşti rudă, că şi la făptură semănăm. Domnia ta ai oasele groase şi umerii laţi ca ai mei, iar eu am moştenit-o pe bunica în această privinţă.</p>
                  <p rend="justify">Ei, o să mai vedem pe drum… Avem destulă vreme!</p>
                  <p rend="justify">Pe drum? întrebă Zagłoba.</p>
                  <p rend="justify">Şi o mare greutate i se luă de pe piept. Răsuflă ca nişte foaie şi îi veni inima la loc.</p>
                  <p rend="justify">Jupâne Michał, şopti, nu ţi-am spus eu că n-o să ne taie capul?</p>
                  <p rend="justify">Ieşiră în curtea castelului. Se făcuse întuneric de-a binelea. Doar ici şi colo ardeau făclii roşietice sau licăreau felinarele, aruncând luciri nesigure asupra grupurilor de oşteni călări şi pedestraşi din diferite steaguri. Toată curtea era înţesată de oşteni. Pesemne că se pregăteau de drum, fiindcă pretutindeni era mare mişcare. Unde şi unde prin întuneric luceau suliţe şi ţevi de muschete, copitele cailor hârşcâiau pe caldarâm; câte un călăreţ alerga de la un steag la altul; erau căpeteniile care împărţeau poruncile.</p>
                  <p rend="justify">Kowalski îşi opri oştenii şi pe cei arestuiţi lângă un car uriaş, cu loitre, la care erau înhămaţi patru cai.</p>
                  <p rend="justify">Urcaţi-vă, domniile voastre! spuse.</p>
                  <p rend="justify">Aici mai e cineva, zice Zagłoba, căţărându-se cu greutate. Dar lucrurile noastre unde sunt?</p>
                  <p rend="justify">Sub paie, răspunse Kowalski. Mai repede, hai, grăbiţi-vă!</p>
                  <p rend="justify">Dar cine-i aici? întrebă Zagłoba, uitându-se cu luare-aminte la oamenii întinşi pe paie.</p>
                  <p rend="justify">Mirski, Stankiewicz, Oskierko! răspunseră.</p>
                  <p rend="justify">Wołodyjowski, Jan Skrzetuski, Stanisław Skrzetuski, Zagłoba! spuseră cavalerii noştri.</p>
                  <p rend="justify">Închinăciune! închinăciune!</p>
                  <p rend="justify">Ne închinăm aşijderea! Ne aflăm într-o vrednică tovărăşie. Domniile voastre, nu ştiţi cumva unde ne duc?</p>
                  <p rend="justify">Mergem la Birże! răspunse Kowalski.</p>
                  <p rend="justify">Spunând acestea, dădu porunca de plecare. Cei cincizeci de dragoni înconjurară carul şi porniră.</p>
                  <p rend="justify">Cei arestuiţi începură să vorbească încet între ei.</p>
                  <p rend="justify">Ne dau pe mâna suedezilor! spuse Mirski. Mă aşteptam la asta.</p>
                  <p rend="justify">Mai bine stau printre duşmani decât printre trădători! răspunse Stankiewicz.</p>
                  <p rend="justify">Iar eu aş fi mai mulţumit să capăt un plumb în scăfârlie, decât să stau cu mâinile încrucişate în vreme de război! strigă Wołodyjowski.</p>
                  <p rend="justify">Nu huli, jupâne Michał, răspunse Zagłoba, fiindcă la timpul potrivit poţi să-ţi iei tălpăşiţa din car, ca şi de la Birże, pe când cu un plumb în cap e cam greu să mai fugi. Eu am ştiut dinainte că trădătorul nu va cuteza să ne omoare.</p>
                  <p rend="justify">Radziwiłł să nu cuteze! se miră Mirski. Se vede că domnia ta ai venit de departe şi nu-l cunoşti. Când jură să se răzbune pe cineva, apoi acela e ca şi mort; nu-mi aduc aminte să fi iertat pe cineva vreodată.</p>
                  <p rend="justify">Cu toate acestea, asupra mea n-a îndrăznit să ridice mâna! răspunse Zagłoba. Cine ştie dacă domniile voastre nu-mi datoraţi viaţa tot mie.</p>
                  <p rend="justify">Cum se poate?</p>
                  <p rend="justify">Hanul de la Crâm mă are tare drag, pentru că am descoperit o uneltire împotriva lui pe când mă aflam în robie la Crâm. Iar stăpânul nostru milostiv Johannes Casimirus ţine şi el la mine. Câinele de Radziwiłł n-a vrut să se pună în poară cu asemenea magnaţi care l-ar putea pedepsi şi în Lituania.</p>
                  <p rend="justify">E, ce vorbeşti, domnia ta! El îl urăşte pe rege, cum urăşte dracul apa sfinţită, şi s-ar fi arătat şi mai îndârjit împotriva domniei tale, dacă ştia că eşti prietenul măriei sale, răspunse Stankiewicz.</p>
                  <p rend="justify">Eu cred, zise Oskierko, că hatmanul n-a vrut să-şi mânjească mâinile cu „sângele nostru, ca să nu atragă odium119 asupră-şi, dar sunt gata să jur că porucinicul duce suedezilor de la Birże porunca să ne împuşte numaidecât.</p>
                  <p rend="justify">Vai de mine! oftă Zagłoba.</p>
                  <p rend="justify">Tăcură o vreme; în acest timp carul intră în piaţa târgului. Toată lumea dormea, ferestrele erau întunecate, numai câinii lătrau furioşi la convoiul care trecea pe dinaintea caselor.</p>
                  <p rend="justify">Tot un drac! spuse Zagłoba. Oricum, am mai câştigat puţin timp, poate ne va sluji întâmplarea sau poate ne-o veni în minte vreun şiretlic.</p>
                  <p rend="justify">Aici se întoarse spre polcovnicii mai vârstnici:</p>
                  <p rend="justify">Domniile voastre nu mă cunoaşteţi prea bine, dar întrebaţi-i pe tovarăşii mei în ce primejdii am fost şi totdeauna am scăpat cu faţa curată. Spuneţi-mi şi mie, ce fel de om e porucinicul care ne conduce? N-am putea să-l convingem să se lepede de vânzător şi să treacă de partea ţării, unindu-se cu noi?</p>
                  <p rend="justify">E  Roch Kowalski din ramura Korabilor, răspunse Oskierko. Îl cunosc bine. Tot atât de greu i-ai putea convinge şi calul, căci nu ştiu care-i mai prost dintre ei.</p>
                  <p rend="justify">Pai cum l-au făcut porucinic?</p>
                  <p rend="justify">Duce flamura în steagul lui Mieleszko şi pentru asta n-are nevoie de prea multă minte. L-au făcut porucinic, fiindcă prinţul l-a îndrăgit pentru puterea lui uriaşa: frânge potcoava în mână şi se ia la trântă cu urşii îmblânziţi: până acum n-a aflat niciunul pe care să nu-l biruie.</p>
                  <p rend="justify">Aşa-i de puternic?</p>
                  <p rend="justify">Că-i puternic, nu mai încape vorbă, iar dacă i s-ar porunci să se dea cu capul de perele, n-ar sta o clipă la îndoială. I-au spus să ne ducă la Birże şi ne va duce, de-ar fi să se scufunde pământul.</p>
                  <p rend="justify">Ia te uită! rosti Zagłoba care ascultă cu luare-aminte. E un flăcău hotărât!</p>
                  <p rend="justify">Păi la el hotărârea e totuna cu prostia. De altfel, când are timp şi nu mănâncă, doarme tot timpul. Aflaţi un lucru de mirare, pe care n-o să vă vină să-l credeţi: odată a dormit patruzeci şi opt de ceasuri la spătărie şi, când l-au sculat din pat, tot mai căsca de somn.</p>
                  <p rend="justify">Porucinicul ăsta e pe gustul meu, zise Zagłoba. Îmi place totdeauna să ştiu cu cine am de-a face.</p>
                  <p rend="justify">Apoi se întoarse spre Kowalski.</p>
                  <p rend="justify">Apropie-te, domnia ta! îl chemă cu glas proteguitor.</p>
                  <p rend="justify">Ce-i? întrebă Kowalski, întorcându-şi calul.</p>
                  <p rend="justify">N-ai horilcă?</p>
                  <p rend="justify">Ba am.</p>
                  <p rend="justify">Dă-o încoace!</p>
                  <p rend="justify">Cum aşa, dă-o încoace?</p>
                  <p rend="justify">Domnia ta, uite cum stă treaba, dacă nu era voie, primeai poruncă să nu mi-o dai, dar cum n-ai poruncă, înseamnă că trebuie să mi-o dai.</p>
                  <p rend="justify">Ce? se minună jupân Roch. Pe legea mea! Păi aşa cu forţa?</p>
                  <p rend="justify">Forţă sau nu, dacă poţi, se cuvine să-ţi ajuţi ruda mai în vârstă, care dacă s-ar fi însurat cu mama domniei tale, ar fi putut să-ţi fie tată.</p>
                  <p rend="justify">Ce rudă mai eşti şi domnia ta.</p>
                  <p rend="justify">Află domnia ta că neamul Kowalski se împarte în două ramuri. Unii au ca blazon Wieruszowa, o capră închipuită pe scut cu piciorul dinapoi ridicat, iar ceilalţi au Corabia cu care strămoşul lor a venit pe mare din Anglia până în Polonia şi din aceasta mă trag şi eu prin bunica, aşa că am şi eu tot o Corabie pe blazon.</p>
                  <p rend="justify">Pentru Dumnezeu, atunci domnia ta eşti într-adevăr rudă cu mine!</p>
                  <p rend="justify">Te tragi şi tu tot din Korabi?</p>
                  <p rend="justify">Tot.</p>
                  <p rend="justify">Sânge din sângele meu, pe legea mea! strigă Zagłoba. Bine că ne-am întâlnit, fiindcă, la drept vorbind, eu am venit în Lituania după neamuri şi cu toate că mă aflu la ananghie, iar tu pe cal şi slobod, te-aş îmbrăţişa cu drag pentru că oricum, ruda tot rudă rămâne.</p>
                  <p rend="justify">Cum pot să te ajut eu, domnia ta? Mi-au poruncit să vă duc la Birże, o să vă duc… Rudenia ca rudenia, dar slujba-i slujbă.</p>
                  <p rend="justify">Zi-mi unchiule! îl rugă Zagłoba.</p>
                  <p rend="justify">Uite horilca, unchiule! încuviinţă jupân Roch. Asta am voie.</p>
                  <p rend="justify">Zagłoba luă plosca bucuros şi trase câteva înghiţituri zdravene. Curând, o căldură plăcută începu să i se răspândească în toate mădularele şi mintea i se limpezi.</p>
                  <p rend="justify">Coboară de pe cal, îl îndemnă pe jupân Roch, şi urcă puţin în car, să mai stăm de vorbă; aş vrea să-mi povesteşti câte ceva despre familie. Eu respect slujba, dar asta ai voie.</p>
                  <p rend="justify">O  vreme Kowalski nu răspunse.</p>
                  <p rend="justify">N-am primit poruncă să nu mă sui în car! spuse în cele din urmă.</p>
                  <p rend="justify">Şi se aşeză, mai degrabă se lungi pe paie lângă Zagłoba, Acesta îl îmbrăţişa din toată inima.</p>
                  <p rend="justify">Ce mai face tatăl tău? … Bătu-l-ar să-l bată, că i-am uitat numele.</p>
                  <p rend="justify">Tot Roch.</p>
                  <p rend="justify">Aşa, aşa-i, Roch l-a zămislit pe Roch… Cum scrie la Biblie. Şi tu trebuie să-i dai feciorului tău acelaşi nume, ca tot ciocârlanul să-şi aibă moţul lui. Eşti însurat?</p>
                  <p rend="justify">Sigur că sunt! Eu sunt Kowalski şi asta-i jupâneasa Kowalska. Alta nu-mi trebuie.</p>
                  <p rend="justify">Spunând acestea, tânărul porucinic îi arătă lui jupân Zagłoba mânerul sabiei grele de dragon şi repetă:</p>
                  <p rend="justify">Alta nu-mi trebuie!</p>
                  <p rend="justify">Ai dreptate! zise Zagłoba. Îmi placi grozav, Roch, fiu al lui Roch. Un oştean de nădejde are nevoie de asemenea soţie. Îţi mai spun că mai degrabă ea o să rămână văduvă după tine, decât tu după ea. Îmi pare rău doar că n-o să ai copii cu ea, fiindcă văd că eşti un cavaler iute, şi e păcat să-ţi pierzi neamul.</p>
                  <p rend="justify">Ehe, mai va! îl linişti Kowalski. Suntem şase fraţi.</p>
                  <p rend="justify">Şi pe toţi îi cheamă Roch?</p>
                  <p rend="justify">Chiar aşa, unchiule, toţi au primul, sau, dacă nu, al doilea nume Roch: e patronul nostru cel mai bun.</p>
                  <p rend="justify">Hai să mai bem!</p>
                  <p rend="justify">Că bine zici.</p>
                  <p rend="justify">Zagłoba duse iarăşi plosca la gură, dar n-o bău pe toată, i-o întinse apoi porucinicului, zicându-i:</p>
                  <p rend="justify">Până la fund, până la fund!</p>
                  <p rend="justify">Păcat că nu pot să te văd adăugă. Noaptea-i atât de neagră, de-ţi bagi degetele în ochi. Nu-ţi mai zăreşti nici vârful nasului. Ascultă, Roch. Încotro se pregăteau să plece oştenii de la Kiejdany când am plecat noi?</p>
                  <p rend="justify">Asupra răzvrătiţilor.</p>
                  <p rend="justify">Numai Dumnezeu ştie cine-i răzvrătit, tu sau ei?!</p>
                  <p rend="justify">Eu răzvrătit? Cum vine asta? Eu îndeplinesc poruncile hatmanului.</p>
                  <p rend="justify">Dar hatmanul nu face ce-i porunceşte regele, fiindcă e sigur că nu i-a dat poruncă să se alăture suedezilor. N-ai vrea mai bine să-i baţi pe suedezi, decât să mă dai pe mine, ruda ta, pe mâinile lor?</p>
                  <p rend="justify">Poate că aş vrea, dar porunca e sfântă!</p>
                  <p rend="justify">Şi jupâneasa Kowalska ar vrea. O ştiu eu. Între noi fie vorba, hatmanul s-a răsculat împotriva regelui şi a Republicii. Să nu mai spui la nimeni, dar aşa este. Iar voi cei care-i păstraţi credinţă, sunteţi toţi nişte răzvrătiţi.</p>
                  <p rend="justify">Nu se cuvine să ascult asemenea vorbe. Hatmanul îşi are mai-marii săi, iar eu pe al meu, pe hatman, şi m-ar pedepsi Dumnezeu, dacă m-aş pune împotrivă. Nemaipomenit!</p>
                  <p rend="justify">Vorbeşti cu dreptate… Dar ia aminte, Roch, dacă tu vei cădea în mâinile răsculaţilor, eu aş fi slobod şi asta n-ar mai fi din vina ta, fiindcă nec Hercules contra plures120! … Nu ştiu unde se află steagurile acelea, dai tu trebuie să ştii… şi, vezi tu, am putea să ne abatem din drum…</p>
                  <p rend="justify">Cum aşa? De ce?</p>
                  <p rend="justify">Ca să ieşim în întâmpinarea lor. Tu n-ai avea nici o vină, dacă ne-am slobozi. Nu m-ai avea nici pe mine pe conştiinţă… şi, ascultă-mă pe mine, e tare greu să ai o rudă pe conştiinţă.</p>
                  <p rend="justify">E, ce tot vorbeşti, unchiule! Pe legea mea, acum mă dau jos din car şi încalec pe cal. Hatmanul o să te aibă pe conştiinţă, nu eu. Cât mai sunt în viaţă, aşa ceva nu poate fi!</p>
                  <p rend="justify">Dacă-i nu, fie şi nu! zise Zagłoba. Îmi place că mi-o spui deschis, deşi eu eram unchiul tău înainte ca hatmanul să te ia în slujba lui. Tu ştii, Roch, ce va să zică unchi?</p>
                  <p rend="justify">Unchiul e unchi.</p>
                  <p rend="justify">Ai potrivit-o de minune, dar şi Scriptura spune că atunci când nu ai tată, trebuie să asculţi de unchiul tău. Unchiul, Roch, are puterea unui părinte şi e păcat să i te împotriveşti… Mai bagă de seamă şi că dacă cineva se însoară, poate să fie şi el tată, pe când unchiul e de acelaşi sânge cu mama. E adevărat, nu sunt fratele mamei tale, dar bunica mea trebuie să fi fost mătuşa bunicii tale. Află dar că în mine stă puterea câtorva rânduri de lume, fiindcă de vreme ce suntem cu toţii muritori pe lumea asta, ea trece de la unul la altul şi nici cea a hatmanului sau a regelui nu pot s-o tăgăduiască ori să silească pe cineva să i se opună. E lucru sfânt! Are oare marele hatman sau, să zicem, cel de câmp dreptul de a porunci, nu numai unui şleahtic sau unui oştean de elită, dar şi unui slujitor de rând, să ridice mâna asupra tatălui şi a mamei, a bunicului sau a bunicii care a orbit? Răspunde, Roch, are dreptul?</p>
                  <p rend="justify">Cum? întrebă Kowalski somnoros.</p>
                  <p rend="justify">Asupra bunicii care a orbit! repetă jupân Zagłoba. Cine ar mai vrea atunci să se căsătorească, sa zămislească plozi şi să mai aştepte nepoţi? … Răspunde, Roch!</p>
                  <p rend="justify">Eu sunt Kowalski, iar asta e jupâneasa Kowalska, mormăi porucinicul cu ochii cârpiţi de somn.</p>
                  <p rend="justify">Dacă vrei tu, fie şi aşa! răspunse Zagłoba. E chiar mai bine că nu vei avea copii, fiindcă o să fie mai puţini prostănaci pe lume. Nu-i aşa, Roch?</p>
                  <p rend="justify">Zagłoba îşi ciuli urechile, dar nu mai auzi nici un răspuns.</p>
                  <p rend="justify">Roch, Roch! strigă încet.</p>
                  <p rend="justify">Jupân Roch dormea ca un buştean.</p>
                  <p rend="justify">Dormi? … mormăi Zagłoba. Aşteaptă să-ţi scot găleata asta de fier de pe cap, ca să stai mai bine. Mantaua te strânge la gât şi o să ţi se urce sângele la cap. Ce fel de rudă aş mai fi, dacă nu te-aş ajuta.</p>
                  <p rend="justify">Mâinile lui jupân Zagłoba începură să umble cu mare grijă la gâtul lui Kowalski. Ceilalţi se cufundaseră cu toţii într-un somn adânc. Oştenii se legănau şi ei în şa, doar cei care mergeau în frunte cântau încetişor, uitându-se cu luare-aminte la drum, pentru că noaptea, deşi nu ploua, era foarte întunecoasă.</p>
                  <p rend="justify">Totuşi, după un răstimp, oşteanul care călărea în spatele carului desluşi în întuneric mantia şi coiful luminos al porucinicului. Fără să mai oprească. Kowalski alunecă din car şi făcu semn să i se dea calul.</p>
                  <p rend="justify">După o clipă era călare.</p>
                  <p rend="justify">Jupâne porucinic, unde facem popas? întrebă vagmistrul. apropiindu-se de el.</p>
                  <p rend="justify">Jupân Roch nu-i răspunse nimic, îşi îmboldi calul înainte, trecu încet de călăreţii din frunte şi pieri în beznă.</p>
                  <p rend="justify">Dragonii auziră deodată tropotul calului în goană.</p>
                  <p rend="justify">Porucinicul a pornit la galop! îşi spuseră. Vrea să vadă dacă nu-i vreo cârciumă prin apropiere. E timpul să lăsăm caii să se odinească!</p>
                  <p rend="justify">Se scurse o jumătate de ceas, un ceas, două, dar pesemne că jupân Kowalski gonea tot înainte, pentru că nu se vedea venind. Caii erau osteniţi, mai ales cei de la car, aşa că mergeau la pas. Stelele se stingeau pe cer.</p>
                  <p rend="justify">Să dea fuga unul din voi după porucinic, zise vagmistrul, şi să-i spună că fugarii noştri abia îşi mai târăsc picioarele, iar cei de la ham au stătut de tot.</p>
                  <p rend="justify">Un oştean porni înainte, dar după un ceas se întoarse tot singur.</p>
                  <p rend="justify">Nu se vede nici urmă de porucinic, spuse. Cred că e cu vreo milă înaintea noastră.</p>
                  <p rend="justify">Oştenii începură să murmure nemulţumiţi.</p>
                  <p rend="justify">Ce-i pasă lui, el a dormit toată ziua şi s-a mai culcat şi în car, iar tu, oştene, orbecăieşte noaptea până când ţi-o cădea calul pe drum.</p>
                  <p rend="justify">E  o cârciumă la vreo jumătate de verstă de aici, se amestecă oşteanul care căutase pe porucinic. Am crezut că-l găsesc acolo, dar de unde! … Am ascultat să văd, nu cumva se aude tropotul calului… dar n-am auzit nimic. Dracu ştie încotro a apucat-o.</p>
                  <p rend="justify">Facem popas acolo şi fără el! hotărî vagmistrul. Trebuie să lăsăm caii să răsufle.</p>
                  <p rend="justify">Opriră într-adevăr carul înaintea cârciumii. Oştenii descălecară, unii se duseră să bată la uşă, iar ceilalţi dezlegară fânul chitit la spate lângă şa, ca să dea cailor să mănânce din mână.</p>
                  <p rend="justify">Când trăncănitul carului conteni, se treziră şi polcovnicii aflaţi sub pază.</p>
                  <p rend="justify">Încotro mergem? întrebă bătrânul Stankiewicz.</p>
                  <p rend="justify">Nu pot să-mi dau seama pe întuneric, răspunse Wołodyjowski, mai ales că nu mergem spre Upita.</p>
                  <p rend="justify">Totuşi, ca să ajungi la Birże de la Kiejdany, trebuie să treci pe la Upita, nu-i aşa? întrebă Jan Skrzetuski.</p>
                  <p rend="justify">Chiar aşa. Dar la Upita se află steagul meu şi se vede că prinţul, temându-se de împotrivire, a poruncit s-o luăm pe alt drum. Când am ieşit din Kiejdany, am cotit-o îndată spre Dalnów şi Kroki, iar de acolo vom merge prin Bejsagoła şi Szawle. O să ocolim într-adevăr, dar o să lăsăm Upita şi Poniewież la dreapta. Pe acest drum nu se află nici un steag, toate câte erau au fost chemate la Kiejdany, ca să le aibă la îndemână.</p>
                  <p rend="justify">Jupân Zagłoba, spuse Stanisław Skrzetuski, doarme tun şi horcăie. În loc să născocească ceva, cum ne-a făgăduit.</p>
                  <p rend="justify">Lasă-l să doarmă… Se vede că l-a apucat somnul, tot sporovăind cu prostul ăsta de porucinic cu care s-a găsit rudă. O fi vrut să-l câştige de partea noastră, dar nu-i nimic de făcut. Cine nu s-a lepădat de Radziwiłł pentru ţară, n-o să-l părăsească nici pentru o rudă.</p>
                  <p rend="justify">Sunt înrudiţi într-adevăr? întrebă Oskierko.</p>
                  <p rend="justify">Ei? Sunt şi ei cum sunt eu cu domnia ta, răspunse Wołodyjowski. Nu-i nimic adevărat din tot ce a spus jupân Zagłoba despre blazon, pentru că eu ştiu prea bine că al lui se cheamă Wczele.</p>
                  <p rend="justify">Dar unde-i jupân Roch?</p>
                  <p rend="justify">Trebuie să fie cu oştenii sau în cârciumă.</p>
                  <p rend="justify">L-aş ruga să-mi îngăduie să încalec pe calul vreunui dragon, zise Mirski, fiindcă am înţepenit.</p>
                  <p rend="justify">N-o să consimtă în ruptul capului, răspunse Stankiewicz. E întuneric beznă şi lesne poţi să dai pinteni calului şi s-o ştergi. Cine să te mai ajungă!</p>
                  <p rend="justify">Am să-i dau cuvântul de cavaler că nu voi încerca să fug, de altminteri o să înceapă să se lumineze.</p>
                  <p rend="justify">Hei, oştene, unde-i porucinicul? întrebă Wołodyjowski, care era mai aproape de dragoni.</p>
                  <p rend="justify">Cine să-l ştie?</p>
                  <p rend="justify">Cum, cine să-l ştie? Când îţi spun să-l chemi, apoi cheamă-l îndată!</p>
                  <p rend="justify">Nu ştim nici noi unde se află, jupâne polcovnic! răspunse dragonul. De când a coborât din car şi a plecat înainte, nu l-am mai văzut.</p>
                  <p rend="justify">Când se întoarce, spune-i că vrem să vorbim cu el.</p>
                  <p rend="justify">La porunca înălţimii tale! răspunse oşteanul.</p>
                  <p rend="justify">Polcovnicii tăcură.</p>
                  <p rend="justify">Din când în când, în car se auzea cum căsca cineva; în apropiere caii ronţăiau fân. Oştenii care înconjurau carul moţăiau rezemaţi în şa. Ceilalţi tăifăsuiau încet sau mâncau fiecare ce avea, întrucât cârciuma era părăsită şi nu mai sta nimeni în ea.</p>
                  <p rend="justify">Noaptea începuse să pălească. Spre răsărit, bolta întunecată devenea cenuşie, stelele se stingeau treptat, luminând cu licăriri nesigure. Acoperişul cârciumii se făcu vânăt, iar copacii care creşteau împrejur începură să se tivească cu argint. Cai şi oameni păreau că ies dintr-o pânză de umbre, în curând se puteau desluşi chipurile oştenilor şi culoarea galbenă a mantiilor. Coifurile răsfrânseră primele luciri ale dimineţii.</p>
                  <p rend="justify">Wołodyjowski îşi desfăcu braţele şi se întinse căscând cu gura până la urechi, după care se uită la jupân Zagłoba care dormea; deodată se trase îndărăt şi strigă:</p>
                  <p rend="justify">Bătu-l-ar ghiulele! Pe viul Dumnezeu, ia priviţi, domniile voastre!</p>
                  <p rend="justify">Ce s-a întâmplat?. întrebară polcovnicii, deschizând ochii.</p>
                  <p rend="justify">Uitaţi-vă, uitaţi-vă colo! îi îndemnă Wołodyjowski, arătându-le cu degetul pe cel care dormea.</p>
                  <p rend="justify">Priviră cu toţii încotro le arăta şi pe feţele lor se întipări o uimire fără margini; sub burcă121 şi cu căciula lui Jupân Zagłoba pe cap dormea somn nevinovat Roch Kowalski, iar Zagłoba nu mai era nicăieri.</p>
                  <p rend="justify">A  spălat putina, pe legea mea! se miră Mirski, uitându-se în toate părţile, de parcă nu-i venea să-şi creadă ochilor.</p>
                  <p rend="justify">E  dracu gol, bătu-l-ar! strigă Stankiewicz.</p>
                  <p rend="justify">I-a luat coiful şi mantia galbenă nătărăului ăstuia şi-a tulit-o pe calul lui!</p>
                  <p rend="justify">Parcă s-ar fi dat la fund!</p>
                  <p rend="justify">Păi v-a spus el c-o să scape printr-un şiretlic.</p>
                  <p rend="justify">Atât i-a fost.</p>
                  <p rend="justify">Domniile voastre, nu-l cunoaşteţi pe jupân Zagłoba, spuse Wołodyjowski cu înflăcărare. Sunt gata să jur că tot astăzi o să ne scape şi pe noi. Nu ştiu cum, când şi în ce chip, dar aşa va fi!</p>
                  <p rend="justify">Pentru Dumnezeu, nu-mi vine să-mi cred ochilor, zise Stanisław Skrzetuski.</p>
                  <p rend="justify">Oştenii înţeleseră şi ei ce se întâmplase şi începură să murmure. Se buluciră cu toţii spre car şi făcută ochii cât cepele la vederea porucinicului îmbrăcat în burca de cămilă şi cu calpacul de râs pe cap, care dormea adânc.</p>
                  <p rend="justify">Vagmistrul începu să tragă de el cu putere:</p>
                  <p rend="justify">Jupâne porucinic! Jupâne porucinic!</p>
                  <p rend="justify">Eu sunt Kowalski… iar asta e jupâneasa Kowalska, mormăi jupân Roch.</p>
                  <p rend="justify">Jupâne porucinic, a fugit un ostatec!</p>
                  <p rend="justify">Kowalski se ridică în capul oaselor şi deschise ochii:</p>
                  <p rend="justify">Ce?</p>
                  <p rend="justify">A  fugit un ostatec, şleahticul cel gras, care a vorbit cu înălţimea ta.</p>
                  <p rend="justify">În sfârşit, porucinicul înţelese.</p>
                  <p rend="justify">Nu se poate! strigă cu glas înfricoşat. Cum aşa? Ce s-a întâmplat? Cum a izbutit să fugă?</p>
                  <p rend="justify">În coiful şi mantia înălţimii tale; oştenii nu l-au recunoscut, era prea întuneric.</p>
                  <p rend="justify">Unde mi-e calul? răcni Kowalski.</p>
                  <p rend="justify">Nu e nicăieri. Şleahticul a şters-o cu el.</p>
                  <p rend="justify">Cu calul meu?</p>
                  <p rend="justify">Întocmai!</p>
                  <p rend="justify">Kowalski se luă cu mâinile de păr.</p>
                  <p rend="justify">Isuse din Nazaret! Rege al ovreilor! …</p>
                  <p rend="justify">După o clipă strigă iar:</p>
                  <p rend="justify">Aduceţi-l aici pe netrebnicul care i-a dat calul!</p>
                  <p rend="justify">Jupâne porucinic! Oşteanul n-are nici o vină. Noaptea era atât de întunecoasă, încât puteai să-ţi bagi degetele în ochi, iar el a plecat cu coiful şi mantia înălţimii tale. A trecut pe lângă mine şi nici eu nu l-am recunoscut. Dacă înălţimea ta nu te suiai în car, n-avea cum să facă una ca asta.</p>
                  <p rend="justify">Loveşte-mă, bate-mă! strigă nefericitul porucinic.</p>
                  <p rend="justify">Ce facem, înălţimea ta?</p>
                  <p rend="justify">După el, prindeţi-l!</p>
                  <p rend="justify">Nu mai e nimic de făcut. El e pe calul înălţimii tale, care-i cel mai bun. Ai noştri cad din picioare, iar el a fugit la primul cântat al cocoşilor. Nu-l mai ajungem!</p>
                  <p rend="justify">Caută vântul pe câmp! râse Stankiewicz.</p>
                  <p rend="justify">Kowalski se întoarse spre polcovnici cu mânie:</p>
                  <p rend="justify">Domniile voastre l-aţi ajutat să fugă! O să vă arăt eu…</p>
                  <p rend="justify">Îşi încleşta pumnii uriaşi şi începu să se apropie de ei. Deodată Mirski îi spuse ameninţător:</p>
                  <p rend="justify">Nu striga, domnia ta, şi ia aminte că vorbeşti unor oameni cu care nu eşti de-o seamă.</p>
                  <p rend="justify">Jupân Roch se cutremură şi se îndreptă fără să vrea, pentru că rangul lui nu însemna într-adevăr nimic pe lângă al lui Mirski, căruia până şi polcovnicii ceilalţi îi arătau un respect deosebit.</p>
                  <p rend="justify">Stankiewicz adăugă:</p>
                  <p rend="justify">Du-ne unde ţi s-a poruncit, dar să nu ridici glasul, fiindcă mâine poţi să te afli sub conducerea fiecăruia dintre noi.</p>
                  <p rend="justify">Jupân Roch holba ochii şi tăcea.</p>
                  <p rend="justify">Ce mai tura-vura, jupâne Roch, ai să plăteşti cu capul, zise Oskierko. E o prostie ce spuneai mai înainte, că l-am ajutat noi, pentru că am dormit şi noi, ca şi tine, iar în al doilea rând, fiecare s-ar fi ajutat mai întâi pe el însuşi. Ce mai vorbă, ai să plăteşti cu capul! Nimeni n-are nici o vină, numai tu eşti vinovat. Aş fi cel dintâi care ar da poruncă să fii împuşcat. E un lucru nemaipomenit, nu s-a mai văzut de când lumea ca un porucinic să doarmă ca un bursuc şi să lase prinsul să fugă în coiful şi mantia lui, ba mai mult, chiar cu calul lui!</p>
                  <p rend="justify">Vulpoiul bătrân l-a păcălit pe cel tânăr! zise Mirski.</p>
                  <p rend="justify">Isuse, Marie, mi-a luat şi sabia! strigă Kowalski, Păi el n-are nevoie de sabie? zise Stankiewicz zâmbind. Jupân Oskierko vorbeşte cu dreptate, ai să-ţi pierzi capul, cavalere. Cred că ai avut şi pistoale în coburi?</p>
                  <p rend="justify">Am avut! … răspunse Kowalski aproape fără să mai ştie ce vorbeşte.</p>
                  <p rend="justify">Deodată se luă cu amândouă mâinile de cap.</p>
                  <p rend="justify">Şi scrisoarea prinţului către căpetenia de la Birże! Ce să mă fac, nefericitul de mine?! … Sunt pierdut pe vecie! … Un plumb în cap şi…</p>
                  <p rend="justify">De asta tot n-o să scapi! rosti Mirski serios. Cum o să ne mai duci acum la Birże? … Ce se va întâmpla, dacă tu ai să spui că ne aduci sub pază, iar noi, mai mari ca tine, o să spunem că tu trebuie să fii aruncat în temniţă? Cui gândeşti că o să i se dea crezare? … Socoteşti oare că suedezii ne vor arestui numai pentru că-i roagă jupan Kowalski? Mai degrabă o să ne creadă pe noi şi o să te închidă pe tine.</p>
                  <p rend="justify">Sunt pierdut, sunt pierdut! gemu Kowalski.</p>
                  <p rend="justify">Prostii! se împotrivi Wołodyjowski.</p>
                  <p rend="justify">Ce facem, jupâne porucinic? întrebă vagmistrul.</p>
                  <p rend="justify">Du-te dracului! ţipă Kowalski. Eu ştiu ce să facem? … Încotro s-o apucăm? … Trăsni-te-ar să te trăsnească!</p>
                  <p rend="justify">Du-te… du-te la Birże… şi ai să vezi, spuse Mirski.</p>
                  <p rend="justify">Înapoi la Kiejdany! … porunci Kowalski.</p>
                  <p rend="justify">Dacă acolo n-o să te pună la zid şi n-o să te împuşte, să-mi zici ce-oi vrea! îl preveni Oskierko. Cum o să te înfăţişezi înaintea hatmanului? Ptiu! Nu te aşteaptă decât ruşinea şi un plumb în cap!</p>
                  <p rend="justify">Nici nu merit mai mult! strigă nefericitul tânăr.</p>
                  <p rend="justify">Prostii, jupâne Roch! Numai noi putem să te scăpăm, îi spuse Oskierko. Ştii că eram gata să-l urmăm pe hatman până la capătul lumii şi să pierim pentru el. Meritele şi rangurile noastre erau mai mari ca ale tale. Ne-am vărsat nu o dată sângele pentru ţară şi o să-l mai vărsăm, dar hatmanul a trădat Republica, a dat ţara în puterea duşmanului, s-a înhăitat cu ei împotriva milostivului nostru stăpân, căruia i-am jurat credinţă. Crezi că unor oşteni ca noi le-a fost uşor să nu-şi mai asculte căpetenia şi să se pună împotriva propriului hatman? Acum însă, cine-i alături de hatman, este împotriva Măriei Sale! Cine ţine cu hatmanul, acela îşi trădează regele şi Republica! … Iată de ce i-am zvârlit buzduganele la picioare; aşa ne-au poruncit virtutea şi datoria, credinţa şi cinstea noastră. Şi doar n-am făcut-o numai eu! Au făcut-o şi jupân Mirski, şi jupân Stankiewicz, cei mai buni oşteni, oamenii cei mai vrednici! … Cine a rămas alături de el? Nemernicii! … Dacă-i aşa, tu de ce să nu calci pe urmele celor mai buni, mai înţelepţi şi mai vârstnici decât tine? Vrei să-ţi faci numele de ocară, să fii socotit trădător? … Gândeşte-te bine, întreabă-ţi conştiinţa ce trebuie să faci: rămâi alături de hatmanul trădător, sau mergi cu noi care vrem să ne dăm şi ultima suflare pentru ţară, să ne vărsăm pentru ea ultima picătură de sânge? Mai bine să ne fi mâncat pământul înainte de a ne fi lepădat de hatman… Dar să dea Dumnezeu ca sufletele noastre să nu mai iasă din iad dacă vom trăda ţara şi regele pentru interesele lui Radziwiłł! …</p>
                  <p rend="justify">Vorbele lui Oskierko părură să-l descumpănească pe Roch. Îşi holbă ochii, deschise gura şi spuse după un răstimp:</p>
                  <p rend="justify">Domniile voastre, ce vreţi de la mine?</p>
                  <p rend="justify">Să mergi cu noi la voievodul de Witebsk care va lupta pentru Republică.</p>
                  <p rend="justify">Păi dacă eu am poruncă să vă duc la Birże?</p>
                  <p rend="justify">Vorbeşte cu unul ca el! se descurajă Mirski.</p>
                  <p rend="justify">Tocmai, vreau să nu asculţi porunca! … Să-l părăseşti pe hatman şi să mergi cu noi, pricepe odată! îşi pierdu răbdarea Oskierko.</p>
                  <p rend="justify">Domniile voastre n-aveţi decât să spuneţi ce vreţi, dar degeaba… Eu sunt oştean! La ce-aş mai fi bun, dacă l-aş părăsi pe hatman? Eu ascult de mintea şi voinţa lui, nu de ale mele. Dacă el păcătuieşte, tot el va răspunde pentru amândoi, iar datoria mea e să-l ascult ca un câine! … Sunt un om simplu, ce nu pot să fac cu mâna, nu fac nici cu capul… Dar ştiu că trebuie să mă supun şi basta.</p>
                  <p rend="justify">Fă ce vrei! strigă Mirski.</p>
                  <p rend="justify">E  numai vina mea, urmă Roch, că am poruncit să ne întoarcem la Kiejdany, când mi s-a spus să merg la Birże… M-am prostit din pricina şleahticului care, deşi rudă, m-a băgat în bucluc mai abitir ca un străin… Dacă măcar nu mi-ar fi fost rudă, dar era! S-a purtat ca un păgân; mi-a luat calul, m-a lipsit de bunăvoinţa hatmanului şi a abătut pedeapsa asupra capului meu… Aşa rudă! Dar domniile voastre o să ajungeţi la Birże, fie ce-o fi!</p>
                  <p rend="justify">Îţi răceşti gura de pomană, jupâne Oskierko, spuse Wołodyjowski.</p>
                  <p rend="justify">Înapoi spre Birże, câinilor! strigă Kowalski la dragoni.</p>
                  <p rend="justify">Şi iarăşi se întoarseră din drum. Roch porunci unui dragon să urce în car, iar el încalecă pe calul lui şi porni pe lângă car, repetând:</p>
                  <p rend="justify">Rudă, şi să-mi facă una ca asta!</p>
                  <p rend="justify">Auzindu-l polcovnicii, deşi nesiguri şi foarte îngrijoraţi de soarta lor, nu puteau să-şi stăpânească râsul. În cele din urmă, Wołodyjowski zise:</p>
                  <p rend="justify">Domnia ta, nu pune la inimă, pentru că bărbatul acela a păcălit pe mulţi… L-a întrecut în şiretenie până şi pe Chmielnicki, fiindcă în ceea ce priveşte viclenia, nu poate nimeni să se pună cu el.</p>
                  <p rend="justify">Kowalski nu răspunse nimic, se depărta doar puţin de car de teama batjocurii. De altminteri, se ruşina şi faţă de polcovnici, şi faţă de proprii oşteni, arăta atât de abătut, de-ţi era milă să te uiţi la el.</p>
                  <p rend="justify">În acest timp, cei arestuiţi, vorbeau despre jupân Zagłoba şi despre fuga-i de pomină.</p>
                  <p rend="justify">E  într-adevăr un lucru fără asemănare, se minună Wołodyjowski. Nu se află primejdie pe lume din care acest om să nu izbutească să scape. Când vitejia şi puterea nu mai ajută la nimic, se foloseşte de şiretenie. Unii îşi pierd cumpătul, când îi ameninţă moartea, sau se încredinţează lui Dumnezeu, aşteptând ce se va întâmpla. El însă începe să-şi muncească mintea şi totdeauna născoceşte ceva. La nevoie, se arată viteaz precum Ahile, dar merge mai bucuros pe urmele lui Ulise.</p>
                  <p rend="justify">N-aş vrea să-l păzesc, chiar dacă ar fi cetluit în lanţuri, spuse Stankiewicz, fiindcă nu numai că fuge, dar te mai face şi de râsul lumii.</p>
                  <p rend="justify">Chiar aşa! se miră jupân Michał. Acum îşi va bate joc de el cât va trăi şi Doamne fereşte să intri în gura lui, că are cea mai ascuţită limbă din toată Republica… Şi când mai începe să le şi umfle, moare lumea de râs…</p>
                  <p rend="justify">Dar la nevoie, domnia ta spui că se pricepe să se apere şi cu sabia? întrebă Stankiewicz.</p>
                  <p rend="justify">Nici vorbă! Păi nu l-a tăiat el la Zbaraż pe Burłaj în faţa întregii oştiri?</p>
                  <p rend="justify">Ei nu, pe legea mea! strigă Stankiewicz. Unul ca el n-am mai văzut!</p>
                  <p rend="justify">Ne-a făcut un mare serviciu cu fuga lui, spuse Oskierko, deoarece a luat şi scrisorile hatmanului şi cine ştie ce mai scria în ele împotriva noastră. Nu cred că la Birże căpetenia suedezilor şi-ar fi plecat urechea la ce spunem noi şi nu l-ar fi ascultat pe Kowalski. Nici n-avea cum, de vreme ce noi veneam sub pază, iar el era căpetenia dragonilor… Dar nu mai încape îndoială că acolo nu vor şti ce să facă cu noi. În orice caz, nu pot să ne taie capetele şi ăsta e lucrul de căpetenie.</p>
                  <p rend="justify">Am zis şi eu numai aşa, răspunse Mirski, ca să-l sperii pe Kowalski… Dar ce spui domnia ta, că nu ne vor tăia capetele, pe legea mea, nu e o mângâiere prea mare. Parcă toate te îndeamnă să-ţi spui că ţi s-a urât cu viaţa; acum e sigur că va izbucni al treilea război, şi încă unul civil, care va însemna pierzania noastră. Ce-mi trebuie mie, om bătrân, să mai trăiesc asemenea lucruri?</p>
                  <p rend="justify">Sau eu, care-mi aduc aminte de alte vremuri! zise Stankiewicz.</p>
                  <p rend="justify">Domniile voastre, nu se cuvine să spuneţi una ca asta, fiindcă mila lui Dumnezeu e mai mare decât răutatea omenească, iar braţu-i atotputernic poate să ne scape de necaz tocmai atunci când ne aşteptăm mai puţin.</p>
                  <p rend="justify">Vorbele domniei tale sunt sfinte, zise Jan Skrzetuski. Şi nouă, celor din steagurile răposatului prinţ Jeremi, ne e greu să trăim acum, pentru că eram învăţaţi să învingem totdeauna; vrem şi acum să ne slujim ţara, numai să ne dea Dumnezeu, în sfârşit, o căpetenie adevărată, nu un trădător, ci unul căruia să i te poţi încredinţa cu sufletul şi inima.</p>
                  <p rend="justify">Ei, aşa-i, aşa-i! întări Wołodyjowski. Aş lupta şi ziua şi noaptea.</p>
                  <p rend="justify">Domniile voastre, zise Mirski. Eu cred că oamenii sunt deznădăjduiţi, fiindcă orbecăiesc parcă prin întuneric, se întreabă unul pe altul: ce să facem? … şi au ajuns să se îndoiască de toate. Nu ştiu ce gândiţi domniile voastre, dar eu sunt tare neliniştit… Şi când îmi aduc aminte că eu mi-am zvârlit buzduganul la picioarele hatmanului, că eu sunt pricina împotrivirii şi a răzvrătirii, bruma de păr cărunţiu care mi-a mai rămas mi se face măciucă în vârful capului de groază. Chiar aşa! … Dar ce altceva puteam să fac, când trădarea era limpede? Fericiţi cei care nu trebuie să-şi pună asemenea întrebări şi să caute răspunsul în cugetul lor!</p>
                  <p rend="justify">Dumnezeule milostiv, dă-ne o căpetenie! se rugă Stankiewicz, înălţându-şi ochii spre cer.</p>
                  <p rend="justify">Se vorbeşte că voievodul de Witebsk ar fi un om tare cinstit, spuse Stanisław Skrzetuski.</p>
                  <p rend="justify">Asta aşa este! răspunse Mirski. Dar el nu este nici mare hatman şi nici hatman de câmp, şi până să capete buzduganul de la rege, poate să lupte numai pe socoteala lui. El nu se va duce la suedezi şi nici în altă parte, asta-i sigur!</p>
                  <p rend="justify">Pan Gosiewski, hatmanul de câmp, se află arestuit de Radziwiłł.</p>
                  <p rend="justify">Pentru că şi el e un om vrednic, răspunse Oskierko. Când am auzit una ca asta, am rămas îngrijorat şi am presimţit că nu-i a bună.</p>
                  <p rend="justify">Jupân Michał se cufundă în gânduri şi după o clipă zise:</p>
                  <p rend="justify">Am fost o dată la Varşovia şi am intrat în încăperile regelui, iar stăpânul, nostru milostiv, cum ţine la oşteni şi m-a lăudat după bătălia de la Beresteczko, m-a recunoscut îndată şi mi-a poruncit să viu la masă la prânz. Atunci l-am văzut şi pe jupân Czarniecki, fiindcă ospăţul era în cinstea lui. Regele era foarte înduioşat, i-a luat capul lui Czarniecki în mâini şi i-a spus: „Chiar dacă va veni o vreme când mă vor părăsi toţi, tu îmi vei păstra credinţă! L-am auzit cu urechile mele, vorbea ca un prooroc. Jupân Czarniecki era atât de mişcat, încât nu mai era în stare să scoată o vorbă, repeta numai: „Până la ultima suflare! Până la ultima suflare!” Iar regele a început să plângă…</p>
                  <p rend="justify">Cine ştie dacă proorocirea nu se va împlini, căci vremea nenorocirilor a venit! spuse Mirski.</p>
                  <p rend="justify">Jupân Czarniecki e un mare oştean! răspunse Stankiewicz. În toată Republica nu se află om care să nu-i repete numele.</p>
                  <p rend="justify">Se spune, zise Skrzetuski, că tătarii care îl ajută pe jupân Rewera Potocki împotriva lui Chmielnicki, l-au îndrăgit atât de mult pe jupân Czarniecki, încât nu se mai duc nicăieri fără el.</p>
                  <p rend="justify">E  adevărul curat, întări Oskierko. Am auzit chiar eu la Kiejdany, când vorbeau aşa faţă de prinţ: l-au lăudat cu toţii pe jupân Czarniecki, dar asta nu i-a prea plăcut marelui hatman, pentru că s-a încruntat şi a rostit: „Este hatmanul de tabără al coroanei, dar la mine la Tykocin ar putea să fie ajutor de staroste.”</p>
                  <p rend="justify">Se vede că-l rodea invidia.</p>
                  <p rend="justify">Se ştie doar că ruşinea nu suferă lumina virtuţii.</p>
                  <p rend="justify">Astfel vorbeau între ei polcovnicii arestuiţi; apoi iarăşi veni vorba de jupân Zagłoba. Michał Wołodyjowski îl asigură că le va veni în ajutor, fiindcă nu era omul care să-şi părăsească prietenii în nenorocire.</p>
                  <p rend="justify">Nu mă îndoiesc, spuse, că a fugit la Upita, unde-i va găsi pe oamenii mei, dacă nu i-au împrăştiat sau nu i-au dus cu forţa la Kiejdany până acum. Va veni să ne scape în fruntea lor; va face altfel numai dacă ei nu-l vor urma, lucru la care nu mă aştept din partea lor, pentru că steagul e alcătuit mai mult din laudanieni care ţin la mine.</p>
                  <p rend="justify">Dar sunt şi oamenii lui Radziwiłł mai demult! observă Mirski.</p>
                  <p rend="justify">E  adevărat, dar, când vor afla de alipirea Lituaniei la Suedia, de întemniţarea hatmanului de câmp, a cavalerului Judycki, a domniilor voastre şi a mea, îşi vor întoarce inimile de la Radziwiłł. Sunt şleahtici cinstiţi, iar jupân Zagłoba va face totul, ca să-l înnegrească pe hatman cât mai mult, treabă la care se pricepe mai bine decât oricare dintre noi.</p>
                  <p rend="justify">Da, adeveri Stanisław. Dar în acest timp noi o să ajungem la Birże.</p>
                  <p rend="justify">Asta nu e cu putinţă, pentru că noi ocolim, ca să nu trecem pe la Upita, iar de la Upita e drum drept. Dacă ar porni cu o zi mai târziu, cu două chiar, tot ar putea să ajungă la Birże înaintea noastră şi să ne iasă dinainte. Noi mergem acum spre Szawle, de unde o luăm drept spre Birże; aflaţi domniile voastre că Upita e mai aproape de Birże decât Szawle.</p>
                  <p rend="justify">De bună seamă, e mai aproape şi drumul e mai bun! adeveri Mirski.</p>
                  <p rend="justify">Cum vă spuneam, iar noi n-am ajuns încă la Szawle.</p>
                  <p rend="justify">Într-adevăr, abia spre seară zăriră muntele Sałtuwes-Kałnas. la poalele căruia se întindea Szawle. Pe drum, băgară de seamă că satele şi târgurile prin care treceau erau neliniştite. Se vede că ştirea trecerii hatmanului alături de suedezi se răspândise în toată Samogiţia. Când şi când oştenii erau întrebaţi dacă-i adevărat că ţara va fi ocupată de suedezi; unde şi unde se vedeau gloate de ţărani care-şi părăseau satele cu nevestele, copiii şi tot avutul, fugind în bungetul codrilor care acopereau din belşug întregul ţinut. Pe alocuri ţăranii se arătau ameninţători, luându-i pe dragoni drept suedezi. Prin aşezările şleahticilor îi întrebau de-a dreptul cine sunt şi încotro se duc, iar când Kowalski, în loc să răspundă, poruncea să se dea la o parte, se ajungea la certuri, şi ameninţări făţişe; atunci îşi deschideau drum cu ajutorul muschetelor îndreptate spre îndărătnici.</p>
                  <p rend="justify">Drumul larg care ducea de la Kowno, prin Szawle, spre Mitowa era înţesat de care şi căleşti încărcate cu soţiile şi copiii şleahticilor care fugeau să se adăpostească de urgia războiului la moşiile din Kurlandia. La Szawle, proprietate a regelui, nu se afla niciunul din steagurile hatmanului, aici însă polcovnicii văzură pentru prima oară o ceată de suedezi alcătuită din douăzeci şi cinci de raitieri care plecaseră de la Birże să cerceteze împrejurimile. Mulţimea de ovrei şi târgoveţi îi priveau cu luare-aminte, ca pe nişte oameni necunoscuţi, în vreme ce polcovnicii făceau şi ei la fel, mai ales jupân Wołodyjowski care nu mai văzuse suedezi până atunci. Se uita la ei cu priviri lacome, cum se uită lupul la turma ele oi, şi mişca din mustăcioară.</p>
                  <p rend="justify">Kowalski vorbi cu mai-marele lor; îi spuse cine este, unde merge, pe cine însoţeşte şi-i ceru să i se alăture cu oamenii lui pentru mai multă siguranţă. Acesta însă îi răspunse că are poruncă să pătrundă cât mai departe în acest ţinut şi să se convingă în ce stare se află, aşa că nu poate să se întoarcă la Birże; în schimb, îl asigură că drumul e fără primejdie, fiindcă podghiazurile trimise de la Birże străbat olatul în toate părţile, unele ajungând până la Kiejdany. După ce se odihniră până la miezul nopţii şi lăsară caii trudiţi să pască în voie, jupân Roch porni cu polcovnicii mai departe, cotind la Szawle spre răsărit prin Johanrszkiele şi Poswot spre Birże, ca să ajungă la drumul drept dinspre Upita şi Poniewież.</p>
                  <p rend="justify">Dacă jupân Zagłoba va veni în ajutorul nostru, spuse Wołodyjowski în zori, apoi pe drumul ăsta îi va fi cel mai uşor să ne iasă înainte, pentru că putea să ajungă până acum de la Upita.</p>
                  <p rend="justify">Poate că stă la pândă pe undeva! zise Stanisław Skrzetuski.</p>
                  <p rend="justify">Câtă vreme nu-i văzusem pe suedezi, mai trăgeam nădejde, răspunse Stankiewicz, dar acum mi se pare că nu mai avem scăpare.</p>
                  <p rend="justify">E  treaba lui jupân Zagłoba să-i ocolească sau să-i păcălească, iar la asta e tare priceput.</p>
                  <p rend="justify">Numai că nu prea cunoaşte locurile…</p>
                  <p rend="justify">Le cunosc laudanienii, fiindcă pe aici duc cânepa, doagele şi smoala până la Riga, iar în steagul meu sunt destui.</p>
                  <p rend="justify">Suedezii trebuie să ocupe toate târgurile de lângă Birże.</p>
                  <p rend="justify">Sunt oşteni arătoşi; cei pe care i-am văzut la Szawle trebuie să recunosc, spuse micul viteaz, erau tot flăcăi aleşi pe sprânceană! … Aţi băgat de seamă ce cai mari au?</p>
                  <p rend="justify">Sunt cai letonieni, foarte puternici, spuse Mirski. Husarii şi cuirasierii noştri îşi iau caii tot din Letonia, fiindcă ai noştri sunt prea mărunţi.</p>
                  <p rend="justify">Domnia ta vorbeşte mai bine de pedestraşi! se amestecă Stankiewicz. Călărimea, deşi arată bine, nu prea face parale. Când un steag de-al nostru, mai ales din cele grele, se năpusteşte asupra raitierilor, nu-i ţin piept nici cât ai spune de două ori Tatăl nostru.</p>
                  <p rend="justify">Domniile voastre aţi văzut mai demult ce le poate pielea, răspunse micul cavaler, pe când eu trebuie să înghit în sec. Vă spun, domniile voastre, când i-am văzut la Szawle cu bărboaiele galbene ca nişte caiere, am simţit mâncărime până în vârful degetelor. Ehei, sufletul îmi zboară la luptă, iar eu trebuie să stau şi să oftez în carul ăsta! …</p>
                  <p rend="justify">Polcovnicii tăcură, dar se vede că Wołodyjowski nu era singurul care nutrea asemenea simţăminte de prietenie pentru suedezi, fiindcă în curând la urechile polcovnicilor ajunseră vorbele dragonilor care înconjurau carul:</p>
                  <p rend="justify">I-aţi văzut pe câinii ăia de păgâni? întrebă un oştean. Trebuia să ne batem cu ei, şi acum o să le ţesălăm caii…</p>
                  <p rend="justify">Lovi-i-ar trăsnetul să-i lovească! bodogăni al doilea dragon.</p>
                  <p rend="justify">Tacă-ţi fleanca! O să te înveţe suedezul cu mătura să te porţi frumos.</p>
                  <p rend="justify">Sau eu pe el.</p>
                  <p rend="justify">Prost mai eşti! Au vrut să se arunce asupra lor alţii mai căpoşi ca tine, şi uite ce s-a întâmplat!</p>
                  <p rend="justify">Le ducem plocon pe cei mai mari oşteni, parcă i-am băga în gura lupului. Ştiu că vor osteni chinuindu-i, mama lor de ovrei!</p>
                  <p rend="justify">Cu nemţoteii ăştia nu te înţelegi fără ovrei. La Szawle porucinicul a fost nevoit să trimită după un ovrei.</p>
                  <p rend="justify">Lovi-i-ar ciuma!</p>
                  <p rend="justify">Aici, primul dragon coborî puţin glasul şi întrebă:</p>
                  <p rend="justify">Se zvoneşte că niciunul dintre oştenii cei mai buni nu vrea să slujească alături de ei împotriva stăpânului propriu?</p>
                  <p rend="justify">Păi cum altfel! Tu nu i-ai văzut pe unguri, nu ştii că hatmanul a pornit cu oastea împotriva celor care i-au răsculat? Nu se ştie încă ce se va întâmpla. Mulţi dintre dragonii noştri au trecut de partea ungurilor şi gândesc că-i vor împuşca pe toţi.</p>
                  <p rend="justify">Iată răsplata pentru slujba cu credinţă!</p>
                  <p rend="justify">Ducă-se dracului asemenea slujbă!</p>
                  <p rend="justify">Slujbă de ovrei! …</p>
                  <p rend="justify">Stai! răsună deodată glasul lui Roch care mergea în frunte.</p>
                  <p rend="justify">Dar-ar Domnul să ţi se oprească un plumb în bot mormăi un dragon de lângă car.</p>
                  <p rend="justify">Ce-i acolo? se întrebau oştenii.</p>
                  <p rend="justify">Stai! răsună porunca a doua oară.</p>
                  <p rend="justify">Carul se opri. Oştenii îşi struniră caii. Ziua era senină, luminoasă. Răsărise soarele şi în strălucirile lui se vedeau în faţă trâmbe de praf care se înălţau pe drum, de parcă cirezi de vite sau vreo oştire năvăleau asupră-le.</p>
                  <p rend="justify">Curând, în tăvălugul de pulbere se iviră luciri mişcătoare, ca şi cum cineva ar fi împrăştiat jerbe de scântei în trâmbele de praf, şi luminiţele începură să licărească tot mai limpede, aidoma unor luminări aprinse înconjurate de fum.</p>
                  <p rend="justify">Vârfurile suliţelor lucesc aşa! strigă Wołodyjowski.</p>
                  <p rend="justify">Sunt oşteni.</p>
                  <p rend="justify">Nici vorbă, vreun podghiaz suedez.</p>
                  <p rend="justify">La ei numai pedestrimea are suliţe, iar pulberea se apropie prea repede. Sunt călăreţi de-ai noştri!</p>
                  <p rend="justify">Ai noştri, ai noştri! repetară dragonii.</p>
                  <p rend="justify">Strângeţi rândurile! răsună glasul lui jupân Roch. Dragonii făcură cerc în jurul carului. Wołodyjowski avea flăcări în ochi.</p>
                  <p rend="justify">Sunt laudanienii mei cu Zagłoba! Altfel nu se poate!</p>
                  <p rend="justify">Îi mai despărţeau de car doar câteva sute de paşi şi depărtarea se micşora văzând cu ochii, fiindcă cei din faţă veneau în trap întins. În cele din urmă, din norul de pulbere se desprinseră mai multe sute de călăreţi care înaintau în ordine de atac. După o clipă se aflau şi mai aproape. În rândul din faţă, puţin spre dreapta, se vedea sub tuiuri un bărbat puternic, cu buzduganul în mână. Wołodyjowski abia se uită la el, că şi strigă:</p>
                  <p rend="justify">Ăsta-i jupân Zagłoba! Pe Dumnezeul meu, e jupân Zagłoba!</p>
                  <p rend="justify">Zâmbetul lumină chipul lui Jan Skrzetuski.</p>
                  <p rend="justify">El e! Nu e altul! întări. Şi încă sub flamură! S-a şi uns hatman. L-aş recunoaşte pretutindeni după asemenea cutezanţă… Omul ăsta o să moară cum s-a născut.</p>
                  <p rend="justify">Să-i dea Dumnezeu sănătate! spuse Oskierko.</p>
                  <p rend="justify">După care îşi făcu mâinile pâlnie la gură şi începu să strige:</p>
                  <p rend="justify">Jupâne Kowalski! îţi vine ruda în vizită!</p>
                  <p rend="justify">Dar jupân Roch nu auzi, fiindcă tocmai îşi muştruluia dragonii. Ce-i drept, cu toate că n-avea decât o mână de oameni, iar asupra lui năvălea un steag întreg, nu-şi pierdu cumpătul şi nu se înfricoşa deloc. Îşi aşeză dragonii pe două rânduri înaintea carului, în timp ce potrivnicii începură să se apropie ca tătarii, lărgindu-se într-o jumătate de cerc care cuprindea amândouă laturile drumului. Se vede însă că voia să negocieze mai întâi, deoarece începură să fluture steagul şi să strige:</p>
                  <p rend="justify">Stai! Stai!</p>
                  <p rend="justify">La pas, înainte! porunci jupân Roch.</p>
                  <p rend="justify">Predaţi-vă! strigară noii sosiţi.</p>
                  <p rend="justify">Foc! porunci Kowalski drept răspuns.</p>
                  <p rend="justify">Se aşternu o tăcere surdă, nici un dragon nu apăsă pe trăgaciul muschetei.</p>
                  <p rend="justify">Jupân Roch încremeni şi el o clipă, apoi se aruncă turbat asupra propriilor dragoni.</p>
                  <p rend="justify">Foc, câinilor! mugi cu glas înfiorător şi cu o lovitură de pumn îl doborî de pe cal pe oşteanul cel mai apropiat.</p>
                  <p rend="justify">Ceilalţi începură să dea înapoi în faţa bărbatului mânios, dar niciunul nu ascultă porunca. Deodată se risipiră ca un cârd de potârnichi speriate cât ai bate din palme.</p>
                  <p rend="justify">Dac-aş avea astfel de oşteni, aş porunci să-i împuşte! mormăi Mirski.</p>
                  <p rend="justify">În acest timp, Kowalski, văzând că dragonii îl părăsesc, întoarse calul spre rândurile atacatorilor:</p>
                  <p rend="justify">Acolo mi-e moartea! strigă cu glas înfricoşător. Şi se aruncă asupra lor ca trăsnetul.</p>
                  <p rend="justify">Dar nu apucă să străbată nici jumătate din drum, când în rândurile lui Zagłoba răsună o împuşcătură; sfărâmăturile de fier ropotiră în pulberea drumului, calul lui jupân Roch se prăbuşi cu nările în pământ, odată cu călăreţul.</p>
                  <p rend="justify">În aceeaşi clipă, un oştean din steagul lui Wołodyjowski ţâşni ca un fulger înainte şi-l înşfacă de grumaz pe porucinicul care se ridica:</p>
                  <p rend="justify">E  Józwa Butrym! strigă Wołodyjowski. Józwa Beznogi!</p>
                  <p rend="justify">Jupân Roch îl înhaţă şi el pe Józwa de poala veşmântului şi rămase cu ea în mână, după care se încăierară ca doi ereţi furioşi, fiindcă amândoi aveau o putere uriaşă. Scara lui Butrym se rupse şi călăreţul căzu răsturnându-se, dar nu-i dădu drumul lui Roch şi amândoi începură să se rostogolească prin praful drumului ca o ghiulea.</p>
                  <p rend="justify">Dădură fuga şi alţii. Ca la douăzeci de mâini îl înşfăcară pe Kowalski care se zbătea şi se smucea ca un urs în capcană; arunca oamenii de pe el, cum aruncă mistreţul câinii, se ridica iarăşi şi nu se da bătut. Voia să moară, dar împrejur se auzeau zeci de glasuri care repetau: „Luaţi-l viu, luaţi-l viu!”</p>
                  <p rend="justify">În cele din urmă, îl părăsiră puterile şi leşină.</p>
                  <p rend="justify">În această vreme, jupân Zagłoba ajunse lângă car, mai degrabă în car, şi îi luă în braţe pe cei doi Skrzetuski, pe micul cavaler şi pe jupân Mirski, pe jupân Stankiewicz şi pe Oskierko, strigând cu glas sugrumat:</p>
                  <p rend="justify">E, nu-i aşa că şi Zagłoba mai poate fi bun la ceva? Acum o să-i dăm cu tifla lui Radziwiłł. Domniile voastre, suntem liberi şi avem şi oameni la îndemână. Pornim îndată: să-i pustiim moşiile. E, nu-i aşa că mi-a izbutit şiretlicul? … Dacă nu izbutea, născoceam eu altceva ca să mă scap pe mine şi pe domniile voastre! … Abia mai pot să-mi trag sufletul. S-o apucăm spre moşiile lui Radziwiłł, domniile voastre, să pornim fără zăbavă! … Încă nu ştiţi despre el tot ce ştiu eu! …</p>
                  <p rend="justify">Răbufnirile de bucurie le fură întrerupte de laudanienii care alergară cu toţii să-şi întâmpine polcovnicul. Butrymii, Gościewiczii afumaţi, Domaszewiczii, Stakjenii, Gasztowţii se buluciră în jurul carului, strigând cât îi ţinea gura:</p>
                  <p rend="justify">Vivat! Vivat!</p>
                  <p rend="justify">Domniile voastre! spuse micul viteaz după ce se mai potoliră. Fraţii mei iubiţi, vă mulţumesc pentru dragostea voastră! … E îngrozitor că trebuie să nu ne mai supunem hatmanului şi să pornim împotriva lui, dar când trădarea e limpede, nu putem face altfel. Nu ne vom lepăda de ţară şi de milostivul nostru stăpân… Vivat Johannes Casimirus rex! …</p>
                  <p rend="justify">Vivat Johannes Casimirus rex! repetară trei sute de glasuri.</p>
                  <p rend="justify">Să încălcăm moşiile lui Radziwiłł! striga Zagłoba. Să dăm iama în cămările şi pivniţele pline!</p>
                  <p rend="justify">Aduceţi caii, porunci micul cavaler.</p>
                  <p rend="justify">Câţiva se repeziră să îndeplinească porunca, în acest timp, Zagłoba zise:</p>
                  <p rend="justify">Jupâne Michał! Ţi-am condus oamenii în lipsa ta şi recunosc cu plăcere că s-au purtat cu vitejie… Dar acum eşti slobod, aşa că ţi-i încredinţez din nou.</p>
                  <p rend="justify">Domnia ta, se întoarse jupân Michał spre Mirski, te rog să preiei conducerea, ca cel mai în vârstă.</p>
                  <p rend="justify">Nici nu mă gândesc, la ce-mi trebuie! răspunse bătrânul polcovnic.</p>
                  <p rend="justify">Atunci jupân Stankiewicz…</p>
                  <p rend="justify">Eu îmi am steagul meu, n-o să-l iau pe al altcuiva! Rămâi tot domnia ta în fruntea lor; cu paie tocate, scuteşti ovăzul! Îţi cunoşti oamenii, ei te cunosc pe domnia ta şi vor lupta cu mai mare avânt sub conducerea domniei tale.</p>
                  <p rend="justify">Fă aşa, Michał, că ştiu că n-o faci din lăcomie! îl îndemnă Jan Skrzetuski.</p>
                  <p rend="justify">Fie!</p>
                  <p rend="justify">Spunând acestea, jupân Michał luă buzduganul din mâinile lui Zagłoba, încolonă într-o clipă steagul pentru marş şi porni cu ceilalţi polcovnici în fruntea lor.</p>
                  <p rend="justify">Încotro mergem? întrebă Zagłoba.</p>
                  <p rend="justify">Să vă spun drept, nici eu nu prea ştiu, pentru că nici eu nu m-am gândit, răspunse jupân Michał.</p>
                  <p rend="justify">Se cuvine să chibzuim ce avem de făcut, spuse Mirski, trebuie să ne sfătuim degrabă. Mai înainte însă, îngăduiţi-mi să-i mulţumesc lui jupân Zagłoba, în numele tuturor, că nu ne-a uitat şi, în rebus augustis122 ne-a scăpat.</p>
                  <p rend="justify">Păi cum? răspunse jupân Zagłoba cu trufie, ridicându-şi capul şi răsucindu-şi mustaţa. Fără mine aţi fi ajuns la Birże! Dreptatea ne impune să recunoaştem că ce nu sunt în stare să născocească alţii, născoceşte Zagłoba… Jupâne Michał, am avut noi necazuri şi mai mari! Îţi aduci aminte cum te-am scăpat când fugeam cu Halszka dinaintea tătarilor, ai?</p>
                  <p rend="justify">Jupân Michał i-ar fi putut răspunde că atunci nu jupân Zagłoba l-a scăpat pe el, ci, dimpotrivă, el pe jupân Zagłoba, dar se mulţumi să tacă şi să mişte din mustăcioară. Iar bătrânul şleahtic vorbi mai departe:</p>
                  <p rend="justify">Nu trebuie să-mi mulţumiţi, domniile voastre, eu v-am ajutat acum, domniile voastre o să mă ajutaţi altă dată, că n-o să mă părăsiţi cu toţii la ananghie. Sunt atât de bucuros că vă văd slobozi, de parcă aş fi câştigat o mare izbândă. Se arată că nu mi-au îmbătrânit prea rău nici capul şi nici braţul.</p>
                  <p rend="justify">Domnia ta, cum ai nimerit atât de repede la Upita? îl întrebă jupân Michał.</p>
                  <p rend="justify">Păi unde trebuia să nimeresc, la Kiejdany? Să intru în gura lupului? Sigur că am alergat la Upita şi puteţi să mă credeţi că nu mi-am cruţat calul, că de soi mai era, împieliţatul. Ieri dimineaţă am ajuns la Upita, iar la amiază am plecat spre Birże, îndreptându-ne spre locurile acestea, unde mă aşteptam să vă întâlnesc.</p>
                  <p rend="justify">Şi oamenii mei te-au crezut de la început? îl mai întrebă jupân Michał. Doar pe domnia ta nu te cunoşteau decât vreo doi sau trei care te-au văzut la mine.</p>
                  <p rend="justify">La drept vorbind, n-am întâmpinat nici cea mai mică greutate, pentru că, mai întâi, aveam inelul tău, jupâne Michał, iar în al doilea rând, laudanienii tocmai aflaseră despre arestuirea noastră şi trădarea hatmanului. Am găsit acolo o deputăţie de la steagurile lui jupân Mirski şi jupân Stankiewicz, care-i chema să se unească împotriva hatmanului trădător. Când le-am spus deci că vă duc la Birże, a fost ca şi când aş fi răscolit cu băţul un muşuroi de furnici. Caii erau la păşune, au trimis numaidecât slujitorii să-i aducă şi la amiază am pornit la drum. Fireşte, am luat eu conducerea, fiindcă mi se cuvenea.</p>
                  <p rend="justify">Dar tuiul de unde l-ai luat, tătucă? întrebă Jan Skrzetuski. De departe gândeam că e vreun hatman.</p>
                  <p rend="justify">Ce? Nici vorbă că semănăm! De unde am luat tuiul? Uite de unde: odată cu deputăţia steagurilor răzvrătite, a sosit şi jupân Szczyt cu porunca hatmanului către laudanieni de a se duce la Kiejdany şi cu tuiul ca să aibă mai multă trecere în ochii oamenilor. Am poruncit să-l arestuiască numaidecât, iar tuiul l-am luat cu mine, ca să-i înşelăm pe suedezi.</p>
                  <p rend="justify">Pe legea mea, că bine le-ai mai potrivit pe toate! strigă Oskierko.</p>
                  <p rend="justify">Mai dihai ca Solomon! adăugă Stankiewicz.</p>
                  <p rend="justify">Jupân Zagłoba era grozav de măgulit.</p>
                  <p rend="justify">Acum să chibzuim ce trebuie să facem! spuse în sfârşit. Dacă domniile voastre vreţi să mă ascultaţi cu răbdare, am să vă spun ce-am plănuit pe drum. N-aş fi de părere să ne punem în beţe cu Radziwiłł şi asta din două pricini: întâi pentru că, fără să umflam lucrurile, el este ştiuca, iar noi bibanul. Pentru bibani e mai bine să nu se întoarcă niciodată cu capul spre ştiucă, fiindcă poate să-i înghită fără greutate; trebuie să stea mereu cu coada spre ea, deoarece atunci îi apără ascuţişul branhiilor. Să-l pună dracul la frigare cât mai repede şi să-l stropească cu smoală, ca să nu se scrădească prea tare.</p>
                  <p rend="justify">Şi în al doilea rând?</p>
                  <p rend="justify">În al doilea rând, răspunse Zagłoba, pentru că în casus că am cădea în mâinile lui, ne-ar da un asemenea bobârnac, de-ar avea ce să trăncănească toate coţofenele din Lituania… Uitaţi-vă şi domniile voastre ce e în scrisoarea pe care Kowalski o ducea căpeteniei suedeze la Birże şi cunoaşteţi cine este voievodul de Wilno, dacă n-aţi ştiut până acum.</p>
                  <p rend="justify">Spunând acestea, îşi descheie jiletca şi scoase din sân scrisoarea pe care i-o dădu lui Mirski.</p>
                  <p rend="justify">Ei, e în nemţească sau în suedeză? întrebă bătrânul polcovnic. Cine dintre domniile voastre o s-o citească?</p>
                  <p rend="justify">Se arătă că numai jupân Stanisław Skrzetuski ştia puţin nemţeşte, fiindcă se ducea deseori la Toruri, dar scrisul nu putea să-l citească nici el.</p>
                  <p rend="justify">Atunci am să vă spun tot eu, zise Zagłoba. În timp ce aşteptam la Upita să vină caii, am avut puţină vreme şi am poruncit să aducă de zulufi un ovrei de care spun toţi că e grozav de deştept; mi-a citit totul expedite123, cu sabia în grumaz, şi m-a lămurit ce scria. Hatmanul îl roagă pe căpetenia de la Birże şi, pentru binele regelui Suediei, îi porunceşte să trimită dragonii înapoi, apoi să dea poruncă să ne împuşte pe toţi, fără să lase pe nimeni în viaţă, dar să aibă grijă să nu se răspândească vestea.</p>
                  <p rend="justify">Polcovnicii rămaseră stană de piatră, afară de Mirski care clătină din cap şi zise:</p>
                  <p rend="justify">Şi mie, care-l cunosc, mi s-a părut ciudat şi n-am priceput de ce ne lasă să ieşim vii din Kiejdany. Trebuie să fi avut niscaiva pricini pe care nu le ştim noi şi pentru care n-a putut să ne osândească la moarte.</p>
                  <p rend="justify">Sigur că a avut în vedere părerea oamenilor.</p>
                  <p rend="justify">Se prea poate.</p>
                  <p rend="justify">Mai mare mirarea ce îndârjit poate să fie! spuse micul cavaler. Că doar, fără să mă laud, eu i-am scăpat viaţa nu demult împreună cu Ganchof.</p>
                  <p rend="justify">Iar eu am cincizeci de ani de când slujesc, mai întâi în steagurile tatălui, apoi în ale lui! spuse Stankiewicz.</p>
                  <p rend="justify">Îngrozitor om! adăugă Stanisław Skrzetuski.</p>
                  <p rend="justify">Unuia ca el e mai bine să nu-i cazi în gheare zise Zagłoba. Lua-l-ar toţi dracii! Să ne ferim să ne batem cu el, în schimb, moşiile din drumul nostru să le pustiim accurate124. Să mergem la voievodul de Witebsk, ca să avem o acoperire şi un stăpân deasupra capului, iar pe drum să luăm ce-om putea din hambare, grajduri, ocoale, cămări şi pivniţe. Îmi râde inima de mulţumire când mă gândesc şi mai mult ca sigur că n-o să mă las întrecut de nimeni. Dacă o să punem mâna şi pe ceva bani, n-o să fie rău. Când o să ajungem la voievodul de Witebsk încărcaţi de pradă, o să ne primească cu braţele deschise.</p>
                  <p rend="justify">Şi aşa o să fie prea bucuros, răspunse Oskierko Dar sfatul de a merge la el îl găsesc potrivit şi altul mai bun nu se află.</p>
                  <p rend="justify">Toţi suntem de aceeaşi părere, adăugă Stankiewicz.</p>
                  <p rend="justify">Pe legea mea! spuse jupân Michał. Atunci, la voievodul de Witebsk! Să fie el căpetenia pentru care ne-am rugat lui Dumnezeu.</p>
                  <p rend="justify">Amin! rostiră ceilalţi.</p>
                  <p rend="justify">Şi, o vreme, călăriră în tăcere, până când, într-un târziu, Michał începu să se tot răsucească fără astâmpăr în şa.</p>
                  <p rend="justify">Ce-ar fi să-i chelfănim pe undeva pe suedezi? întrebă în sfârşit, întorcându-se spre însoţitorii săi.</p>
                  <p rend="justify">Sfatul meu e să nu ne dăm în lături, dacă ne va sluji întâmplarea! răspunse Stankiewicz. Nu încape îndoială că Radziwiłł i-a asigurat pe suedezi că are toată Lituania în mână şi toţi îl părăsesc pe Jan Kazimierz; să se arate că nu-i adevărat!</p>
                  <p rend="justify">Pe drept cuvânt! consimţi Mirski. Dacă vom nimeri peste vreun podghiaz, să-l facem una cu pământul. Gândesc şi eu că nu-i bine să pornim asupra prinţului, fiindcă nu ne putem măsura cu el. E un mare războinic! Dar ferindu-ne de bătălie, n-ar îi rău să ne învârtim câteva zile pe lângă Kiejdany.</p>
                  <p rend="justify">Ca să-i pustiim moşiile? întrebă Zagłoba.</p>
                  <p rend="justify">Asta nu, dar am putea să strângem mai mulţi oşteni. Steagul meu şi al lui jupân Stankiewicz se vor strecura spre noi. Iar dacă au fost risipite, ceea ce se prea poate, şi aşa oamenii vor veni câte unul tot la noi. Nu mai vorbesc că se vor aduna şi şleahtici. Să-i ducem lui jupân Sapieha o putere mai mare, cu care să poată face ceva.</p>
                  <p rend="justify">Într-adevăr, socoteala era bună, drept pildă puteau să slujească dragonii lui jupân Roch, care se alăturaseră cu toţii lui jupân Michał, afară doar de căpetenie. Asemenea oşteni ar putea să se găsească mai mulţi în oştirea lui Radziwiłł. În plus, se mai putea presupune că primul atac asupra suedezilor avea să stârnească răscoala în întreaga ţară.</p>
                  <p rend="justify">Jupân Wołodyjowski hotărî dar să pornească noaptea spre Poniewicż, să strângă câţi şleahtici vor mai putea în împrejurimile Upitei, iar de acolo să se afunde în codrul Rogowska, în care se aştepta să se adăpostească şi rămăşiţele steagurilor răzvrătite.</p>
                  <p rend="justify">Între timp, poposi lângă râul Ławecza, ca să lase oamenii şi caii să se odihnească.</p>
                  <p rend="justify">Acolo statură până noaptea, supraveghind din tufele de aluni drumul larg, înţesat de gloatele de ţărani care fugeau în păduri dinaintea năvălirii suedezilor.</p>
                  <p rend="justify">Oştenii trimişi spre drum aduceau din când în când câte un ţăran, ca să afle ştiri despre suedezi, dar fără prea mari foloase.</p>
                  <p rend="justify">Ţăranii erau înfricoşaţi şi repetau cu toţii că suedezii sunt pe aproape, dar lămuriri mai precise nu era în stare niciunul să dea.</p>
                  <p rend="justify">Când se întunecă de-a binelea, Wołodyjowski porunci oamenilor să încalece, dar înainte de a porni la drum, auziră cu toţii dangătul clopotelor.</p>
                  <p rend="justify">—  Ce-i asta? întrebă Zagłoba. Pentru rugăciunea îngerul Domnului e prea târziu!</p>
                  <p rend="justify">Jupân Wołodyjowski ascultă o clipă cu luare-aminte.</p>
                  <p rend="justify">Sună de alarmă! spuse.</p>
                  <p rend="justify">După care îşi îmboldi calul de-a lungul rândurilor şi întrebă:</p>
                  <p rend="justify">Nu ştie careva din voi ce sat sau târg se află într-acolo?</p>
                  <p rend="justify">Klewany, jupâne polcovnic! răspunse unul dintre Gościewiczi. Noi cărăm pucioasă pe acolo.</p>
                  <p rend="justify">Auziţi clopotele?</p>
                  <p rend="justify">Le auzim! Nu bat ca de obicei!</p>
                  <p rend="justify">Jupân Michał făcu semn trâmbiţaşului şi sunetul trâmbiţei răsună deodată printre tufărişurile întunecate. Steagul porni înainte.</p>
                  <p rend="justify">Ochii tuturor erau aţintiţi în direcţia de unde se auzea tot mai tare bătaia clopotelor. Nu priveau degeaba, întrucât în zare luci curând o lumină roşietică ce creştea din ce în ce mai mult.</p>
                  <p rend="justify">Au dat foc! şopteau oştenii.</p>
                  <p rend="justify">Jupân Michał se aplecă spre Skrzetuski:</p>
                  <p rend="justify">Sunt suedezii! îi spuse.</p>
                  <p rend="justify">Să ne încercăm puterile cu ei! răspunse jupân Jan.</p>
                  <p rend="justify">Mă mir că au dat foc.</p>
                  <p rend="justify">Se vede că li s-a împotrivit vreun şleahtic sau ţăranii s-au ridicat, văzând că jefuiesc biserica.</p>
                  <p rend="justify">Ei, o să vedem! zise jupân Michał. Şi răsuflă cu mulţumire.</p>
                  <p rend="justify">Jupân Zagłoba veni alături de el.</p>
                  <p rend="justify">Jupâne Michał!</p>
                  <p rend="justify">Ce e?</p>
                  <p rend="justify">Văd că ţi s-a făcut dor de carne de suedez. Ne vom bate, nu-i aşa?</p>
                  <p rend="justify">Unde nu dă Dumnezeu! Unde nu dă Dumnezeu!</p>
                  <p rend="justify">Şi cine-l va păzi pe ostatic?</p>
                  <p rend="justify">Care ostatic?</p>
                  <p rend="justify">Că doar nu pe mine, ci pe Kowalski. Vezi tu, Michał, e un lucru foarte însemnat ca el să nu fugă. Adu-ţi aminte că hatmanul nu ştie nimic din cele ce s-au petrecut, şi nu va afla de la nimeni, numai dacă nu-i va spune chiar Kowalski. Trebuie să punem nişte oameni de nădejde să-l păzească, fiindcă în timpul bătăliei e uşor să spele putina, mai ales că s-ar putea folosi şi de şiretenie.</p>
                  <p rend="justify">E-n stare el de şiretenie, ca şi carul în care stă. Dar, domnia ta, ai dreptate că trebuie să lăsăm pe cineva lângă el. Nu vrei, domnia ta, să ai grijă de el?</p>
                  <p rend="justify">Hm! îmi pare rău de bătălie! … E adevărat că noaptea, la lumina focului, nu mai văd aproape nimic. Dacă era ziua, n-ai fi izbutit să mă convingi niciodată… Dar de vreme ce publicum bonum125 o cere, fie şi aşa!</p>
                  <p rend="justify">Bine. Îţi las vreo cinci oameni într-ajutor, iar dacă vrea s-o şteargă, trageţi-i un plumb în cap.</p>
                  <p rend="justify">Am să-l moi între degete ca pe ceară, nu te teme! … Dar jariştea focului creşte întruna. Unde să mă opresc cu Kowalski?</p>
                  <p rend="justify">Unde vrei domnia ta. Acum nu am timp! zise jupân Michał.</p>
                  <p rend="justify">Şi porni înainte.</p>
                  <p rend="justify">Pârjolul se întindea tot mai mult. Vântul bătea dinspre foc şi odată cu dangătul clopotelor aducea şi pocnetul împuşcăturilor.</p>
                  <p rend="justify">În trap întins! porunci Wołodyjowski.</p>
               </div>
               <div type="div3">
                  <head>Capitolul XVIII.</head>
                  <p rend="justify">Când ajunseră aproape de sat, îşi încetiniră mersul şi văzură uliţa largă atât de bine luminată de flăcări, încât puteai să aduni şi firele de iarbă de pe jos, fiindcă pe amândouă părţile ardeau câteva case de la care focul trecea încet la celelalte. Vântul era destul ele puternic şi purta scânteile, jerbe întregi, aidoma unor păsări de foc, spre acoperişurile învecinate. Pe uliţă, vâlvătaia lumina grupuri mai mici şi mai mari de oameni care se mişcau cu iuţeala în toate părţile. Strigătele oamenilor se amestecau cu bătaia clopotelor ascunse printre copacii bisericii, cu mugetele vitelor, lătratul cânilor şi cu pocnetele rare ale armelor de foc.</p>
                  <p rend="justify">Apropiindu-se şi mai mult, oştenii lui Wołodyjowski îi văzură pe raitierii care purtau pălării cu boruri late; nu erau prea mulţi. Unii luptau cu ţăranii înarmaţi cu îmblăcie şi furci, trăgând în ei cu pistoalele şi respingându-i în grădinile din spatele caselor; alţii scoteau pe uliţă vacile, boii şi oile, împingându-le cu rapierele. Alţii, în sfârşit, abia se mai vedeau în norul de pene împrăştiate; îşi agăţaseră de gât păsări de casă care mai băteau din aripi în zvârcolirile dinaintea morţii. Vreo cincisprezece ţineau caii, fiecare câte doi sau trei; se vede că erau ai tovarăşilor care jefuiau casele.</p>
                  <p rend="justify">Drumul spre sat cobora puţin printr-o pădurice de mesteacăn, astfel că laudanienii, fără să fie văzuţi, aveau în faţa ochilor priveliştea satului atacat de vrăjmaşi, luminat de pojarul în strălucirile căruia se puteau desluşi bine oştenii străini, ţăranii, femeile îmbrâncite de raitieri şi grupurile învălmăşite ale bărbaţilor care se apărau. Toate acestea se mişcau cu repeziciune, aidoma păpuşilor dintr-o piesă cu irozi, strigând, blestemând şi văicărindu-se.</p>
                  <p rend="justify">Focul distrugea casele, cutremurându-şi coama de flăcări şi trosnind tot mai înspăimântător.</p>
                  <p rend="justify">Jupân Wołodyjowski se apropie cu steagul de rohatca126 deschisă la perete şi dădu poruncă să înainteze mai încet. Putea să dea năvală şi să zdrobească dintr-o lovitură pe vrăjmaşul care nu se aştepta la nici o primejdie, dar micul cavaler hotărâse să-i „încerce pe suedezi” în lupta deschisă, aşa că făcu totul ca să fie văzut.</p>
                  <p rend="justify">Într-adevăr, câţiva raitieri, care se aflau nu departe de rohatcă, zăriră steagul ce se apropia. Unul dintre ei alergă la căpetenia care stătea cu sabia scoasă pe uliţă în mijlocul unui grup mai mare de călăreţi, şi începu să-i spună ceva, arătând cu mâna spre partea pe unde cobora jupân Wołodyjowski cu oamenii săi. Căpetenia îşi duse mâna streaşină la ochi şi se uită o clipă, apoi făcu un semn şi deodată, glasul răsunător al trâmbiţei acoperi strigătele oamenilor şi mugetele vitelor.</p>
                  <p rend="justify">Oştenii polonezi putură să admire în voie îndemânarea suedezilor; abia începuse trâmbiţa să sune, când raitierii, ieşind din case într-un suflet sau lăsând baltă lucrurile şi vitele jefuite, alergară la cai.</p>
                  <p rend="justify">Cât ai bate din palme se aşezară în rânduri, la vederea cărora inima micului cavaler se umplu de admiraţie; erau parcă aleşi pe sprânceană. Toţi flăcăi înalţi şi puternici, îmbrăcaţi în caftane cu curele trecute peste umăr, care purtau pe cap pălării negre cu borul ridicat în partea stângă; toţi călăreau pe cai murgi şi stăteau ca un zid, cu rapierele la umăr, privind spre drum cu luare-aminte, dar liniştiţi.</p>
                  <p rend="justify">Dintre rânduri ieşi înainte căpetenia însoţită de trâmbiţaş, vrând pesemne să întrebe cine erau cei care se apropiau atât de încet.</p>
                  <p rend="justify">Gândea, se vede, că e vreunul din steagurile lui Radziwiłł şi nu se aştepta la luptă. Începu dar să facă semne cu rapiera şi pălăria, în timp ce trâmbiţaşul suna mereu, arătând că vor să stea de vorbă.</p>
                  <p rend="justify">Trage unul în ei cu muscheta, porunci micul viteaz, ca să ştie la ce să se aştepte din partea noastră!</p>
                  <p rend="justify">Împuşcătura porni, dar sfărâmăturile de fier nu ajunseră la ţintă, deoarece era prea departe. Căpetenia suedeză gândea pesemne că e vreo neînţelegere la mijloc, căci începu să strige mai tare şi să facă semne cu pălăria.</p>
                  <p rend="justify">Mai trage o dată! tună Wołodyjowski.</p>
                  <p rend="justify">După a doua împuşcătură, căpetenia suedeză întoarse calul şi porni, nu prea grăbit, spre oştenii lui, care se apropiau şi ei în trap întins.</p>
                  <p rend="justify">Primul rând de laudanieni tocmai trecea de rohatcă.</p>
                  <p rend="justify">Ajungând la ai lui, suedezul strigă o poruncă; rapierele care erau îndreptate cu vârful în sus lângă umărul raitierilor se plecară şi rămaseră agăţate de curele, în vreme ce toţi deodată scoaseră pistoalele din coburi şi le sprijiniră cu ţeava în sus de oblâncul şeii.</p>
                  <p rend="justify">Oşteni de mâna întâi! murmură Wołodyjowski, văzând iuţeala şi îndemânarea aproape mecanică a mişcărilor.</p>
                  <p rend="justify">Apoi se uită peste oamenii lui să vadă dacă rândurile sunt în ordine, se îndreptă în şa şi porunci:</p>
                  <p rend="justify">Înainte!</p>
                  <p rend="justify">Laudanienii se aplecară pe grumazul cailor şi porniră ca vijelia.</p>
                  <p rend="justify">Suedezii îi lăsară să se apropie şi traseră cu pistoalele, dar plumbii nu vătămară prea mult pe laudanienii ascunşi după capetele cailor; doar câţiva dintre ei scăpară dârlogii din mână şi căzură pe spate, în timp ce ceilalţi ajunseră şi se izbiră piept în piept cu raitierii.</p>
                  <p rend="justify">Steagurile uşoare din Lituania se mai foloseau încă de suliţe, care în oştile coroanei slujeau numai husarilor, dar Wołodyjowski, aşteptându-se la o luptă de aproape, poruncise, să le înfigă mai înainte la marginea drumului, astfel că îndată începu lucrul săbiilor.</p>
                  <p rend="justify">Primul avânt nu izbuti să-i înfrângă pe suedezi, dar îi dădu înapoi; începură să se retragă, izbind şi împungând cu spadele; laudanienii îi împingeau cu înverşunare înaintea lor de-a lungul uliţei. Cădeau tot mai mulţi, înghesuiala era din ce în ce mai mare; scrâşnetul săbiilor speriase ţăranii, alungându-i de pe uliţa largă, dar căldura împrăştiată de clădirile care ardeau nu mai putea fi îndurată, deşi casele erau despărţite de drum şi de îngrădituri prin grădiniţe.</p>
                  <p rend="justify">Suedezii, împinşi tot mai puternic, se retrăgeau încet, dar îşi păstrau rândurile dinainte. De altminteri, le-ar fi venit greu să se risipească, deoarece gardurile puternice închideau drumul din amândouă părţile. Din când în când, încercau să-i oprească pe atacatori, dar nu izbuteau.</p>
                  <p rend="justify">Era o bătălie ciudată în care, din pricina locului îngust, luptau-numai primele rânduri, celelalte putând doar să le împingă pe cele dinaintea lor. Tocmai de aceea lupta se preschimbă într-un măcel îndârjit.</p>
                  <p rend="justify">Wołodyjowski îi rugase de la început pe polcovnicii mai în vârstă şi pe Jan Skrzetuski să aibă grijă de oşteni în timpul atacului, aşa că acum făcea prăpăd în rândul din faţă. În fiecare clipă, câte o pălărie suedeză cădea în îmbulzeala dinaintea lui, de parcă intra în pământ; din când în când, câte o spadă smulsă din mâna raitierului zbura pe deasupra oştenilor şi în acelaşi timp răsuna un strigăt omenesc înfricoşător şi iarăşi cădea o pălărie; o înlocuia a doua, pe a doua a treia, dar Wołodyjowski înainta mereu, iar ochişorii îi luceau ca două scântei ameninţătoare; nu se lăsa furat de înflăcărare, nu-şi pierdea cumpătul, nu da cu sabia cum dai cu îmblăciul; la răstimpuri, când nu mai avea pe nimeni înaintea lui la o lungime de sabie, îşi întorcea faţa şi lama spre stânga sau spre dreapta şi-l dobora într-o clipită pe raitier printr-o mişcare în aparenţă neînsemnată; era înspăimântător cu mişcările acestea mărunte dar fulgerătoare, aproape neomeneşti.</p>
                  <p rend="justify">Cum se afundă culegătoarea în tarlaua de cânepă care o acoperă cu totul şi-i cunoşti drumul numai după vârfurile care se zbat şi dispar, tot aşa şi el pierea pentru o clipă în îmbulzeala bărbaţilor năprasnici, dar acolo unde capetele cădeau ca spicele retezate de secerător, acolo era el. Jupân Stanisław Skrzetuski şi mohorâtul Józwa Butrym, poreclit Beznogi, mergeau în urma lui.</p>
                  <p rend="justify">În cele din urmă, rândurile dinapoi ale suedezilor ieşiră dintre garduri şi intrară în livada largă din faţa bisericii şi a clopotniţei, urmate îndată de cele dinainte. Răsună porunca scurtă a căpeteniei, care voia să-şi conducă toţi oştenii în luptă, şi dreptunghiul raitierilor, alungit până atunci, se răsfiră cât ai bate din palme într-o linie lungă, vrând să-i stăvilească astfel pe atacatori.</p>
                  <p rend="justify">Jan Skrzetuski însă, care veghea asupra desfăşurării bătăliei şi conducea fruntea steagului, nu urmă pilda suedezului şi se năpusti înainte cu tot avântul; coloana îngustă năvăli peste zidul subţiat al suedezilor şi-l răzbi într-o clipită, apoi coti în goană spre biserică, învăluind prin această mişcare jumătatea stângă a suedezilor, în timp ce asupra aripii drepte se repeziră Mirski şi Stankiewicz cu rezerva alcătuită dintr-o parte din laudanieni şi toţi dragonii lui Kowalski.</p>
                  <p rend="justify">Se încinseră două bătălii, dar nu durară prea mult. Aripa stângă, pe care o înconjurase Skrzetuski, nu mai avu când să schimbe frontul de luptă şi se împrăştie; cea dreaptă, în care se afla şi căpetenia, se împotrivi mai mult, dar prea alungită, începu să se frângă şi să se amestece până când o luă şi ea pe urmele celei stângi.</p>
                  <p rend="justify">Livada largă era, din nefericire, îngrădită din toate părţile cu un gard înalt, iar slujitorii bisericii, văzând ce se petrece, închiseseră uşa din spate şi o proptiseră cu pari.</p>
                  <p rend="justify">Suedezii risipiţi fugeau în cerc, urmăriţi de laudanieni, Ici-colo luptau grupuri mai mari de zece-doisprezece oşteni, săbii contra rapiere; în alte părţi lupta se transformase într-un şir de dueluri şi bărbatul se încleşta cu bărbat, rapiera se încrucişa cu sabia sau se auzeau pocnete de pistoale. Ici un raitier, scăpând de o sabie, era îndată întâmpinat de alta; colo un suedez sau lituanian, ieşind de sub calul căzut, se prăbuşea numaidecât sub loviturile săbiilor care-l aşteptau.</p>
                  <p rend="justify">Prin mijlocul livezii alergau caii dezlănţuiţi, fără călăreţi, cu nările fremătând de spaimă şi coamele în vânt; unii se muşcau, alţii, orbiţi şi înnebuniţi, se întorceau cu picioarele dinapoi spre luptători şi-i loveau cu copitele.</p>
                  <p rend="justify">Jupân Wołodyjowski, răsturnând din şa pe raitierii care-i stăteau în cale, căuta din ochi prin toată livada pe căpetenia suedezilor; în cele din urmă, îl văzu apărându-se de doi Butrymi şi sa repezi spre ei.</p>
                  <p rend="justify">În lături! le porunci Butrymilor. În lături!</p>
                  <p rend="justify">Oştenii ascultători săriră la o parte, iar micul cavaler se izbi cu suedezul, de se ridicară caii în două picioare.</p>
                  <p rend="justify">Căpetenia voia pesemne să-şi răstoarne potrivnicul de pe cal printr-o împunsătură de spadă, dar Wołodyjowski îl prijoni cu mânerul sabiei de dragoni, răsuci fulgerător o jumătate de cerc şi spada zbură. Căpetenia se aplecă spre coburi, dar în aceeaşi clipă, crestat în obraz, dădu drumul la dârlogi din mâna stângă.</p>
                  <p rend="justify">Prindeţi-l viu! strigă Wołodyjowski la Butrymi. Laudanienii îl înhăţară pe rănit şi-l ţinură în şa, iar micul viteaz se îndreptă spre fundul livezii, stingându-i pe raitierii pe care-i întâlnea ca pe nişte lumânări.</p>
                  <p rend="justify">Suedezii însă începură să dea înapoi pretutindeni în faţa şleahticilor mai îndemânatici în lupta în doi. Unii, apucând lama spadei, o îndreptau cu mânerul spre potrivnici, alţii îşi aruncau armele; cuvântul „pardon!” se auzea tot mai des pe câmpul de bătaie. Dar laudanienii nu-i luau în seamă, căci Wołodyjowski poruncise să fie cruţaţi doar câţiva. Suedezii, văzând că se roagă în zadar, săreau iarăşi la luptă şi mureau ca nişte oşteni adevăraţi, după o apărare deznădăjduită, plătindu-şi din belşug moartea cu sânge.</p>
                  <p rend="justify">Un ceas mai târziu mai rămăseseră foarte puţini în viaţă.</p>
                  <p rend="justify">Ţăranii se repeziră cu toţii în livadă, pe drumul dinspre sat, să prindă caii, să-i omoare pe răniţi şi să-i jefuiască.</p>
                  <p rend="justify">Aşa se sfârşi prima ciocnire a lituanienilor cu suedezii.</p>
                  <p rend="justify">În acest timp, jupân Zagłoba, stând în crângul de mesteacăn lângă carul în care zăcea Roch, era nevoit să-i asculte învinuirile amare pentru că, fiindu-i rudă, se purtase totuşi atât de urât cu el.</p>
                  <p rend="justify">M-ai nenorocit, unchiule; nu numai că la Kiejdany mă aşteaptă un plumb în cap, dar şi ruşinea îmi va păta numele pentru totdeauna. De acum încolo, cine vrea să spună nătărău, poate să zică doar: Roch Kowalski.</p>
                  <p rend="justify">Ce-i drept, nu vor fi prea mulţi cei care se vor împotrivi, răspunse Zagłoba. Cea mai bună dovadă e mirarea ta că te-am dus de nas, eu, care l-am sucit ca pe-o păpuşă pe însuşi hanul de la Crâm. Ce credeai tu, mă, năpârstocule, că am să-ţi îngădui să mă duci la Birże în tovărăşia unor oameni vrednici, să arunci în ghearele vrăjmaşului pe cei mai mari bărbaţi, decus 127 acestei Republici?</p>
                  <p rend="justify">Păi eu nu vă duceam pe domnule voastre acolo după voia mea!</p>
                  <p rend="justify">Da, dar erai slujitorul unui călău şi asta e o ruşine pentru un şleahtic, ruşine pe care trebuie s-o speli, altfel mă lepăd de tine şi de tot neamul Kowalski. E mai rău să fii trădător decât ucigaş, dar să fii ajutorul unuia mai rău decât un ucigaş, e prea mult!</p>
                  <p rend="justify">Eu l-am slujit pe hatman!</p>
                  <p rend="justify">Iar hatmanul diavolului! Acum ai găsit ce-ai căutat! … Roch, află o dată pentru totdeauna că eşti un prost şi nu mai încerca să te împotriveşti, iar pe mine să mă ţii de poala caftanului şi ai să ajungi om, pentru că află că nu puţini au înaintat datorită mie.</p>
                  <p rend="justify">Vorbirea le fu întreruptă de împuşcături, fiindcă în sat tocmai începuse lupta. Apoi împuşcăturile conteniră, dar larma continua şi strigătele ajungeau până la locul acesta ferit, din mestecăniş.</p>
                  <p rend="justify">Jupân Michał a început să trebăluiască, spuse Zagłoba. Nu e prea arătos, dar înţeapă ca o viespe. O să-i bată pe diavolii ăştia de peste mare ca pe mazăre. Mai bine aş fi acolo decât aici, dar din pricina ta sunt silit să ascult de-aici ce se întâmplă. Asta ţi-e recunoştinţa? Spune şi tu, asta e faptă vrednică de o rudă?</p>
                  <p rend="justify">De ce trebuie să-ţi fiu recunoscător?</p>
                  <p rend="justify">Pentru că nu mai tragi ca un bou în jugul trădătorului, deşi eşti cum nu se poate mai potrivit pentru arat, fiindcă eşti prost şi sănătos, pricepi? … Ehei, acolo se îngroaşă gluma… Auzi? Cred că suedezii zbiară ca viţeii la păşune.</p>
                  <p rend="justify">Jupân Zagłoba se posomori, era puţin neliniştit; deodată îl întrebă pe Roch, privindu-l aprig în albul ochilor:</p>
                  <p rend="justify">Cine vrei să biruie?</p>
                  <p rend="justify">Cum cine? Ai noştri!</p>
                  <p rend="justify">Păi vezi! De ce nu suedezii?</p>
                  <p rend="justify">Pentru că şi eu aş vrea să-i altoiesc. Ai noştri, sunt ai noştri!</p>
                  <p rend="justify">Se trezeşte conştiinţa în tine… Atunci cum puteai să le duci suedezilor sângele tău?</p>
                  <p rend="justify">Aşa era porunca.</p>
                  <p rend="justify">Şi acum nu mai ai poruncă?</p>
                  <p rend="justify">Păi, nu mai am.</p>
                  <p rend="justify">Acum mai marele tău e jupân Wołodyjowski, nimeni altul!</p>
                  <p rend="justify">Cam aşa!</p>
                  <p rend="justify">Ai să faci ce-ţi va porunci jupân Wołodyjowski.</p>
                  <p rend="justify">Dacă trebuie.</p>
                  <p rend="justify">O  să-ţi spună să te lepezi mai întâi de Radziwiłł, să nu-l mai slujeşti pe el, ci Republica.</p>
                  <p rend="justify">Cum aşa? întrebă Roch, scărpinându-se în cap.</p>
                  <p rend="justify">Asta-i porunca! tună Zagłoba.</p>
                  <p rend="justify">Ascult! răspunse Roch.</p>
                  <p rend="justify">Prea bine! La cel dintâi prilej ai să-i altoieşti pe suedezi!</p>
                  <p rend="justify">Dacă aşa-i porunca! răspunse Kowalski şi răsuflă adânc, ca şi când i s-ar fi luat o greutate uriaşă de pe piept.</p>
                  <p rend="justify">Zagłoba era şi el prea mulţumit, fiindcă îşi avea planurile lui cu Roch. Ascultară deci împăcaţi zgomotele luptei un ceas şi mai bine, până când se linişti totul. Bătrânul şleahtic era tot mai îngrijorat.</p>
                  <p rend="justify">Să nu fi izbutit oare?</p>
                  <p rend="justify">Unchiule, domniţi ta eşti un oştean cu experienţă, cum poţi să vorbeşti aşa? Dacă-i răzbeau, ar fi trecut pe lângă noi în neorânduială…</p>
                  <p rend="justify">Adevărat! … Vad că şi mintea ta e bună la ceva.</p>
                  <p rend="justify">Acum auzi tropotele? Merg încet. Cred că i-au înfrânt pe suedezi.</p>
                  <p rend="justify">Da, dar sunt ai noştri? Mă duc să văd.</p>
                  <p rend="justify">Spunând acestea, jupân Zagłoba îşi lăsă sabia să atârne de cureluşa gărzii, luă pistolul în mână şi porni înainte.</p>
                  <p rend="justify">În curând văzu în faţă o mulţime negricioasă de oameni care mergeau încet pe drum şi auzi murmurul vorbelor.</p>
                  <p rend="justify">În frunte călăreau câţiva oşteni care discutau între ei cu voce tare şi la urechile lui Zagłoba ajunse deodată glasul cunoscut al lui jupân Michał care spunea:</p>
                  <p rend="justify">Sunt băieţi buni! Nu ştiu cum sunt pedestraşii, dar şi călărimea e de mâna întâi!</p>
                  <p rend="justify">Zagłoba îşi împunse calul cu pintenii.</p>
                  <p rend="justify">Ce faceţi?! Sunteţi bine?! N-am mai avut răbdare şi veneam să mă arunc în luptă. E vreunul rănit?</p>
                  <p rend="justify">Slavă Domnului, toţi suntem sănătoşi! răspunse jupân Michał, dar am pierdut vreo douăzeci şi ceva de oşteni.</p>
                  <p rend="justify">Şi suedezii?</p>
                  <p rend="justify">I-am tăiat pe toţi.</p>
                  <p rend="justify">Jupâne Michał, nici vorbă, te-ai săturat de luptă. Se cuvine oare sa laşi de, strajă un om bătrân ca mine? Ptiu! Aveam o poftă de carne de suedez! I-aş fi înfulecat de vii!</p>
                  <p rend="justify">Poţi să-i mănânci şi fripţi, fiindcă unii s-au prăjit în foc.</p>
                  <p rend="justify">Ba să-i ronţăie câinii! Prinşi aţi luat?</p>
                  <p rend="justify">Am luat; rotmistrul şi şapte raitieri.</p>
                  <p rend="justify">Şi ce vrei să faci cu ei?</p>
                  <p rend="justify">Aş da poruncă să-i spânzure, pentru că au năvălit ca nişte hoţi asupra unui sat nevinovat şi au ucis ţăranii… Dar Jan zice că nu se cade.</p>
                  <p rend="justify">Domniile voastre, ascultaţi ce-mi trece prin cap. Să nu-i spânzurăm, dimpotrivă, să-i lăsăm slobozi, să plece, cât mai repede la Birże.</p>
                  <p rend="justify">Ce rost ar avea?</p>
                  <p rend="justify">Până acum m-aţi cunoscut numai ca oştean, acum o să mă cunoaşteţi şi ca pe un cârmuitor. Le dăm drumul suedezilor, dar nu le spunem cine suntem cu adevărat. Din contră, să le spunem că suntem oamenii lui Radziwiłł, că i-am zdrobit din porunca hatmanului şi de acum înainta îi vom nimici pe toţi cei pe care-i vom întâlni, deoarece hatmanul s-a prefăcut doar că trece de partea suedezilor. O să se ia cu mâinile de păr şi încrederea în hatman o sa scadă grozav. Dacă gândul meu nu face mai mult decât biruinţa voastră, să dea Dumnezeu să-mi crească o coadă de cal. Luaţi aminte că în acest fel lovim şi în suedezi, şi în Radziwiłł. Kiejdany e departe de Birże, iar de la Radziwiłł la Pontus e şi mai departe. Până să se lămurească ce s-a petrecut, o să se ia la bătaie! Domniile voastre, dacă îl încăieram pe trădător cu năvălitorii, în folosul cui va fi, dacă nu al Republicii?</p>
                  <p rend="justify">Sfatul e grozav şi face cât o izbândă, bătu-l-ar ghiulele! spuse Stankiewicz.</p>
                  <p rend="justify">Domnia ta ai minte de cancelar, adăugă Mirski. E prea adevărat că li se vor încurca iţele.</p>
                  <p rend="justify">Sigur că aşa va trebui să facem, consimţi jupân Michał. O să le dau drumul mâine, iar acum nu mai vreau să ştiu de nimic, fiindcă sunt tare trudit… Pe uliţă era o căldură de cuptor… Of, mi-au amorţit braţele! … Rotmistrul n-ar putea nici el să plece astăzi cu obrazul scrijelit.</p>
                  <p rend="justify">Ce zici, tătucă, în ce limbă o să le spunem toate astea? întrebă Jan Skrzetuski.</p>
                  <p rend="justify">M-am gândit eu şi la ăsta, răspunse Zagłoba. Kowalski mi-a spus că printre dragonii lui se află doi prusieni mai dezgheţaţi care ştiu bine nemţeşte. Nu încape vorbă că suedezii au învăţat şi ei limba de atâţia ani de când se războiesc pe acolo. Kowalski e acum de-al nostru. E un flăcău grozav şi o să am multe foloase de pe urma lui.</p>
                  <p rend="justify">Bine! zise Wołodyjowski. Unul dintre domniile voastre să aibă grijă de treaba asta, că mie mi se încleiază limba în gură de osteneală. Oamenii ştiu că rămânem în crângul de mesteacăn până dimineaţa. O să ne aducă de mâncare din sat, iar acum la culcare! De străji o să se îngrijească porucinicul meu. Pe legea mea, nici nu vă mai văd bine, mi se lipesc pleoapele…</p>
                  <p rend="justify">Domniile voastre, spuse jupân Zagłoba, nu departe de aici e un stog, să mergem acolo! O să dormim împărăteşte, iar mâine pornim la drum… N-o să ne mai întoarcem pe aici decât cu jupân Sapieha împotriva lui Radziwiłł.</p>
               </div>
               <div type="div3">
                  <head>Capitolul XIX.</head>
                  <p rend="justify">Aşadar, în Lituania începu războiul civil care, alături de cele două încălcări ale graniţelor Republicii şi de războiul tot mai încrâncenat din Ucraina, împlini măsura nenorocirilor.</p>
                  <p rend="justify">Oştirea lituaniană regulată, care şi aşa nu era în stare să facă faţă cum trebuie nici unuia dintre vrăjmaşi, se împărţi în două tabere. O parte din oşteni, îndeosebi polcurile străine, trecură de partea lui Radziwiłł; ceilalţi, în schimb, mai mulţi la număr, numindu-l pe hatman trădător, se împotriveau cu puterea armelor unirii cu Suedia, dar erau dezbinaţi şi n-aveau o căpetenie şi planuri chibzuite dinainte. Putea să fie căpetenie voievodul de Witebsk, dar acesta era prea prins acum cu apărarea Bychówului şi cu luptele deznădăjduite din lăuntrul ţării, ca să se pună de la început în fruntea mişcării împotriva lui Radziwiłł.</p>
                  <p rend="justify">În acest timp, şi năvălitorii, socotind fiecare că toată ţara e proprietatea lui, începură să se ameninţe unul pe altul prin solii. Neînţelegerile dintre ei puteau să ducă în viitor la izbăvirea Republicii, dar înainte de a se ajunge la ciocniri făţişe, în toată Lituania se înstăpâni o învălmăşeală cumplită. Radziwiłł, înşelat în aşteptările lui cu privire la oştire, hotărî s-o supună cu forţa.</p>
                  <p rend="justify">Wołodyjowski abia ajunsese cu steagul său la Poniewież. după lupta de la Klewany, când află de nimicirea de către hatman a steagurilor lui Mirski şi Stankiewicz. O parte din oşteni fuseseră încorporaţi cu forţa în polcurile lui Radziwiłł, iar ceilalţi risipiţi în cele patru vânturi. Cei care scăpaseră rătăceau de unul singur sau în grupuri nu prea mari prin sate şi păduri, căutând un loc unde să se adăpostească de răzbunarea prigonitorilor.</p>
                  <p rend="justify">În fiecare zi veneau fugari în steagul lui jupân Michał, mărindu-i puterea şi aducându-i totodată ştiri din cele mai felurite.</p>
                  <p rend="justify">Cea mai însemnată era vestea răzvrătirii steagurilor regulate care se aflau în Podlasie la Białystok şi la Tykocin. După ocuparea oraşului Wilno de oştile moscovite, acele steaguri aveau să închidă intrarea în ţinuturile coroanei. Aflând însă de trădarea hatmanului, alcătuiră o confederaţie în frunte cu doi polcovnici, Horotkiewicz şi Jakub Kmicic, vărul celui mai credincios tovarăş al lui Radziwiłł, Andrzej.</p>
                  <p rend="justify">Numele celui din urmă era repetat cu groază de toţi oştenii. El ajutase la înfrângerea steagurilor lui Stankiewicz şi Mirski, împuşcându-i fără milă pe răzvrătiţii care-i cădeau în mână. Hatmanul avea o încredere oarbă în el şi în vremea din urmă îl trimisese asupra steagului lui Niewiarowski care, neurmând pilda polcovnicului vânzător, se răsculase.</p>
                  <p rend="justify">Jupân Wołodyjowski ascultă cu multă luare-aminte vestea din urmă, după care se întoarse către tovarăşii chemaţi la sfat şi spuse:</p>
                  <p rend="justify">Ce-aţi zice, domniile voastre, ca în loc să mergem la Bychów, la voievodul de Witebsk, să ne ducem în Podlasie, la steagurile care s-au unit în confederaţie?</p>
                  <p rend="justify">Parcă mi-ai luat vorba din gură! răspunse Zagłoba. Acolo vom fi mai aproape de locurile noastre şi, oricum, te simţi mai bine printre ai tăi.</p>
                  <p rend="justify">Fugarii mai ziceau, se amestecă Jan Skrzetuski, că au auzit cum că regele a poruncit câtorva steaguri să se întoarcă din Ucraina şi să-i oprească pe suedezi la Vistula. Dacă ştirea se va adeveri, atunci am putea să ne regăsim vechii tovarăşi, ca să nu mai rătăcim pe-aici dintr-un loc în altul…</p>
                  <p rend="justify">Şi cine va conduce polcurile acelea? Domniile voastre nu ştiţi?</p>
                  <p rend="justify">Se zvoneşte că hatmanul de tabără al coroanei, răspunse Wołodyjowski, dar oamenii mai mult încearcă să ghicească decât ştiu cu adevărat, deoarece veşti sigure n-aveau cum să sosească până acum.</p>
                  <p rend="justify">Oricum o fi, zise Zagłoba, sfatul meu e să ne strecurăm în Podlasie. Am putea să punem mâna pe steagurile lui Radziwiłł, care s-au răsculat, şi să i le ducem regelui; sunt sigur că asemenea faptă n-ar rămâne fără răsplată.</p>
                  <p rend="justify">Fie şi aşa! consimţită Oskierko şi Stankiewicz.</p>
                  <p rend="justify">Nu e lucru prea uşor, vorbi micul viteaz, să te furişezi până în Podlasie, pentru că va trebui să ne strecurăm printre degetele hatmanului, dar să încercăm. Dacă ne-ar ajuta norocul şi l-am prinde pe Kmicic pe drum, i-aş spune câteva vorbe la ureche, de-ar înverzi pielea pe el…</p>
                  <p rend="justify">O  şi merită! zise Mirski. Nu mă mir că unii oşteni mai vârstnici, care l-au slujit o viaţă pe Radziwiłł, ţin partea hatmanului, dar zvânturatul acela îl slujeşte numai pentru folosul lui şi pentru plăcerea pe care o află în trădare.</p>
                  <p rend="justify">Va să zică, mergem în Podlasie? întrebă Oskierko.</p>
                  <p rend="justify">În Podlasie… În Podlasie! strigară cu toţii.</p>
                  <p rend="justify">Dar lucrul nu era chiar atât de uşor, cum zicea şi Wołodyjowski, fiindcă dacă voiau să ajungă în Podlasie, erau nevoiţi să treacă prin apropiere de Kiejdany, deci pe lângă bârlogul în jurul căruia dădea târcoale leul.</p>
                  <p rend="justify">Drumurile şi dâlmele de păduri, târgurile şi satele erau toate în stăpânirea lui Radziwiłł; nu prea departe de Kiejdany se găsea Kmicic cu călărimea, pedestrimea şi tunurile. Hatmanul aflase şi el de fuga polcovnicilor, de răscoala steagului lui Wołodyjowski şi de lupta de la Klewany. Mai ales aceasta din urmă îl mâniase cumplit, primejduindu-i viaţa, fiindcă astma îi astupase răsuflarea.</p>
                  <p rend="justify">Avea într-adevăr pricini îndreptăţite să se înfurie, ba chiar să deznădăjduiască, întrucât bătălia aceea abătuse asupra capului său furtuna suedeză. Mai întâi că îndată după aceea cetele mai mici de suedezi începură să fie zdrobite. Deşi îi atacau ţăranii şi şleahticii fără îndemnul nimănui, suedezii îl socoteau vinovat pe Radziwiłł, mai ales că rotmistrul şi oştenii trimişi la Birże de Wołodyjowski îi spuseră căpeteniei că au fost loviţi de un steag al lui Radziwiłł şi la porunca lui.</p>
                  <p rend="justify">După vreo săptămână veni o scrisoare de la căpetenia garnizoanei de la Birże, iar după zece zile una de la însuşi Pontus de la Gardie, mai-marele oştirii suedeze. „Sau luminăţia ta nu ai nici o putere şi însemnătate, scria cel din urmă, şi în acest caz, cum ai putut să iscăleşti înţelegerea în numele întregii ţări, sau vrei să duci la pierzanie prin şiretlicuri oastea măriei sale! Dacă-i aşa, bunăvoinţa stăpânului meu nu te va mai apăra şi pedeapsa te va ajunge în curând, dacă nu vei arăta căinţă şi supunere şi nu-ţi vei şterge păcatele prin slujbă credincioasă…”</p>
                  <p rend="justify">Radziwiłł trimise gonaci numaidecât, cu lămuriri despre cele întâmplate, dar spinul rămase în sufletu-i trufaş şi rana arzătoare începu să-l chinuie şi mai rău. El, al cărui cuvânt cutremura până nu demult o ţară mai întinsă decât toată Suedia, el, cu jumătate din avuţiile căruia putea să cumpere averile tuturor magnaţilor suedezi, el, care se împotrivise regelui său, socotindu-se de-o seamă cu monarhii, care îşi lăţise faima în toată lumea cu ajutorul izbânzilor, strălucind ca un soare de propria trufie, era silit acum să asculte ameninţările unui ghinărar suedez, să-i asculte lecţia de credinţă şi umilinţă. E adevărat că ghinărarul acela era cumnatul regelui, dar cine era acel rege, dacă nu unul care îşi însuşise tronul ce i se cuvenea prin lege şi sânge lui Jan Kazimierz?</p>
                  <p rend="justify">Înverşunarea hatmanului se descarcă mai întâi asupra acelora care erau pricina acestor umilinţe şi se jură să-i calce în picioare pe Wołodyjowski, pe polcovnicii care erau cu el şi tot steagul din Lauda. În acest scop, porni împotriva lor şi, aşa cum înconjură vânătorii pădurea cu plase, ca să prindă lupul în bârlog, tot aşa îi înconjură şi el, gonindu-i fără odihnă.</p>
                  <p rend="justify">În acest timp îi veni veste că Kmicic nimicise steagul lui Niewiarowski, risipise oştenii sau îi tăiase, luându-i pe slujitori în steagul lui, astfel că hatmanul îi porunci să-i trimită o parte din oastea lui, ca să fie şi mai sigur de izbândă.</p>
                  <p rend="justify">„Oamenii aceia, scria hatmanul, pentru viaţa cărora ne-ai asuprit atâta, cu osăbire Wołodyjowski şi celălalt venetic, au izbutit să scape în drumul spre Birże. I-am trimis înadins cu cel mai nătărău dintre porucinici, ca să nu-l poată câştiga, dar şi acesta ne-a vândut, sau l-au înşelat. Acum Wołodyjowski are cu el tot steagul laudaniun şi fugarii îl aţâţă. La Klewany a tăiat o sută douăzeci de suedezi, spunând că o face din porunca noastră, din care pricină între noi şi Pontus s-au ivit mari neînţelegeri. Toată treaba poate fi stricată de aceşti trădători, cărora fără proteguirea ta, am fi dat poruncă să le taie capetele. Astfel suntem răsplătiţi pentru îndurarea noastră, dar avem credinţa că în curând ne vom răzbuna. Avem ştire, de asemenea, că la Billewicze şleahticii se adună la spătarul de Rosienie şi uneltesc împotriva noastră; trebuie să punem capăt acestei răzvrătiri. Trimite-ne toată călărimea, iar pedestraşii să plece la Kiejdany să apere castelul şi târgul, fiindcă ne putem aştepta la orice din partea acestor trădători. Tu opreşte-ţi câteva zeci de călăreţi şi du-te la Billewicze să-i aduci la Kiejdany pe spătar şi pe jupâniţă. Acum nu e numai în folosul tău, ci şi într-al nostru, deoarece acela care-i are în mână, stăpâneşte toată Lauda în care şleahticii încep să se răscoale împotrivă-ne sub conducerea lui Wołodyjowski. Pe Harasimowicz l-am repezit la Zabłudów, învăţându-l mai înainte cum să se poarte cu confederaţii de acolo. Vărul său, Jakub, se bucură de multă trecere printre ei; scrie-i şi tu, dacă socoteşti că poţi să-l câştigi astfel.</p>
                  <p rend="justify">Aducându-ţi la cunoştinţa bunăvoinţa noastră statornică, te lăsăm în paza lui Dumnezeu.”</p>
                  <p rend="justify">Citind scrisoarea, Kmicic se bucura în adâncul sufletului că polcovnicii au izbutit să scape din mâinile suedezilor şi le dorea să scape şi de Radziwiłł. Cu toate acestea, îndeplini întocmai poruncile prinţului: îi trimise călărimea, aşeză pedestraşii la Kiejdany şi începu să sape şanţuri în jurul castelului, făgăduindu-şi în gând să pornească la Billewicze după spătar şi jupâniţă când va sfârşi treaba.</p>
                  <p rend="justify">„N-am să folosesc forţa decât la mare nevoie, îşi spunea. – în nici un caz n-o voi asupri pe Oleńka. La urma urmelor, nu fac decât să îndeplinesc porunca prinţului. Ştiu că n-o să mă primească prea bine, dar va da Dumnezeu să se convingă cu vremea că nu-l slujesc pe Radziwiłł împotriva ţării, ci numai pentru izbăvirea ei”.</p>
                  <p rend="justify">Cugetând astfel, muncea de zor la întăriturile de la Kiejdany care în viitor avea să fie reşedinţa Oleńkăi lui.</p>
                  <p rend="justify">Între timp, Wołodyjowski se ferea mereu de hatmanul care-l gonea cu înverşunare. Jupân Michał se simţea totuşi tare strâmtorat, fiindcă de la Birże porniseră spre miazăzi cete însemnate de oşteni suedezi, ţinuturile din răsărit erau cotropite de oştile ţarului, iar pe drumul spre Kiejdany pândea hatmanul.</p>
                  <p rend="justify">Jupân Zagłoba era foarte nemulţumit de asemenea stare de lucruri şi-l năpădea cu întrebări pe Wołodyjowski.</p>
                  <p rend="justify">Jupâne Michał, pentru mila lui Dumnezeu, străpungem plasa, ori n-o străpungem?</p>
                  <p rend="justify">Nici vorbă nu poate fi de străpungere, răspundea micul cavaler. Ştii şi domnia ta că nu sunt un fricos şi dau năvală asupra oricui vrei, fie şi asupra diavolului… Dar hatmanului nu pot să-i ţin piept, că nu sunt de-o seamă cu el! … Chiar domnia ta ai spus că noi suntem bibanii şi el ştiuca. O să fac tot ce stă în puterea mea, ca să nu dau ochi cu el, dacă va trebui să ne batem, ţi-o spun deschis că ne va învinge.</p>
                  <p rend="justify">Şi pe urmă o să dea poruncă să ne taie în bucăţi şi să ne arunce câinilor. Pe legea mea, mai bine-am cădea în mâinile suedezilor decât în ale lui Radziwiłł! … N-ar fi oare mai bine să ne întoarcem din drum şi să ne ducem la jupân Sapieha?</p>
                  <p rend="justify">Acum e prea târziu, fiindcă oştile hatmanului şi cele suedeze ne închid calea.</p>
                  <p rend="justify">Dracu m-a pus să-i îndemn pe cei doi Skrzetuski să vie la Radziwiłł! rosti jupân Zagłoba cu deznădejdea în suflet.</p>
                  <p rend="justify">Dar jupân Michał nu pierduse orice speranţă, mai ales că şleahticii şi ţăranii îl preveneau în legătură cu mişcările hatmanului; toate inimile se îndepărtaseră de Radziwiłł. Astfel că Wołodyjowski se ferea şi el cum se pricepea şi se pricepea cum nu se poate mai bine, întrucât aproape din anii copilăriei se obişnuise să-l hărţuiască pe duşman în luptele cu tătarii şi cazacii. Odinioară, pe când slujea în oastea lui Jeremi, se umpluse de faimă prin marşurile înaintea ciambulurilor128, apropierile, atacurile neaşteptate şi retragerile fulgerătoare în care nu-şi găsea pereche printre celelalte căpetenii.</p>
                  <p rend="justify">Acum, închis între Upita şi Rogów, de o parte, şi Niewiaża, de cealaltă, era silit să se furişeze într-un ţinut de numai câteva mile, ferindu-se mereu de luptă, chinuind steagurile lui Radziwiłł, muşcând chiar uneori din ele, ca lupul urmărit de ogari, care se strecoară adesea în apropierea vânătorilor, iar când câinii îl îmbulzesc prea tare, se întoarce şi îşi arată colţii albi.</p>
                  <p rend="justify">Dar, după ce sosi călărimea lui Kmicic, hatmanul astupă cu ea şi cele mai înguste locuri de trecere şi plecă el însuşi să vegheze, ca cele două capete ale năvodul să se împreună unul cu celălalt.</p>
                  <p rend="justify">Acestea se petreceau la Niewiaża.</p>
                  <p rend="justify">Polcurile lui Mieleszko, Ganchof şi cele două steaguri de călărime aflate sub conducerea prinţului formau parcă un arc a cărui coardă era râul. Wołodyjowski cu polcul său se găsea în mijlocul cercului. Avea într-adevăr înainte un singur loc de trecere care ducea prin smârcurile râului, dar pe malul celălalt aşteptau două polcuri scoţiene şi două sute din cazacii lui Radziwiłł cu şase tunuri mici de câmp, îndreptate în aşa fel, încât nici un om singur n-ar fi izbutit să treacă râul sub focul lor.</p>
                  <p rend="justify">Arcul începu să se strângă. Mijlocul era condus de hatmanul însuşi.</p>
                  <p rend="justify">Din fericire pentru Wołodyjowski, întunericul şi furtuna urmată de ploaie întrerupseră marşul. În schimb, cei împresuraţi mai aveau ca la o milă pătrată de luncă acoperită de răchită, între semiluna oştilor lui Radziwiłł şi râul păzit de cealaltă parte de scoţieni.</p>
                  <p rend="justify">A  doua zi, când lucirile dimineţii albiră vârfurile tufelor de răchită, polcurile porniră mai departe şi merseră până la râu, unde se opriră mute de uimire.</p>
                  <p rend="justify">Jupân Wołodyjowski parcă intrase în pământ; în stufărişuri nu era picior de om.</p>
                  <p rend="justify">Hatmanul însuşi rămase mirat şi îşi vărsă mânia asupra căpeteniilor care conduceau polcurile ce supravegheau trecerea. Îl apucă iarăşi un atac de astmă atât de puternic, încât cei de faţă se temură pentru viaţa lui. Dar nici măcar astma nu-i potoli furia. Cei doi polcovnici cărora li se poruncise să vegheze pe malul râului urmau să fie împuşcaţi, dar Ganchof îl convinse, în sfârşit, pe prinţ sa cerceteze mai întâi cum a izbutit fiara încolţită să scape din capcană.</p>
                  <p rend="justify">Se arătă că Wołodyjowski, folosindu-se de întuneric şi de ploaie, intrase cu steagul în apă şi înotând sau afundându-se prin smârcuri, se strecurase pe lângă aripa dreaptă a oştilor lui Radziwiłł, care ajungea până lângă albia râului. Câţiva cai, împotmoliţi până ta burtă în noroi, arătau locul în care ajunsese pe malul drept.</p>
                  <p rend="justify">După urme se vedea limpede că au pornit în goană spre Kiejdany. Hatmanul înţelese dintr-o dată că voiau să ajungă în Podlasie la Horotkiewicz şi la Jakub Kmicic, Dar, trecând pe lângă Kiejdany, nu vor da oare foc oraşului, nu vor fi ispitiţi-să jefuiască avuţiile de la castel?</p>
                  <p rend="justify">Inima prinţului se strânse de teamă. Cea mai mare parte din vistierie şi lucrurile de preţ se aflau la Kiejdany. Kmicic trebuia într-adevăr să ducă pedestraşii la Kiejdany, dar dacă n-o făcuse, castelul fără apărare putea să cadă lesne în mâinile cutezătorului polcovnic. Fiindcă Radziwiłł nu se îndoia că lui Wołodyjowski nu-i va lipsi curajul de a năvăli asupra reşedinţei de la Kiejdany. Ar fi avut vreme destulă, întrucât, furişându-se la începutul nopţii, se afla cu cel puţin şase ceasuri înaintea urmăritorilor.</p>
                  <p rend="justify">În orice caz, se cuvenea să pornească degrabă la Kiejdany. Prinţul lăsă pedestrimea şi plecă în goană cu toată călărimea.</p>
                  <p rend="justify">Ajungând la Kiejdany nu-l găsi pe Kmicic, dar toate se aflau în bună rânduială şi părerea pe care o avea despre îndemânarea tânărului polcovnic se întări şi mai mult în mintea lui la vederea şanţurilor şi a tunurilor de câmp aşezate în ele. În aceeaşi zi le cercetă împreună cu Ganchof, iar seara îi spuse:</p>
                  <p rend="justify">A  făcut-o din mintea lui, fără porunca mea, şi le-a plănuit atât de bine, că aş putea să mă apăr aici multă vreme şi împotriva tunurilor. Dacă omul acesta nu-şi va răsuci grumazul în tinereţe, va ajunge departe.</p>
                  <p rend="justify">Mai era încă un om la amintirea căruia hatmanul nu-şi putea stăpâni o anume admiraţie ce se amesteca în sufletul lui cu mânia înverşunată, căci omul acesta era Michał Wołodyjowski.</p>
                  <p rend="justify">Aş fi isprăvit la repezeală cu răscoala, îi spuse lui Ganchof, dacă aş fi avut doi slujitori ca el… Kmicic e poate mai viforos, dar nu are experienţa lui, a crescut doar în şcoala lui Jeremi, dincolo de Nipru.</p>
                  <p rend="justify">Luminăţia ta, nu porunceşti să-l urmărească? întrebă Ganchof.</p>
                  <p rend="justify">Prinţul se uită la el şi răspunse apăsat:</p>
                  <p rend="justify">Pe tine te-ar birui, iar de mine fuge.</p>
                  <p rend="justify">Dar după o clipă se încruntă şi rosti:</p>
                  <p rend="justify">Aici e linişte acum, dar va trebui să pornim în curând spre Podlasie, ca să sfârşim odată cu cei de acolo.</p>
                  <p rend="justify">Luminăţia ta! zise Ganchof. Dacă plecăm de aici, vor pune toţi mâna pe arme împotriva suedezilor.</p>
                  <p rend="justify">Care toţi?</p>
                  <p rend="justify">Şleahticii şi ţăranii. Şi nu se vor mulţumi numai cu suedezii, se vor întoarce şi asupra celor de altă credinţă, fiindcă dau vina acestui război pe seama calvinilor, spunând că noi am trecut de partea vrăjmaşului şi i-am chemat aici.</p>
                  <p rend="justify">E  vorba de vărul Bogusław. Nu ştiu dacă va putea să se descurce cu confederaţii în Podlasie.</p>
                  <p rend="justify">E  vorba de Lituania pe care trebuie s-o ţinem sub ascultarea noastră şi a regelui suedez.</p>
                  <p rend="justify">Prinţul începu să umble prin încăpere spunând:</p>
                  <p rend="justify">Dacă aş pune mâna cumva pe Horotkiewicz şi pe Jakub Kmicic! … Îmi încalcă moşiile, distrug, jefuiesc, nu lasă piatră pe piatră.</p>
                  <p rend="justify">Poate că ne înţelegem cu ghinărarul Pontus să trimită aici o garnizoană cât timp vom fi noi în Podlasie.</p>
                  <p rend="justify">Cu Pontus… niciodată! răspunse Radziwiłł, căruia i se urcă sângele la cap. Dacă e nevoie, mă voi înţelege cu regele. Nu vreau să negociez cu slujitorii, când pot să stau de vorbă cu stăpânul. Dacă regele i-ar porunci lui Pontus să-mi pună la îndemână vreo două mii de călăreţi, ar fi altceva… Pe Pontus însă n-am să-l rog. Trebuie să trimitem pe cineva la rege, e timpul să începem negocierile cu el.</p>
                  <p rend="justify">Faţa suptă a lui Ganchof se rumeni uşor, iar ochii îi sticliră de poftă.</p>
                  <p rend="justify">Dacă luminăţia ta porunceşti…</p>
                  <p rend="justify">Tu te-ai duce, ştiu, dar nu sunt sigur că ai şi ajunge. Eşti neamţ şi e primejdios pentru un străin să călătorească printre răzvrătiţi. Cine poate şti unde se află regele acum şi unde se va afla peste două săptămâni sau peste o lună? Trebuie să umbli peste tot… Şi pe urmă… nu se poate! … Tu nu poţi să mergi, fiindcă se cuvine să trimit un om al meu şi o rudă, ca să-l conving pe rege că nu m-au părăsit toţi şleahticii.</p>
                  <p rend="justify">Un om fără experienţă ar putea să facă multă pagubă, cuteză Ganchof.</p>
                  <p rend="justify">Solul nu va avea altceva de făcut, decât să înmâneze scrisorile mele şi să-mi aducă respons, căci oricine e în stare să aducă la cunoştinţa regelui că nu eu am poruncit să-i bată pe suedezi la Klewany.</p>
                  <p rend="justify">Ganchof tăcea.</p>
                  <p rend="justify">Prinţul începu iarăşi să se plimbe cu paşi neliniştiţi prin încăpere şi pe fruntea lui se citea lupta neîntreruptă a gândurilor. De când iscălise înţelegerea cu suedezii, nu mai cunoscuse o clipă de linişte. Îl mustra conştiinţa, îl chinuiau trufia rănită, împotrivirea neaşteptată a ţării şi a oştenilor; îl înspăimântau viitorul nesigur şi ameninţarea înfrângerii. Se zvârcolea în nopţi de nesomn şi se chinuia zdruncinându-şi sănătatea. Ochii i se înfundaseră în orbite; faţa, altădată roşie, i se învineţise şi numărul firelor argintii din mustaţă şi de la tâmple creştea aproape cu fiecare clipă. Într-un cuvânt, trăia într-un zbucium neîntrerupt şi se îndoia sub povară.</p>
                  <p rend="justify">Ganchof îl urmărea cu privirea, nădăjduind că prinţul se va răzgândi şi-l va trimite pe el.</p>
                  <p rend="justify">Dar prinţul se opri deodată şi se lovi cu palma peste frunte.</p>
                  <p rend="justify">Să încalece numaidecât două steaguri de călărime! Le voi conduce eu.</p>
                  <p rend="justify">Ganchof îl privi cu mirare.</p>
                  <p rend="justify">Plecăm iar? îi scăpă fără voie.</p>
                  <p rend="justify">Du-te! îl grăbi prinţul. Să dea Dumnezeu să nu fie prea târziu.</p>
               </div>
               <div type="div3">
                  <head>Capitolul XX.</head>
                  <p rend="justify">După ce sfârşi şanţurile şi pregăti Kiejdany împotriva unui atac neaşteptat, Kmicic nu mai putu să-şi amâne plecarea la Billewicze, la spătarul de Rosienie şi la Oleńka, mai ales că hatmanul îi poruncise limpede să-i aducă la Kiejdany. Dar jupân Andrzej nu se prea simţea în apele lui, iar când porni în cele din urmă, în fruntea celor cincizeci de dragoni, îl cuprinse teama, de parcă se ducea la pierzanie. Îşi închipuia că acolo nu va fi întâmpinat cu bucurie şi tremura la gândul că şleahticul se va împotrivi cu puterea armelor şi atunci va trebui să întrebuinţeze forţa.</p>
                  <p rend="justify">Hotărî totuşi ca la început să-l la cu binişorul şi să-l roage. În acest scop, ca să nu pară că năvăleşte înarmat, îşi lăsă dragonii la cârciuma care se afla la un sfert de verstă de sat şi la încă pe atâta de conac; însoţit numai de vagmistru şi de un slujitor, plecă înainte, poruncind să-l urmeze îndată caleaşca pregătită dinainte.</p>
                  <p rend="justify">Trecuse de mult de amiază şi soarele coborâse bine spre scapăt, dar după o noapte cu ploaie şi furtună ziua era frumoasă şi cerul curat, împestriţat doar din loc în loc spre apus cu nouraşi trandafirii care se pierdeau încet în zarea albăstrie, asemenea unei turme de oi care dispare în depărtare. Kmicic trecu prin sat cu inima înfiorată de nelinişte, ca un tătar care, intrând în sat înaintea ciambulului, se uită în toate părţile de frică să nu nimerească în capcana unor oameni înarmaţi. Dar cei trei călăreţi treceau aproape neobservaţi; doar copiii cu picioarele goale fugeau dinaintea cailor, în timp ce ţăranii, văzând un polcovnic atât de arătos, i se căciuleau până la pământ. După ce ieşi din sat, Kmicic zări înainte conacul, vechiul cuib al Billewiczilor, înapoia căruia se întindeau livezile până hăt la luncile joase.</p>
                  <p rend="justify">Îşi încetini mersul şi începu să vorbească de unul singur; se vede că se pregătea să răspundă la tot felul de întrebări, în vreme ce privirea-i îngândurată aluneca peste clădirile din faţa lui. Nu arăta chiar ca o reşedinţă de magnat, dar de la prima aruncătură de ochi se ghicea că aici trebuie să locuiască un şleahtic cu o avere mai mare decât cele de mijloc. Casa, aşezată cu spatele spre livadă şi cu faţa spre drum, era uriaşă, deşi de lemn. Trunchiurile de pin din care erau întocmiţi pereţii înnegriseră de bătrâneţe atât de mult, încât, alături de ele, geamurile ferestrelor păreau albe. Deasupra pereţilor se înălţa acoperişul uriaş cu patru coşuri la mijloc şi două porumbare la colţuri. Stoluri de porumbei albi se învălătuceau deasupra acoperişului, ba înălţându-se cu bătăi de aripi, ba acoperind şindrila neagră cu pete albe ca zăpada sau zburând în jurul stâlpilor care sprijineau pridvorul.</p>
                  <p rend="justify">Împodobit cu un turnuleţ pe care erau înfăţişate însemnele Billewiczilor, pridvorul acesta strica toată faţa casei, întrucât nu era aşezat la mijloc, ci mai într-o latură. Odinioară, clădirea fusese pesemne mai mică, dar mai apoi se mărise numai într-o parte, cu toate că pereţii mai noi se înnegriseră şi ei în curgerea anilor, ajungând să nu se mai deosebească de cei vechi. Pe amândouă laturile conacului se înălţau două rânduri de acareturi, alcătuind împreună cu clădirea din mijloc un fel de potcoavă.</p>
                  <p rend="justify">Aici se aflau încăperile pentru oaspeţi, folosite atunci când se aduna multă lume, cuhniile, magaziile, şoproanele pentru căruţe, grajdurile pentru caii de ham, pe care stăpânii voiau să-i aibă la îndemână, odăile slujbaşilor, ale slujitorilor şi ale străjerilor cazaci.</p>
                  <p rend="justify">În mijlocul ogrăzii largi creşteau tei bătrâni, în care îşi făcuseră cuibul berzele; mai jos, între copaci, era legat un urs pe o roată. Cele două fântâni cu cumpene de la marginile curţii şi crucea cu Isus răstignit între două suliţe de la poartă întregeau priveliştea reşedinţei acestui bogat neam de şleahtici. În dreapta casei, printre teii deşi, se înălţau acoperişurile de paie ale şurilor, ale hambarelor, staulul vitelor şi ocolul oilor.</p>
                  <p rend="justify">Kmicic intră pe poarta deschisă la perete, ale cărei canaturi semănau cu braţele desfăcute ale unui şleahtic ce-şi aştepta oaspeţii. Clinii de vânătoare care rătăceau prin ogradă vestiră sosirea unor străini şi din aripa slugilor ieşiră îndată doi feciori, ca să le ţină caii.</p>
                  <p rend="justify">Totodată, în uşa clădirii de la mijloc se ivi o făptură femeiască în care Kmicic o recunoscu numaidecât pe Oleńka. Inima începu să-i bată cu putere şi, aruncându-i feciorului dârlogii, porni spre pridvor cu capul gol, ţinându-şi într-o mână chipiul, iar pe cealaltă rezemând-o de mânerul sabiei.</p>
                  <p rend="justify">Jupâniţă întârzie o clipă ca o vedenie minunată, apărându-şi ochii cu mâna de lumina soarelui care apunea, apoi dispăru deodată înfricoşată parcă de vederea musafirului care se apropia.</p>
                  <p rend="justify">„Nu-i a bună!” se gândi jupân Andrzej. „Se ascunde de mine!”</p>
                  <p rend="justify">Şi se întristă, cu atât mai-mult, cu cât înainte de scăpătatul soarelui, priveliştea conacului şi tihna care domnea împrejur îi umpluseră inima de bucurie, deşi poate că jupân Andrzej nu-şi dădea seama de asta.</p>
                  <p rend="justify">Până acum se amăgea că vine la logodnica lui care-l va întâmpina rumenă în obraji şi cu ochii strălucitori de bucurie.</p>
                  <p rend="justify">Dar nădejdile se spulberau. Abia îl zărise şi fugise ca la vederea unui duh rău; în locul ei îi ieşi înainte spătarul cu faţa neliniştită şi nouroasă.</p>
                  <p rend="justify">Kmicic se închină şi-i spuse:</p>
                  <p rend="justify">Domnia ta, voiam demult să-ţi aduc închinăciunea cuvenită, dar n-am putut să vin până acum în aceste vremuri tulbure, cu toate că bunăvoinţa nu mi-a lipsit.</p>
                  <p rend="justify">Foarte bucuros de oaspeţi, pofteşte domnia ta înăuntru, răspunse spătarul, mângâindu-şi ciuful de pe cap, lucru pe care-l făcea de obicei când era încurcat sau nu prea sigur pe el.</p>
                  <p rend="justify">Şi se dădu la o parte din faţa uşii, ca să-l lase pe oaspete să intre înainte.</p>
                  <p rend="justify">La început, Kmicic se codi să intre primul şi se poftiră unul pe altul; în sfârşit, jupân Andrzej o luă înainte şi după o clipă se aflau înăuntru.</p>
                  <p rend="justify">Aici găsiră doi şleahtici: unul, om în puterea vârstei, era jupân Dowgird de Plemborg, vecin de mejdină cu Billewicz, iar celălalt, jupân Chudzynski, arendaşul de la Ejragola.</p>
                  <p rend="justify">Kmicic băgă de seamă că la auzul numelui său chipul li se întunecă şi se înfoiară amândoi ca doi câini ciobăneşti la vederea lupului. Îi privi însă dispreţuitor, apoi nu se mai uită la ei, prefăcându-se că nu-i vede. Urmă o tăcere stânjenitoare.</p>
                  <p rend="justify">Jupân Andrzej începea să-şi piardă răbdarea şi îşi rodea mustaţa, cei doi musafiri continuau să-l privească pe sub sprâncene, iar spătarul îşi tot mângâia ciuful.</p>
                  <p rend="justify">Domnia ta pofteşte şi bea cu noi un pahar din miedul casei noastre, îl îndemnă, în sfârşit, arătându-i urciorul şi paharele. Pofteşte! Pofteşte!</p>
                  <p rend="justify">Cu domnia ta beau! răspunse Kmicic destul de aspru.</p>
                  <p rend="justify">Jupân Dowgird şi Chudzyński începură să răsufle adânc, socotindu-i răspunsul drept un semn de dispreţ faţă de ei, dar nu voiau să înceapă cearta în casa unui prieten, mai ales că era vorba de un om cu o faimă înfricoşătoare în toată Samogiţia. Cu toate acestea, jignirea îi răscoli.</p>
                  <p rend="justify">În acest timp, spătarul bătu din palme şi porunci slujitorului să aducă încă un pahar, apoi turnă mied, îl ridică la gură pe al său şi rosti:</p>
                  <p rend="justify">În sănătatea domniei tale… Sunt bucuros să te văd în casa mea.</p>
                  <p rend="justify">M-aş bucura din toată inima, dacă ar fi aşa!</p>
                  <p rend="justify">Oaspetele e totdeauna binevenit… răspunse spătarul sentenţios.</p>
                  <p rend="justify">După o clipă simţind pesemne că e de datoria lui de gazdă să nu lase vorbirea să lâncezească, întrebă:</p>
                  <p rend="justify">Ce se mai aude la Kiejdany? Hatmanul e sănătos?</p>
                  <p rend="justify">Nu prea, jupâne spătar şi binefăcător al meu, răspunse Kmicic, şi în timpurile acestea de nelinişte nici nu poate fi altfel… Prinţul are o mulţime de griji şi necazuri.</p>
                  <p rend="justify">Cred şi eu! zise jupân Chudzyński.</p>
                  <p rend="justify">Kmicic se uită o clipă la el, apoi se întoarse iarăşi spre spătar şi-i vorbi mai departe astfel:</p>
                  <p rend="justify">Având auxilia făgăduite de Măria Sa regele Suediei, prinţul se aştepta să pornească fără zăbavă asupra vrăjmaşului la Wilno şi să răzbune mormanele de cenuşă calde încă. Domnia ta trebuie să ştii că acum la Wilno n-a mai rămas nici o casă întreagă, deoarece a ars şaptesprezece zile. Lumea vorbeşte că printre dărâmături mai înnegresc doar gurile pivniţelor care fumegă mereu…</p>
                  <p rend="justify">Mare nenorocire! îl întrerupse spătarul.</p>
                  <p rend="justify">Nici vorbă că e o mare nenorocire care, dacă n-a putut fi oprită, se cuvenea măcar răzbunată; oraşul de scaun al duşmanului trebuia făcut scrum. Şi, aşa s-ar fi întâmplat, dacă nu erau răzvrătiţii care, bănuind că cel mai vrednic stăpân are gânduri rele, l-au numit trădător şi-i stau împotrivă cu puterea armelor, în loc să pornească împreună asupra vrăjmaşului. De aceea, nu e de mirare că sănătatea prinţului nu mai e cum trebuie, atunci când el, pe care Dumnezeu l-a făcut pentru fapte mari, vede că răutatea omenească îi pregăteşte alte şi alte impedimenta care pot să ducă de râpă toată lucrarea. Cei mai buni prieteni, pe care conta cel mai mult, l-au dezamăgit, s-au lepădat de el ori au trecut de partea duşmanilor lui.</p>
                  <p rend="justify">Aşa s-a întâmplat! rosti spătarul mohorât.</p>
                  <p rend="justify">De aceea e tare îndurerat! urmă Kmicic. Eu însumi l-am auzit pe prinţ când spunea: „Ştiu prea bine că şi cei cinstiţi mă judecă rău, dar de ce nu vin la Kiejdany să-mi spună pe faţă ce au împotriva mea şi să-mi asculte lămuririle?”</p>
                  <p rend="justify">La cine se gândeşte prinţul? întrebă spătarul.</p>
                  <p rend="justify">În primul rând la domnia ta, binefăcătorule, pentru care prinţul nutreşte un respect adânc, căci bănuieşte că te numeri printre duşmanii lui…</p>
                  <p rend="justify">Spătarul începu să-şi mângâie ciuful cu sârg, apoi, văzând că discuţia se îndreaptă pe un făgaş nedorit, bătu din palme.</p>
                  <p rend="justify">Feciorul de casă apăru în pragul uşii.</p>
                  <p rend="justify">Nu vezi că se întunecă? … Lumină! strigă spătarul.</p>
                  <p rend="justify">Dumnezeu mi-e martor că voiam să vin să mă închin domniei tale, dar acum am venit şi din porunca prinţului care s-ar fi ostenit singur până la Billewicze, dacă timpul i-ar fi îngăduit.</p>
                  <p rend="justify">Casa mea e mult prea mică pentru el! răspunse spătarul.</p>
                  <p rend="justify">Domnia ta să nu vorbeşti cu păcat, fiindcă e un lucru prea obişnuit ca vecinii să-şi facă vizite, numai că prinţul n-are o clipă liberă, aşa că mi-a zis: „Roagă-l pe Billewicz să mă ierte că nu pot să mă duc eu la ei, dar să vină el la mine cu ruda lui, şi asta fără întârziere, deoarece mâine sau poimâine nici eu nu ştiu pe unde voi fi! Aşadar, domnia ta, vin să vă poftesc la prinţ şi mă bucur că vă aflu sănătoşi pe amândoi, fiindcă am văzut-o pe jupâniţa Aleksandra în uşă când am venit, deşi a pierit numaidecât ca ceaţa de pe luncă.</p>
                  <p rend="justify">Aşa-i, întări spătarul, chiar eu am trimis-o să vadă cine a venit.</p>
                  <p rend="justify">Aştept răspunsul domniei tale, jupâne spătar şi binefăcătorule! zise Kmicic.</p>
                  <p rend="justify">În clipa aceea, slujitorul aduse un sfeşnic şi-l aşeză pe masă; la lumina luminărilor, chipul spătarului arăta foarte îngrijorat.</p>
                  <p rend="justify">E  o mare cinste pentru mine, rosti. Dar… acum nu pot… Vezi şi domnia ta că am oaspeţi… Roagă-l pe prinţul hatman să mă ierte…</p>
                  <p rend="justify">Jupâne spătar, asta nu-i nici o piedică, fiindcă domniile lor vor da întâietate prinţului.</p>
                  <p rend="justify">Avem şi noi limbă şi putem să răspundem pentru noi! se amestecă jupân Chudzyński.</p>
                  <p rend="justify">Fără să aşteptăm ca să hotărască altul în ce ne priveşte! adăugă jupân Dowgird de Plemborg.</p>
                  <p rend="justify">Vezi, jupâne spătar, răspunse Kmicic, prefăcându-se a lua drept bune vorbele mormăite ale şleahticilor. Am ştiut eu că sunt nişte cavaleri binecrescuţi. De altminteri, ca să nu-i jignesc cu ceva, îi poftesc şi pe ei la Kiejdany în numele prinţului.</p>
                  <p rend="justify">De prisos! răspunseră amândoi. Avem altceva de făcut.</p>
                  <p rend="justify">Kmicic îi privi într-un fel anume, apoi spuse cu răceală, întorcându-se parcă spre altcineva:</p>
                  <p rend="justify">Când prinţul pofteşte, nu poate fi refuzat!</p>
                  <p rend="justify">La aceste cuvinte, şleahticii se ridicară de la masă.</p>
                  <p rend="justify">Aşadar cu forţa? întrebă spătarul.</p>
                  <p rend="justify">Jupâne spătar şi binefăcătorule! răspunse Kmicic repede. Domniile lor, cu voie sau fără voie, tot o să meargă, pentru că aşa vreau eu, dar în ceea ce te priveşte pe domnia ta nu vreau să întrebuinţez puterea şi te rog cu toată umilinţa să binevoieşti a da ascultare dorinţei prinţului. Eu sunt oştean şi am poruncă să te duc la castel, dar n-am să încetez sa te rog, atâta vreme cât mai nădăjduiesc că rugăminţile mele nu vor fi zadarnice; îţi jur domniei tale că acolo nu ţi se va clinti nici un fir de păr din cap. Prinţul vrea să se lămurească cu domnia ta şi mai doreşte ca în aceste vremuri tulburi, când până şi ţăranii se adună în grupuri înarmate şi jefuiesc la drumul mare, să locuieşti la Kiejdany. Asta-i toată treaba! Acolo vei fi socotit cu respectul cuvenit unui oaspete şi prieten, îţi dau cuvântul meu de cavaler.</p>
                  <p rend="justify">Ca şleahtic mă împotrivesc! se sumeţi spătarul. Şi legea e de partea mea!</p>
                  <p rend="justify">Şi săbiile! strigară Chudzyński şi Dowgird.</p>
                  <p rend="justify">Kmicic izbucni în râs, se încruntă şi zise:</p>
                  <p rend="justify">Domniile voastre, ascundeţi săbiile, că poruncesc să vă ducă pe amândoi în spatele şurilor şi să vă împuşte.</p>
                  <p rend="justify">La asemenea vorbe, şleahticii înlemniră şi începură să se uite unul la altul şi la Kmicic, iar spătarul strigă:</p>
                  <p rend="justify">Asta înseamnă siluirea libertăţilor şi a privilegiilor noastre de şleahtici!</p>
                  <p rend="justify">Nu va fi nici o siluire, dacă domnia ta va asculta de bunăvoie, răspunse Kmicic. Află, domnia ta, că tocmai de aceea am lăsat dragonii în sat şi am venit singur să te poftesc ca pe un vecin. Binevoieşte şi dă-mi ascultare, fiindcă trăim timpuri în care e greu să ţin seama de dorinţa domniei tale. Prinţul însuşi se va ruga de iertare şi poţi să fii sigur că vei fi primit ca un vecin şi prieten, înţelege, domnia ta, că dacă ar fi fost să fie altfel, aş fi fost mai bucuros să capăt un plumb în cap, decât să vin aici. Cât trăiesc, nimeni nu se va atinge de un fir de păr din capul unui Billewicz! Adu-ţi aminte cine sunt, gândeşte-te la jupân Herakliusz, la testamentul lui şi socoteşte şi domnia ta că hatmanul nu putea să aibă gânduri rele, de vreme ce m-a trimis pe mine.</p>
                  <p rend="justify">Atunci ce va să zică silnicia asta; de ce trebuie să merg cu forţa? … Cum pot să mă încred în el, când toată Lituania se plânge de asuprirea în care trăiesc la Kiejdany atâţia oameni vrednici?</p>
                  <p rend="justify">Kmicic răsuflă uşurat, fiindcă din cuvintele şi glasul spătarului înţelese că împotrivirea lui începe să se clatine.</p>
                  <p rend="justify">Binefăcătorul meu! spuse aproape cu veselie. Între vecini, de multe ori silnicia îşi are initium129 în dragoste. Când domnia ta porunceşti să se scoată roata de la şareta unui oaspete drag şi îi închizi coşul de nuiele în şopron, nu e asta tot o silnicie? Şi când îi porunceşti să bea, deşi vinul i se scurge pe nas, nu înseamnă silnicie? Cunoaşte domnia ta că dacă voi fi silit să te duc legat între dragoni la Kiejdany, chiar şi atunci asta va fi spre binele domniei tale… Ia aminte numai: oştenii răsculaţi umblă pe toate drumurile şi făptuiesc tâlhării de tot felul, ţăranii se strâng în cete, oştile suedeze se apropie, iar domnia ta crezi că în fierberea asta o să te ocolească primejdia, că azi sau mâine, unii sau alţii, nu te vor călca, nu-ţi vor jefui averea şi nu-ţi vor da foc, ridicând mâna asupra domniei tale? … Doar Billewicze nu-i o fortăreaţă! Te poţi apăra aici? Ce doreşte prinţul? Să te afli în siguranţă, pentru că numai la Kiejdany nu te ameninţă nimic. Aici vor rămâne oştenii prinţului, care vor păzi conacul ca ochii din cap de orice samavolnicie, şi, dacă se va pierde o singură furcă, te învoiesc să pui poprire pe toată averea mea.</p>
                  <p rend="justify">Spătarul începu să se plimbe prin încăpere.</p>
                  <p rend="justify">Pot oare să mă încred în cuvântul domniei tale?</p>
                  <p rend="justify">Ca într-al lui Zawisza! răspunse Kmicic.</p>
                  <p rend="justify">În clipa aceea, intră jupâniţa Aleksandra. Kmicic se îndreptă repede spre ea, dar îşi aminti deodată ce se petrecuse la Kiejdany şi înfăţişarea rece a Oleńkăi îl ţintui locului, aşa că se înclină tăcut de departe.</p>
                  <p rend="justify">Spătarul se opri înaintea ei.</p>
                  <p rend="justify">Trebuie să plecăm la Kiejdany! spuse.</p>
                  <p rend="justify">Şi de ce, mă rog? întrebă jupâniţa.</p>
                  <p rend="justify">Pentru că ne pofteşte hatmanul…</p>
                  <p rend="justify">Cu toată cuviinţa… ca pe nişte vecini! … adăugă Kmicic.</p>
                  <p rend="justify">Aşa-i, cu toată cuviinţa, întări spătarul cu amărăciune. Dar dacă nu mergem de bunăvoie, cavalerul ăsta are poruncă să ne înconjure cu dragonii şi să ne ia cu forţa.</p>
                  <p rend="justify">Să dea Dumnezeu să nu ajungem până acolo! zise Kmicic.</p>
                  <p rend="justify">Vezi, unchiule, rosti jupâniţa Aleksandra, nu ţi-am spus eu să fugim mai departe fiindcă aici n-o să ne lase în pace? … Uite că s-a adeverit!</p>
                  <p rend="justify">Acum ce să mai facem, că silnicia n-are leac! se văietă spătarul.</p>
                  <p rend="justify">Asta aşa-i, răspunse Oleńka, dar noi nu trebuie să mergem de bunăvoie în casa aceea a ruşinii. Lotrii ăştia n-au decât să ne ducă legaţi… Nu suntem singurii care îndurăm prigoana, răzbunarea trădătorilor nu ne va ajunge numai pe noi, să afle însă că între ruşine şi moarte o alegem pe cea din urmă.</p>
                  <p rend="justify">Aici se întoarse dispreţuitoare spre Kmicic:</p>
                  <p rend="justify">Leagă-ne, jupâne polcovnic sau jupâne călău, şi porunceşte să ne ducă între cai, că altfel nu mergem.</p>
                  <p rend="justify">Lui Kmicic îi năvăli sângele în obraji, mânia năprasnică era gata să răbufnească, dar cavalerul se stăpâni.</p>
                  <p rend="justify">Ah, jupâniţă scumpă! rosti cu glasul înăbuşit. Se vede că nu-mi eşti deloc binevoitoare, de vreme ce vrei să faci din mine un tâlhar şi un trădător. Dumnezeu să judece, care din noi are dreptate: eu, care-l slujesc pe hatman, sau tu care mă umileşti ca pe un câine. Dumnezeu te-a dăruit cu frumuseţe, dar ai inimă încrâncenată şi neiertătoare. Eşti în stare să suferi tu însăţi, numai ca să-mi umpli sufletul de durere. Întreci măsura, jupâniţă, pe legea mea, întreci măsura, dar nu-i nimic!</p>
                  <p rend="justify">Fata vorbeşte cu dreptate! strigă spătarul, căruia îi revenise curajul dintr-odată. Nu mergem de bunăvoie! … Cheamă-ţi dragonii.</p>
                  <p rend="justify">Dar Kmicic nu-l luă în seamă, atât era de revoltat şi de jignit.</p>
                  <p rend="justify">Îţi place să scormoneşti durerea altuia, îi spuse mai departe Oleńkăi. M-ai numit trădător, fără să fiu judecat, neascultându-mi lămuririle, neîngăduindu-mi să rostesc nici un cuvânt în apărarea mea. Fie şi aşa! … Dar la Kiejdany tot ai să mergi… cu voie, fără voie, mi-e totuna! Acolo gândurile mele vor ieşi la iveală şi ai să cunoşti, dacă m-ai nedreptăţit sau nu, acolo conştiinţa îţi va spune care dintre noi doi a fost călău! Altă răzbunare nu-mi doresc… Dumnezeu să fie cu tine, dar măcar atâta mulţumire trebuie să am şi eu. Altceva nu mai vreau de la tine, pentru că ai întins coarda până ai rupt-o… Frumuseţea ta, ca şi floarea, ascunde un şarpe! Bătu-te-ar să te bată!</p>
                  <p rend="justify">Nu mergem! repetă spătarul şi mai hotărât, Aşa-i! strigară jupânii Chudzyński şi Dowgird de Plemborg.</p>
                  <p rend="justify">Atunci Kmicic se întoarse către ei palid ca ceara, fiindcă îl înăbuşea mânia şi clănţănea din dinţi de parcă-avea fierbinţeală.</p>
                  <p rend="justify">Ei, spuse, să nu cutezaţi Se aude tropotul cailor, vin dragonii mei! Să mai spună unul că nu merge!</p>
                  <p rend="justify">Într-adevăr, afară se auzea tropotul unei cete de călăreţi. Se convinseră cu toţii că nu mai e nimic de făcut, iar Kmicic zise:</p>
                  <p rend="justify">Jupâniţă, cât ai spune de două ori Tatăl nostru, trebuie să fii în caleaşca, altfel unchiul va căpăta un plumb în cap.</p>
                  <p rend="justify">Se vede că îl stăpânea o furie tot mai sălbatică, deoarece răcni deodată de zăngăniră geamurile ferestrelor:</p>
                  <p rend="justify">La drum!</p>
                  <p rend="justify">Dar uşa de la tindă se deschise fără zgomot şi un glas străin întrebă:</p>
                  <p rend="justify">Şi încotro, mă rog, jupâne cavaler?</p>
                  <p rend="justify">Rămaseră cu toţii împietriţi de mirare; toate privirile se îndreptară spre uşa în care stătea un omuleţ cu platoşe şi cu sabia goală în mână.</p>
                  <p rend="justify">Kmicic se dădu un pas înapoi, ca şi când ar fi văzut un strigoi.</p>
                  <p rend="justify">Pan… Wołodyjowski! strigă.</p>
                  <p rend="justify">La poruncă! răspunse omuleţul.</p>
                  <p rend="justify">Şi înaintă spre mijlocul încăperii, urmat de Mirski, Zagłoba, cei doi Skrzetuski, Stankiewicz, Oskierko şi jupâni Roch Kowalski.</p>
                  <p rend="justify">Hei! spuse Zagłoba. Pe tătar cazacul prinde, tătarul de cap îl ţine.</p>
                  <p rend="justify">Spătarul de Rosienie începu să vorbească.</p>
                  <p rend="justify">Cavaleri, oricine aţi fi scăpaţi un şleahtic pe care, împotriva legii, a sângelui şi a rangului, vor să-l arestuiască şi să-l lege. Domniile voastre, fraţilor, apăraţi libertatea şleahticilor.</p>
                  <p rend="justify">Nu te teme, domnia ta! răspunse Wołodyjowski. Dragonii prigonitorului sunt legaţi fedeleş, iar de ajutor are mai multă nevoie el decât domnia ta.</p>
                  <p rend="justify">În primul rând de un duhovnic! interveni Zagłoba.</p>
                  <p rend="justify">Jupâne cavaler, vorbi Wołodyjowski, întorcându-se spre Kmicic. Cu mine n-ai noroc, îţi ies în cale a doua oară… nu te aşteptai să mă vezi, nu-i aşa?</p>
                  <p rend="justify">Aşa este! răspunse Kmicic. Credeam că domnia ta ai căzut în mâinile prinţului.</p>
                  <p rend="justify">Tocmai i-am scăpat printre degete… şi ştii şi domnia ta că drumul spre Podlasie trece pe aici… Dar să lăsăm, asta. Când ai răpit-o întâia oară pe jupâniţă, te-am chemat la lupta cu sabia… e adevărat?</p>
                  <p rend="justify">Adevărat, întări Kmicic, ducându-şi fără să vrea mâna la cap.</p>
                  <p rend="justify">Acum e altă poveste. Atunci erai un ucigaş, lucru nu prea rar printre şleahtici, dar care mai putea fi îndreptat! … Acum însă nu mai eşti vrednic să te baţi cu un om cinstit.</p>
                  <p rend="justify">Şi de ce, mă rog? întrebă Kmicic.</p>
                  <p rend="justify">Şi îşi înălţă capul cu mândrie, privindu-l pe Wołodyjowski în ochi.</p>
                  <p rend="justify">Pentru că eşti un trădător şi pentru, că ţi-ai călcat jurământul! răspunse Wołodyjowski. Pentru că ai tăiat nişte oşteni credincioşi ţării, pentru că din vina domniei tale pământul acesta nenorocit geme acum sub un nou jug! … Pe scurt: alege-ţi moartea, fiindcă ţi-a sosit ceasul de pe urmă.</p>
                  <p rend="justify">Cu ce drept vreţi să mă judecaţi şi să mă omorî ţi? întrebă Kmicic.</p>
                  <p rend="justify">Domnia ta, se amestecă Zagłoba fără urmă de zâmbet, în loc să ne întrebi ce drepturi avem, mai bine ţi-ai rosti rugăciunea… Iar dacă ai ceva de spus în apărarea domniei tale, spune repede, fiindcă n-ai să găseşti pe nimeni care s-o facă. Am auzit că jupâniţa aci de faţă te-a scăpat o dată din mâinile lui Wołodyjowski, dar după ce i-ai făcut acum, nici ea nu mai ţine cu tine.</p>
                  <p rend="justify">Ochii tuturor se întoarseră fără voie spre Billewiczówna, a cărei faţă era în clipa aceea parcă cioplită din piatră. Sta nemişcată, cu pleoapele lăsate, rece ca gheaţa; nu făcu nici un pas şi nu răspunse nimic.</p>
                  <p rend="justify">Tăcerea fu întreruptă de glasul lui Kmicic:</p>
                  <p rend="justify">Nici eu n-o rog să-mi ia apărarea!</p>
                  <p rend="justify">Jupâniţa Aleksandra tăcea.</p>
                  <p rend="justify">La mine! tună Wołodyjowski, întorcându-se spre uşă.</p>
                  <p rend="justify">Se auziră paşi grei, însoţiţi de clinchetul pintenilor, şase oşteni în frunte cu Józwa Butrym intrară în încăpere.</p>
                  <p rend="justify">Luaţi-l! porunci Wołodyjowski. Duceţi-l la marginea satului şi trageţi-i un plumb în cap!</p>
                  <p rend="justify">Braţul greu al lui Butrym se lăsă pe gulerul lui Kmicic, urmat îndată de alte două.</p>
                  <p rend="justify">Nu îngădui să fiu târât ca un câine! îl rugă jupân Andrzej pe Wołodyjowski. Merg şi singur.</p>
                  <p rend="justify">Micul cavaler făcu un semn oştenilor care îi dădură drumul şi îl înconjurară. Kmicic ieşi liniştit, fără să mai spună nimănui nimic, îngâna doar vorbele rugăciunii.</p>
                  <p rend="justify">Jupâniţa Aleksandra plecă şi ea spre celelalte încăperi. Trecu printr-una, prin a doua, întinzând braţele înainte; deodată i se întunecă înaintea ochilor, i se tăie răsuflarea şi căzu leşinată.</p>
                  <p rend="justify">În acest timp, în odaia în care se aflau cavalerii se înstăpânise o tăcere adâncă; o întrerupse într-un târziu spătarul de Rosienie.</p>
                  <p rend="justify">Oare nu mai putem face nimic pentru el? întrebă.</p>
                  <p rend="justify">Îmi pare rău de el, răspunse Zagłoba, fiindcă s-a arătat curajos în faţa morţii.</p>
                  <p rend="justify">La care Mirski:</p>
                  <p rend="justify">A  împuşcat peste zece oşteni de elită din steagul meu, afară de cei care au căzut în luptă.</p>
                  <p rend="justify">Şi din al meu la fel! adăugă Stankiewicz. Iar din oamenii lui Niewiarowski cred că n-a mai rămas niciunul.</p>
                  <p rend="justify">Aşa i-o fi poruncit Radziwiłł! spuse jupân Zagłoba.</p>
                  <p rend="justify">Domniile voastre, răzbunarea lui Radziwiłł se va abate asupra capului meu! observă spătarul.</p>
                  <p rend="justify">Domnia ta trebuie să fugi. Noi mergem în Podlasie, fiindcă steagurile de acolo s-au răsculat împotriva trădătorilor, vino deci şi domnia ta cu noi. Altfel nu se poate. Poţi să te adăposteşti cu jupâniţa la Białowieża, unde stă o rudă a lui jupân Skrzetuski, starostele de vânătoare. Acolo n-o să vă găsească nimeni.</p>
                  <p rend="justify">Dar moşia mea se va duce pe apa sâmbetei.</p>
                  <p rend="justify">Republica ţi-o va da înapoi.</p>
                  <p rend="justify">Jupâne Michał, zise Zagłoba deodată, dau fuga să văd dacă nefericitul acela n-are niscaiva porunci ale hatmanului. Ţineţi minte ce-am găsit la Roch Kowalski?</p>
                  <p rend="justify">Încalecă, domnia ta. Mai ai vreme, fiindcă mai târziu hârtiile se vor umple de sânge. Am poruncit înadins să-l ducă la marginea satului, ca să nu se înspăimânte jupâniţă de pocnetele muschetelor, că de, femeile sunt simţitoare şi sperioase.</p>
                  <p rend="justify">Zagłoba ieşi şl după o clipă se auzi tropotul calului cu care pleca, iar Wołodyjowski se întoarse spre spătar:</p>
                  <p rend="justify">Ce face ruda domniei tale?</p>
                  <p rend="justify">Mai mult ca sigur că se roagă pentru sufletul care se va înfăţişa curând înaintea judecăţii lui Dumnezeu…</p>
                  <p rend="justify">Dumnezeu să-l odihnească! spuse Jan Skrzetuski. Dacă nu l-ar fi slujit de bunăvoie pe Radziwiłł, i-aş fi luat cel dintâi apărarea; n-a vrut să lupte pentru ţară, dar putea cel puţin să nu-şi vândă sufletul lui Radziwiłł.</p>
                  <p rend="justify">Asta aşa-i! răspunse Wołodyjowski.</p>
                  <p rend="justify">E  vinovat şi îşi merită moartea! rosti Stanisław Skrzetuski, deşi aş fi fost mai bucuros să-l văd în locul lui pe Radziwiłł sau pe Opaliński! … Oho, Opaliński!!</p>
                  <p rend="justify">Cât e de vinovat, se amestecă Oskierko, se poate vedea şi din faptul că nici jupâniţă, care-i era logodnică, n-a găsit nici un cuvânt pentru apărarea lui. Am văzut bine cât de mult se chinuia, dar a tăcut; cum putea să mai apere un trădător?!</p>
                  <p rend="justify">Cândva îi era tare drag, ştiu prea bine! spuse spătarul – îngăduiţi-mi, domniile voastre, să văd ce se întâmplă cu ea, trebuie să sufere foarte mult.</p>
                  <p rend="justify">Şi pregăteşte-te de drum, domnia ta! îl grăbi micul cavaler, fiindcă după ce se odihnesc caii, noi plecăm mai departe. Aici e prea aproape de Kiejdany şi până acum gândesc că Radziwiłł trebuia să fie acolo.</p>
                  <p rend="justify">Prea bine! zise şleahticul.</p>
                  <p rend="justify">Şi ieşi din încăpere.</p>
                  <p rend="justify">După o clipă, se auzi un strigăt înfricoşat. Cavalerii se repeziră într-acolo, neînţelegând ce se petrecuse, slujitorii aduseră lumânări aprinse şi atunci îl văzură cu toţii pe spătarul care o purta pe braţe pe Oleńka; o găsise pe jos, fără simţire.</p>
                  <p rend="justify">Wołodyjowski sări să-i ajute şi amândoi o culcară pe o canapea şi începură s-o readucă la viaţă. Veni în grabă şi bătrâna chelăreasă, care îi dădu o băutură întăritoare şi, în sfârşit, jupâniţa deschise ochii.</p>
                  <p rend="justify">Domniile voastre nu mai aveţi ce căuta aici, îi goni chelăreasa. Duceţi-vă în odaia cealaltă, că aici ne descurcăm noi şi singure.</p>
                  <p rend="justify">Spătarul îi conduse pe oaspeţi.</p>
                  <p rend="justify">Ar fi fost mai bine ca toate acestea să nu se în-tâmple aici, zise gazda îngrijorată. Puteaţi să-l luaţi pe nefericitul acesta cu domniile voastre şi să-l împuşcaţi pe undeva pe drum. Cum să mai plec acuma, când fata abia îşi mai trage sufletul? … Te pomeneşti că se îmbolnăveşte.</p>
                  <p rend="justify">S-a întâmplat şi basta, răspunse Wołodyjowski. Pe jupâniţă o s-o urcăm în caleaşcă, pentru că domniile voastre musai să fugiţi; răzbunarea lui Radziwiłł nu cruţă pe nimeni.</p>
                  <p rend="justify">Poate că şi jupâniţa o să-şi vină repede în fire! zise Jan Skrzetuski.</p>
                  <p rend="justify">Caleaşca aşteaptă gata pregătită şi cu caii înhămaţi; a adus-o Kmicic! adăugă Wołodyjowski. Domnia ta, spătare, du-te şi spune-i jupâniţei cum stă treaba, musai să-şi adune toate puterile şi să fugiţi fără pic de zăbavă. Noi trebuie să plecăm, căci până mâine dimineaţă oamenii lui Radziwiłł pot să ajungă aici.</p>
                  <p rend="justify">Adevărat! consimţi spătarul. Mă duc!</p>
                  <p rend="justify">Plecă şi, după un răstimp, se întoarse cu jupâniţa care nu numai că-ţi recăpătase puterile, dar se şi îmbrăcase de drum. Doar obrajii îi ardeau ca focul şi ochii-i străluceau.</p>
                  <p rend="justify">Să mergem, să mergem! … repetă Oleńka intrând.</p>
                  <p rend="justify">Wołodyjowski ieşi în tindă să trimită pe cineva după caleaşcă, apoi se întoarse şi începură cu toţii să se pregătească de drum.</p>
                  <p rend="justify">Nu trecuse un sfert de ceas, când afară se auzi uruitul roţilor şi tropotul copitelor pe caldarâmul dinaintea pridvorului.</p>
                  <p rend="justify">Să mergem! spuse Oleńka.</p>
                  <p rend="justify">La drum! strigară polcovnicii.</p>
                  <p rend="justify">Deodată uşa se deschise la perete şi jupân Zagłoba dădu buzna înăuntru.</p>
                  <p rend="justify">Am oprit îndeplinirea osândei! strigă.</p>
                  <p rend="justify">Din stacojie Oleńka se făcu albă ca varul, părea că va leşina iarăşi, dar nimeni nu băgă de seamă, întrucât toţi ochii erau îndreptaţi spre Zagłoba care răsufla ca o balenă, încercând să se liniştească.</p>
                  <p rend="justify">Domnia ta ai oprit îndeplinirea osândei? întrebă uimit Wołodyjowski. Şi pentru care pricină?</p>
                  <p rend="justify">Pentru care pricină? … Stai să-mi vin în fire… Dacă nu era Kmicic, dacă nu era acest cavaler destoinic, aflaţi că acum am fi atârnat cu toţii în copacii de la Kiejdany… Of! … Domniile voastre, era cât pe-aci să-l omorâm pe binefăcătorul nostru! …</p>
                  <p rend="justify">Cum e cu putinţă una ca asta? strigară toţi deodată.</p>
                  <p rend="justify">Cum e cu putinţă? Citiţi scrisoarea asta şi veţi avea răspunsul gata.</p>
                  <p rend="justify">Jupân Zagłoba îi întinse scrisoarea lui Wołodyjowski care începu să citească, întrerupându-se din când în când şi uitându-se mirat la cei de faţă, deoarece avea în mână scrisoarea în care Radziwiłł îi reproşa lui Kmicic că numai stăruinţa lui îi scăpase de la moarte la Kiejdany.</p>
                  <p rend="justify">Ei vedeţi? repeta jupân Zagłoba la fiecare întrerupere.</p>
                  <p rend="justify">Scrisoarea se sfârşea, cum se ştie, cu porunca de a-i aduce pe spătar şi pe Oleńka la Kiejdany. Pesemne că jupân Andrzej o luase cu el, ca la nevoie s-o arate spătarului, dar nu mai apucase.</p>
                  <p rend="justify">Aşadar, nu mai rămâne nici umbră de îndoială că, dacă n-ar fi fost Kmicic, cei doi Skrzetuski, Wołodyjowski şi Zagłoba ar fi fost ucişi fără milă la Kiejdany îndată după iscălirea pactului cu Pontus de la Gardie.</p>
                  <p rend="justify">Domniile voastre, zise Zagłoba, dacă şi acum o să porunciţi să fie împuşcat, pe legea mea că vă părăsesc şi nu mai vreau să vă cunosc! …</p>
                  <p rend="justify">Nici nu mai poate fi vorba de una ca asta, răspunse Wołodyjowski.</p>
                  <p rend="justify">Of! se bucură Skrzetuski, luându-şi capul în mâini. Ce noroc că tătuca a citit scrisoarea pe loc şi nu s-a grăbit să vină cu ea la noi…</p>
                  <p rend="justify">Domnia ta te-ai hrănit numai cu grauri în tinereţe! strigă Mirski.</p>
                  <p rend="justify">Ai! Ehe! răspunse Zagłoba. Altul în locul meu ar fi venit să citească scrisoarea cu voi, iar în acest timp căpăţâna nefericitului ar fi fost împănată cu plumbi. Cum mi-au adus scrisoarea pe care o găsiseră asupra lui, parcă am avut o presimţire; de altfel sunt şi tare curios din fire. Doi oşteni mergeau cu felinarele înainte şi ajunseseră la luncă. Le-am zis dar: Luminaţi-mi, să văd ce scrie aici… Şi am început să citesc… Domniile voastre, cât pe ce să mi se facă întuneric înaintea ochilor, parcă m-a lovit cineva drept în moalele capului. Pentru Dumnezeu! Zic, „Jupâne cavaler, de ce n-ai arătat scrisoarea?!” Iar el: „Pentru că n-am avut chef!” Trufaş, împieliţatul, şi în ceasul morţii! Şi unde nu mă reped la el şi încep să-l îmbrăţişez. „Binefăcătorule, îi zic, dacă nu erai tu, ne ciufuleau ciorile!” Am poruncit să-l aducă înapoi, iar eu am gonit calul cât am putut, ca să vă spun mai repede ce s-a întâmplat… Of! …</p>
                  <p rend="justify">E  un om tare ciudat, în care îşi au lăcaşul şi binele şi răul! rosti Stanisław Skrzetuski.</p>
                  <p rend="justify">Dacă asemenea oameni n-ar vrea…</p>
                  <p rend="justify">Dar înainte de a-şi sfârşi vorba, se deschise uşa şi oştenii îl aduseră pe Kmicic.</p>
                  <p rend="justify">Eşti slobod, jupâne cavaler, îi spuse Wołodyjowski, şi cât vom trăi, niciunul dintre noi nu va mai ridica braţul asupra domniei tale. De ce nu ne-ai arătat scrisoarea de la început? Nu te-am mai fi năpăstuit degeaba.</p>
                  <p rend="justify">Aici se întoarse spre oşteni:</p>
                  <p rend="justify">Lăsaţi-l şi încălecaţi cu toţii!</p>
                  <p rend="justify">Oştenii se retraseră şi jupân Andrzej rămase singur în mijlocul încăperii. Avea faţa liniştită, dar nouroasă şi privea cu mândrie la polcovnicii care stau înaintea lui.</p>
                  <p rend="justify">Eşti slobod! repetă Wołodyjowski. Du-te unde vrei, fie şi la Radziwiłł, deşi mă doare sufletul când văd un cavaler de neam mare ajutând un trădător.</p>
                  <p rend="justify">Domnia ta, gândeşte-te bine, răspunse Kmicic, fiindcă nu mă ruşinez s-o spun că mă voi întoarce la el!</p>
                  <p rend="justify">Vino alături de noi, trăsni-l-ar să-l trăsnească pe tiranul de la Kiejdany! strigă Zagłoba. Vei fi tovarăşul şi prietenul nostru cel mai drag, iar ţara mamă îţi va ierta păcatele pe care le ai faţă de ea.</p>
                  <p rend="justify">Pentru nimic în lume! se împotrivi Kmicic cu hotărâre. Dumnezeu să judece care dintre noi îşi slujeşte ţara mai cu folos, domniile voastre, care iscaţi războiul civil cu de la voi putere, sau eu, care-mi slujesc stăpânul, singurul în stare să izbăvească Republica nefericită. Mergeţi pe drumul pe care aţi apucat-o, iar eu merg pe al meu! Nu e timpul potrivit pentru a vă convinge şi nici n-ar fi de nici un folos, vă spun numai din adâncul sufletului: domniile voastre pierdeţi ţara, punându-vă de-a curmezişul scăpării ei. Nu vă numesc trădători, pentru că ştiu că aveţi gânduri dintre cele mai bune, dar ţara se îneacă, Radziwiłł îi întinde mâna, iar domniile-voastre daţi cu săbiile în această mână şi în orbirea voastră îl socotiţi trădător pe el şi pe toţi cei care luptă alături de el.</p>
                  <p rend="justify">Pentru Dumnezeu! se oţărî Zagłoba. Dacă n-aş fi văzut cât de curajos ai înfruntat moartea, aş crede că ţi-ai pierdut minţile. Cui i-ai jurat credinţă, lui Radziwiłł sau lui Jan Kazimierz? Suediei sau Republicii? Ţi-ai pierdut orice judecată?</p>
                  <p rend="justify">Am ştiut că-mi bat gura de pomană! … Rămâneţi sănătoşi!</p>
                  <p rend="justify">Stai puţin, îl opri Zagłoba, că e vorba de un lucru însemnat. Spune-mi, jupâne cavaler, dacă atunci când l-ai rugat la Kiejdany să ne ierte, Radziwiłł ţi-a făgăduit că ne va cruţa?</p>
                  <p rend="justify">Întocmai! răspunse Kmicic. Trebuia să rămâneţi la Birże tot timpul războiului.</p>
                  <p rend="justify">Atunci cunoaşte cine-i Radziwiłł al tău, care nu-şi trădează numai ţara şi regele, ci le înşeală până şi pe slugile lui. Citeşte scrisoarea către căpetenia garnizoanei de la Birże, pe care am găsit-o la porucinicul dragonilor care ne însoţeau. Citeşte!</p>
                  <p rend="justify">Spunând acestea, jupân Zagłoba îi întinse lui Kmicic scrisoarea hatmanului. Acesta i-o luă din mână şi-şi aruncă privirile peste ea. Pe măsură ce citea, sângele îi năvălea în obraji şi roşeaţa îi împurpura fruntea de ruşine pentru căpetenia pe care o slujea. Deodată mototoli scrisoarea în mână şi o aruncă pe jos.</p>
                  <p rend="justify">Rămâneţi cu bine! rosti. Era mai bine dacă pieream de mâna domniilor voastre!</p>
                  <p rend="justify">Şi părăsi încăperea.</p>
                  <p rend="justify">Domniile voastre, zise Skrzetuski după o clipă de tăcere, e tare greu să-l convingi pe omul ăsta care crede în Radziwiłł ca un turc în profetul său. Gândeam şi eu că îl slujeşte pentru cine ştie ce foloase sau pentru ambiţie, dar nu este aşa. Nu e un om rău, dar a rătăcit drumul.</p>
                  <p rend="justify">Dacă i s-a închinat lui Mahomed până acum, zise Zagłoba, apoi ştiu că i-am cam subţiat credinţa. Aţi văzut cum s-a schimbat la faţă când a citit scrisoarea? Se vor gâlcevi, nu glumă, fiindcă flăcăul ăsta e în stare să-l ia de piept până şi pe diavol, nu numai pe Radziwiłł. Pe legea mea, dacă-mi dăruia cineva o herghelie turcească, nu mă bucuram mai mult ca acum că l-am scăpat de la moarte.</p>
                  <p rend="justify">E  adevărat, întări spătarul, că domniei tale îţi datorează viaţa; asta nu poate nimeni s-o nege.</p>
                  <p rend="justify">Dumnezeu să-l aibă în pază! spuse Wołodyjowski. Hai să chibzuim ce să facem.</p>
                  <p rend="justify">Cum, ce să facem? Să încălecăm şi să plecăm… Caii s-au odihnit şi ei! răspunse Zagłoba.</p>
                  <p rend="justify">Chiar aşa. Să plecăm cât mai repede! Domnia ta mergi cu noi? îl întrebă Mirski pe spătar.</p>
                  <p rend="justify">Aici n-o să mai ştiu ce e liniştea şi va trebui să plec şi eu… Dar dacă domniile voastre vreţi să porniţi numaidecât la drum, mi-ar fi cam peste mână să vă însoţesc. De vreme ce Kmicic a plecat teafăr, n-o să se mai grăbească să-mi dea foc şi să mă ucidă, iar pentru o călătorie ca asta trebuie să mă îngrijesc şi eu ba de una, ba de alta… Dumnezeu ştie când am să mă întorc… Trebuie să-mi rânduiesc treburile, să ascund lucrurile mai bune, să trimit vitele la vecini, să strâng calabalâcul… Mai am şi ceva parale pe care n-aş vrea să le iau în car. Până mâine în zori aş putea să fiu gata, dar aşa deodată nu pot să merg.</p>
                  <p rend="justify">Nici noi nu mai putem aştepta, fiindcă paloşul atârnă deasupra noastră, răspunse Wołodyjowski. Dar domnia ta unde vrei să cauţi adăpost?</p>
                  <p rend="justify">În pădure, cum m-aţi sfătuit… Cel puţin am s-o duc pe fată acolo; eu nu mă simt prea bătrân şi săbioara mea mai poate să se arate de folos ţării şi regelui.</p>
                  <p rend="justify">Atunci, rămâi domnia ta sănătos… Să dea Dumnezeu să ne întâlnim în vremuri mai bune!</p>
                  <p rend="justify">Domnul să vă răsplătească, pentru că mi-aţi sărit în ajutor! Nici vorbă că ne vom vedea pe câmpul de luptă.</p>
                  <p rend="justify">Multă sănătate!</p>
                  <p rend="justify">Drum bun!</p>
                  <p rend="justify">Şi începură să-şi la rămas bun, apoi fiecare veni şi se închină înaintea jupâniţei Aleksandra.</p>
                  <p rend="justify">Jupâniţă, în pădure ai s-o afli pe soţia mea cu flăcăii, îmbrăţişează-i din partea mea şi înfloreşte sănătoasă! spuse Jan Skrzetuski.</p>
                  <p rend="justify">Adu-ţi aminte câteodată şi de oşteanul care, deşi n-a avut noroc, ar fi în stare totdeauna să-ţi aducă raiul pe pământ! adăugă Wołodyjowski.</p>
                  <p rend="justify">După ei se apropiară şi ceilalţi. În cele din urmă, veni şi rândul lui jupân Zagłoba.</p>
                  <p rend="justify">Frumoasă floricică, îngăduie-mi şi mie să-mi iau rămas bun! îmbrăţişeaz-o pe jupâneasa Skrzetuska şi pe ştrengarii mei. Sunt nişte băieţi grozavi!</p>
                  <p rend="justify">În loc de răspuns, Oleńka îi luă mâna şi îşi apăsă buzele pe ea în tăcere.</p>
               </div>
               <div type="div3">
                  <head>Capitolul XXI.</head>
                  <p rend="justify">În aceeaşi noapte, la cel mult două ceasuri după plecarea steagului condus de Wołodyjowski, sosi la Billewicze în fruntea călărimii însuşi Radziwiłł, care venea să-l ajute pe Kmicic, temându-se să nu cadă în mâinile lui Wołodyjowski. Aflând ce se întâmplase, îi luă pe spătar şi pe Oleńka şi, fără să mai lase caii să răsufle, se întoarse la Kiejdany.</p>
                  <p rend="justify">Hatmanul se înfurie grozav ascultând istorisirea spătarului care-i povesti totul pe larg, vrând să abată gândurile înfricoşătorului magnat în altă parte. Din aceeaşi pricină nu îndrăznise să se împotrivească plecării la Kiejdany, fiind prea bucuros că furtuna se sfârşise numai cu atâta. Cât despre Radziwiłł, cu toate că îl bănuia pe spătar de uneltiri şi înţelegeri cu alţii, avea într-adevăr prea multe griji ca să-şi mai amintească şi de el.</p>
                  <p rend="justify">Fuga lui Wołodyjowski putea să schimbe faţa lucrurilor în Podlasie. Horotkiewicz şi Jakub Kmicic, care se aflau în fruntea steagurilor unite împotriva hatmanului, erau oşteni pricepuţi, dar nu destul de însemnaţi, de aceea toată confederaţia lor nu era de temut. Cu Wołodyjowski fugiseră însă oameni ca Mirski, Stankiewicz şi Oskierko, fără să-l mai punem la socoteală pe micul cavaler, polcovnici de primă mână cu toţii şi îndrăgiţi de oşteni.</p>
                  <p rend="justify">Fireşte, în Podlasie se afla şi prinţul Bogusław, care opunea confederaţilor steagurile de simbriaşi, adăstând mereu ajutorul unchiului elector; acesta întârzia însă, aşteptând şi el curgerea întâmplărilor, în timp ce oştile răsculate creşteau în putere, primind zilnic noi întăriri.</p>
                  <p rend="justify">O  vreme hatmanul vru să pornească el însuşi în Podlasie şi să zdrobească dintr-o singură lovitură pe răzvrătiţi, dar se răzgândi, cugetând că după plecarea lui din Samogiţia, toată ţara se va ridica şi în asemenea împrejurare puterea lui Radziwiłł avea să scadă şi mai mult în ochii suedezilor.</p>
                  <p rend="justify">Voievodul se gândea dacă n-ar fi mai bine să renunţe deocamdată la Podlasie şi să-l cheme în Samogiţia şi pe prinţul Bogusław.</p>
                  <p rend="justify">Era o treabă necesară şi grabnică, întrucât, pe de altă parte, primea veşti ameninţătoare despre cele ce făptuia voievodul de Witebsk. Hatmanul încercase să se apropie de el şi să-l câştige pentru planurile sale, dar Sapieha îi înapoiase scrisorile fără răspuns. Acum se vorbea că vinde la licitaţie tot ce poate, topeşte argintăria şi toarnă monede, e gata să dea oricui vitele pentru bani peşin, amanetează covoarele şi chilimurile ovreilor, îşi arendează moşiile şi strânge oşteni.</p>
                  <p rend="justify">Hatmanul, lacom din fire şi incapabil de jertfe băneşti, nu credea la început că cineva e în stare să-şi arunce întreaga avere pe altarul patriei, dar se convinse cu timpul că era într-adevăr aşa, fiindcă puterea lui Sapieha creştea cu fiecare zi tot mai mult. I se alăturau fugarii, şleahticii, cei cu dragoste de ţară, duşmanii lui Radziwiłł, ba, mai rău, chiar şi vechii lui prieteni şi, mai mult decât atâta, până şi rudele hatmanului, cum era prinţul Michał, starostele de vânătoare, despre care se vorbea că poruncise ca tot venitul moşiilor sale neîncălcate de vrăjmaşi să fie trimis voievodului de Witebsk pentru oaste.</p>
                  <p rend="justify">Astfel se înfăţişa şi se clătina din temelii zidirea ridicată de trufia lui Janusz Radziwiłł. În planurile lui trebuia să încapă întreaga Republică, dar se arătă în curând că nici măcar Samogiţia nu putea fi cuprinsă.</p>
                  <p rend="justify">Situaţia semăna tot mai mult cu un cerc al greşelilor, deoarece, de pildă, împotriva voievodului de Witebsk, Radziwiłł ar fi putut să cheme oştile suedeze care cotropeau din ce în ce mai multe ţinuturi, dar asta însemna să-şi recunoască propria neputinţă. De altfel, legăturile hatmanului cu marele ghinărar suedez, datorită lui jupân Zagłoba, se subţiaseră mult, de când cu ciocnirea de la Klewany şi, cu toate lămuririle date, între ei îşi făcuseră loc supărarea şi neîncrederea.</p>
                  <p rend="justify">Venind în ajutorul lui Kmicic, hatmanul nădăjduia să-l prindă şi să-l nimicească pe Wołodyjowski, dar când speranţa i se spulberase, revenise la Kiejdany mânios şi întunecat. Era tare mirat că nu-l întâlnise pe Kmicic pe drumul spre Billewicze, dar aceasta se întâmplase pentru că jupân Andrzej, ai cărui dragoni Wołodyjowski îi luase cu sine, întorcându-se de unul singur, alesese drumul cel mai scurt, prin pădure, ocolind Plemborg şi Ejragola.</p>
                  <p rend="justify">După o noapte petrecută în şa, în ziua următoare, hatmanul ajunse cu oştenii la Kiejdany pe la amiază şi întrebă în primul rând de Kmicic. I se răspunse că se întorsese, dar fără dragoni. Hatmanul ştia şi el acest lucru, dar era curios să audă din gura lui Kmicic ce se întâmplase, şi porunci să-l cheme numaidecât, N-ai izbutit, cum n-am izbutit nici eu, îi spuse când Kmicic se ivi înaintea lui. Spătarul de Rosienie mi-a povestit că ai căzut în mâinile acelui mic diavol.</p>
                  <p rend="justify">Aşa este! adeveri Kmicic.</p>
                  <p rend="justify">Şi scrisoarea mea te-a scăpat?</p>
                  <p rend="justify">Luminăţia ta despre care scrisoare vorbeşti? Pentru că citind-o singuri pe cea care au găsit-o la mine, drept răsplată mi-au citit alta, aceea pe care luminăţia ta ai trimis-o căpeteniei din Birże.</p>
                  <p rend="justify">Chipul mohorât al lui Radziwiłł parcă se acoperi cu un nor sângeriu.</p>
                  <p rend="justify">Aşadar ştii?</p>
                  <p rend="justify">Ştiu! răspunse Kmicic nestăpânit. Cum ai putut, luminăţia ta, să te porţi astfel cu mine? Mai mare ruşinea când un şleahtic de rând nu-şi respectă cuvântul, ce să mai vorbim de un prinţ şi o căpetenie…</p>
                  <p rend="justify">Tăcere! porunci Radziwiłł.</p>
                  <p rend="justify">N-am să tac, pentru că acolo mi-a crăpat obrazul de ruşine pentru luminăţia ta. Au încercat să mă atragă de partea lor, dar n-am vrut şi le-am spus: îl slujesc pe Radziwiłł, fiindcă dreptatea şi virtutea sunt alături de el! Atunci mi-au arătat scrisoarea: „Uite cum e Radziwiłł al tău!” iar eu am fost silit să tac şi să înghit ruşinea…</p>
                  <p rend="justify">Buzele, hatmanului începură să tremure de mânie. Simţi o dorinţă sălbatică de a suci grumazul acesta cutezător şi ridică mâinile să cheme slujitorii. Furia îi întuneca privirea, astupându-i răsuflarea, şi Kmicic şi-ar fi plătit scump îndrăzneala, dacă chiar în clipa aceea prinţul n-ar fi fost apucat de un atac de astm. Faţa i se învineţi, se ridică de pe scaun şi începu să bată aerul cu braţele, ochii îi ieşiră din orbite, iar din gâtlej îi ieşea un geamăt hârâit, în care Kmicic abia înţelese:</p>
                  <p rend="justify">Mă înăbuş! …</p>
                  <p rend="justify">Se iscă larmă, alergară slujitorii, doftorii de la curte şi începură să-l readucă la viaţă pe prinţul care îşi pierduse cunoştinţa. Osteniră un ceas şi mai bine, iar când începu să dea semne de viaţă, Kmicic ieşi din încăpere.</p>
                  <p rend="justify">Pe coridor se întâlni cu Charłamp care se vindecase după loviturile primite în lupta cu ungurii răzvrătiţi ai lui Oskierko.</p>
                  <p rend="justify">Ei, ce se mai aude? întrebă mustăciosul.</p>
                  <p rend="justify">Şi-a venit în fire! răspunse Kmicic.</p>
                  <p rend="justify">Hm! într-o bună zi s-ar putea să nu-şi mai revină! Va fi spre răul nostru, jupâne polcovnic, fiindcă faptele lui se vor răsfrânge asupra noastră. Toată nădejdea mea e în Wołodyjowski; gândesc că îşi va apăra vechii tovarăşi, de aceea îţi spun domniei tale, aici Charłamp coborî glasul, sunt bucuros că a scăpat.</p>
                  <p rend="justify">Era chiar atât de strâmtorat?</p>
                  <p rend="justify">Ce înseamnă strâmtorat? închipuie-ţi, domnia ta, lupii din tufele de răchită în care era încercuit n-au putut să se furişeze, iar el s-a furişat. Bătu-l-ar ghiulele! Cine ştie, cine ştie dacă nu va veni timpul să ne agăţăm de poala lui, pentru că pe la noi lucrurile cam şchioapătă. Şleahticii se îndepărtează de prinţul nostru, spunând cu toţii că vor mai bine un duşman adevărat, pe suedezi sau chiar pe tătari, decât un trădător. Asta este! Iar prinţul porunceşte întruna să prindă şi să întemniţeze nişte oameni cumsecade, ceea ce, între noi fie vorba, e împotriva legii şi a dreptăţii. Astăzi l-au adus pe spătarul de Rosienie! …</p>
                  <p rend="justify">L-au adus şi pe el?</p>
                  <p rend="justify">Păi cum altfel? Şi încă şi cu o jupâniţă ca migdala! Meriţi firitiseli, domnia ta!</p>
                  <p rend="justify">Şi unde i-au dus?</p>
                  <p rend="justify">În aripa dreaptă. Li s-au dat odăi foarte bune, nu se pot plânge de nimic, afară poate de străjile care se plimbă pe dinaintea uşii. Pe când nunta, jupâne polcovnic?</p>
                  <p rend="justify">Pentru nunta asta nici capela nu s-a arvunit. Rămâi sănătos, domnia ta! spuse Kmicic.</p>
                  <p rend="justify">După ce se despărţi de Charłamp, Kmicic se duse la cvartirul lui. Noaptea nedormită, peripeţiile de pomină şi întâmplarea din urmă cu prinţul îl vlăguiseră de tot, încât abia se mai ţinea pe picioare. Sufletul îi era îndurerat, asemenea trupului istovit şi bătut, căruia orice atingere îi provoca durere. Întrebarea nevinovată a lui Charłamp: „Pe când nunta?” îl străpunsese ca un cuţit, aducându-i înaintea ochilor faţa de gheaţă a Oleńkăi şi buzele strânse, a cărei tăcere întărise atunci osândirea lui la moarte. Nu mai avea nici o însemnătate dacă rugăminţile ei ar fi putut să-l scape sau dacă Wołodyjowski ar fi ascultat-o. Jalea şi durerea pe care Kmicic le simţea în această clipă izvorau din faptul că ea nu rostise nici un cuvânt! Mai înainte îl scăpase totuşi de două ori. Asemenea prăpastie se adâncise între ei; secase oare nu numai dragostea din inima ei, dar şi bunăvoinţa pe care se cuvine s-o arăţi şi unui străin, mila pe care trebuie s-o nutreşti pentru toţi semenii? Cu cât se gândea mai mult, cu atât Oleńka i se părea mai rea, cu atât mai mare era părerea de rău, cu atât mai adâncă jignirea. „Ce-am făcut, se întreba, de mă dispreţuieşte ca pe un blestemat din amvon? Chiar dacă ar fi rău că îl slujesc pe Radziwiłł, eu mă simt nevinovat, fiindcă pot să spun cu mâna pe conştiinţă că nu-l slujesc pentru folosul meu, pentru câştiguri şi avuţie, ci pentru că văd în asta folosul ţării; de ce am fost osândit fără judecată?</p>
                  <p rend="justify">Bine, prea bine! Fie şi aşa! N-am să-i cer iertare pentru vini pe care nu le-am făptuit, n-am să mă rog în genunchi să se îndure de mine!” îşi repeta de o mie de ori.</p>
                  <p rend="justify">Cu toate acestea, durerea nu contenea, dimpotrivă, creştea tot mai mult. Întorcându-se la cvartirul său, jupân Andrzej se aruncă pe pat şi încercă să adoarmă, dar cu toată truda, nu putu să închidă ochii. După un răstimp se sculă şi începu să umble prin încăpere. Din când în când îşi ducea mâinile la frunte şi vorbea cu glas tare:</p>
                  <p rend="justify">Altfel nu poate fi, are inimă de piatră!</p>
                  <p rend="justify">Şi iarăşi:</p>
                  <p rend="justify">La una ca asta, jupâniţă, nu m-am aşteptat… Să te răsplătească Dumnezeu! …</p>
                  <p rend="justify">Tot cugetând aşa, se scurse un ceas şi încă unul, până când îl lăsară puterile şi începu să moţăie aşezat pe pat. Dar înainte de a aţipi, îl trezi unul dintre curtenii prinţului, jupân Szkiłłądż, şi-l chemă la prinţ.</p>
                  <p rend="justify">Radziwiłł se simţea mai bine şi răsufla mai liniştit, dar pe faţa-i plumburie se citea istovirea Şedea într-un jilţ adânc bătut cu piele, avându-l alături pe doftorul căruia îi spuse să iasă când intră Kmicic.</p>
                  <p rend="justify">Am fost cu un picior pe lumea cealaltă şi asta numai din pricina ta! îi zise lui jupân Andrzej.</p>
                  <p rend="justify">Luminăţia ta, nu e vina mea; am spus ce-am gândit.!</p>
                  <p rend="justify">Altă dată să nu se mai întâmple. Nu mai apăsa şi tu peste povara pe care o port şi află că pe altul în locul tău nu l-aş fi iertat.</p>
                  <p rend="justify">Kmicic tăcea.</p>
                  <p rend="justify">Dacă am poruncit, rosti prinţul după o clipă, să-i împuşte la Birże pe oamenii pe care, la rugămintea ta, i-am iertat la Kiejdany, n-am făcut-o pentru că voiam să te înşel pe tine, ci numai ca să-ţi cruţ durerea. M-am prefăcut că te ascult, fiindcă am slăbiciune pentru tine… Dar moartea lor era necesară. Sunt oare un călău, crezi că vărs sângele numai ca să-mi satur ochii de culoarea roşie? … Când ai să fii mai în vârstă, ai să cunoşti că, dacă vrei să făptuieşti ceva pe lumea asta, nu-ţi este îngăduit să jertfeşti lucrurile mari pentru cele mici. Oamenii aceia trebuiau să piară aici, la Kiejdany, căci uite unde a dus mila ta: în ţară a izbucnit răscoala, războiul civil a început, iar prietenia cu suedezii se clatină; faptele lor slujesc drept pildă şi altora şi răzvrătirea se lăţeşte ca boala rea. Mai mult, chiar eu a trebuit să pornesc împotrivă-le şi să mă acopăr de ruşine în faţa oştenilor, în vreme ce tu erai cât pe ce să mori de mâna lor; acum se vor duce în Podlasie şi se vor pune în fruntea răscoalei. Ia aminte şi învaţă! Dacă piereau la Kiejdany, n-ar mai fi fost toate astea. Dar tu, rugându-te pentru ei, te ai gândit numai la prietenia ce le-o porţi. Eu însă i-am trimis să moară la Birże, pentru că am mai multă experienţă şi văd mai departe, pentru că ştiu că cine se împiedică, fie şi de-o pietricică în timp ce goneşte, acela poate să cadă, iar cine cade, poate să nu se mai ridice niciodată, mai ales dacă fugea prea repede mai înainte… Oamenii aceştia ne-au făcut mult rău.</p>
                  <p rend="justify">N-au ei atâta însemnătate, încât să strice cu totul treaba începută de luminăţia ta.</p>
                  <p rend="justify">Chiar dacă n-ar mai face nimic de acum înainte, neîncrederea care s-a ivit între Pontus şi mine din pricina lor este o pagubă destul de mare. Acum s-a lămurit că nu erau oamenii mei, dar scrisoarea cu ameninţări pe care mi-a trimis-o Pontus a rămas şi asta n-am să i-o iert niciodată… O fi Pontus cumnatul regelui, dar mă îndoiesc că ar putea fi şi al meu, căci gândesc că neamul lui Radziwiłł nu-i de nasul lui…</p>
                  <p rend="justify">Luminăţia ta, poţi să te înţelegi cu regele, fără să mai treci pe la slugile lui.</p>
                  <p rend="justify">Aşa şi vreau să fac… Şi dacă n-o să mă doboare necazurile, am să-l învăţ eu pe suedezul asta să-şi cunoască lungul nasului… Dacă n-am să mor de inimă rea, căci cine ştie dacă n-am să sfârşesc astfel; aici nu mă fereşte nimeni de spini şi amărăciune… Mi-e greu, tare greu! … Cine-ar putea crede că sunt tot eu acela care am fost la Łojowe, Rzeczyca, Mozyrz, Turów, Kiev şi Berestoczko? … Toată Republica se uita la mine şi la Wiśniowiecki ca la doi luceferi! … Tremurau cu toţii înaintea lui Chmielnicki, iar el tremura de frica mea. Aceiaşi oşteni, pe care în vreme de cumpănă i-am condus din izbândă în izbândă, m-au părăsit acum şi ridică mâna asupra mea ca nişte ucigaşi împotriva părintelui lor.</p>
                  <p rend="justify">Nu toţi, fiindcă mai sunt şi din aceia care cred încă în luminăţia ta! spuse Kmicic nestăpânit.</p>
                  <p rend="justify">Cred încă… până când vor înceta sa creadă! răspunse Radziwiłł cu amărăciune. Ce binevoitori sunt! … Să nu-mi stea în gât bunăvoinţa lor… Toţi înfigeţi pumnal după pumnal în inima mea, cu toate că multora nici nu le trece prin gând s-o facă…</p>
                  <p rend="justify">Luminăţia ta, să nu iei în seamă vorbele noastre, ci numai dorinţa noastră.</p>
                  <p rend="justify">Îţi mulţumesc pentru sfat… De acum încolo am să privesc cu luare-aminte faţa fiecărui făţarnic… şi am să mă străduiesc să fiu pe placul tuturor…</p>
                  <p rend="justify">Sunt vorbe amare, luminăţia ta.</p>
                  <p rend="justify">Păi viaţa e dulce? … Dumnezeu m-a făcut pentru lucruri mari, iar eu trebuie să-mi risipesc forţele într-un război fără însemnătate, aidoma cu cel dintre două aşezări de şleahtici. Am vrut să mă iau de piept cu stăpânitorii cei puternici şi uite că am decăzut într-atâta, încât mă văd silit să-l vânez pe unul ca Wołodyjowski pe propria-mi moşie. În loc să rămână mută de uimire în faţa puterii mele, lumea se miră de slăbiciunea mea; în loc să plătesc cenuşa de la Wilno cu cenuşa Moscovei, trebuie să-ţi mulţumesc că ai săpat şanţuri la Kiejdany… Sunt la strâmtoare… şi mă înăbuş… nu numai din pricina astmei… Mă ucide neputinţa… şi pierderea de vreme… Sunt strâmtorat şi-mi este tare greu! … Înţelegi? …</p>
                  <p rend="justify">Şi eu am crezut că va fi altfel spuse Kmicic posomorât.</p>
                  <p rend="justify">Radziwiłł începu să răsufle cu greutate.</p>
                  <p rend="justify">Înainte de a ajunge la coroana adevărată, mi s-a pus pe cap una de spini. I-am poruncit pastorului Aders să citească stelele… Mi-a desemnat îndată horoscopul şi mi-a spus că aşezarea astrală îmi este neprielnică, dar asta va trece. Între timp, mă doboară suferinţa… Noaptea nu pot să pun geană pe geană, ceva umblă prin încăpere… Chipuri nedesluşite mă plivesc în pat şi uneori mi se face frig deodată… Înseamnă că moartea îmi dă târcoale… Sufăr peste poate… Trebuie să fiu pregătit şi împotriva trădării, fiindcă ştiu că sunt şi din aceia care şovăie.</p>
                  <p rend="justify">Nu mai sunt! răspunse Kmicic. Cine a vrut să se lepede de luminăţia ta, a făcut-o mai demult!</p>
                  <p rend="justify">Nu mă păcăli, vezi şi tu că polonezii încep să se depărteze de mine.</p>
                  <p rend="justify">Kmicic îşi aduse aminte de ce-i spusese Charłamp şi tăcu…</p>
                  <p rend="justify">Dar nu-i nimic! rosti Radziwiłł. E greu, straşnic de greu, dar trebuie să răbdăm. Nu mai spune nimănui ce ai auzit de la mine… Bine că atacul de astm a trecut cu bine, fiindcă un timp nu se va mai repeta, iar astăzi am nevoie de putere. Vreau să dau un ospăţ şi oamenii trebuie să mă vadă vesel, ca să nu-şi piardă curajul! … Descreţeşte-ţi şi tu fruntea şi nu spune nimănui nimic; eu mă destăinuiesc, ca măcar tu să nu mă mai chinuieşti… Astăzi m-am lăsat dus de mânie… Ai grijă să nu se mai repete, fiindcă e vorba de capul tău. Dar te-am iertat… Cu şanţurile pe care le-ai săpat la Kiejdany nu i-ar fi fost ruşine nici lui Peterson… Du-te acum şi trimite-mi-l pe Mieleszko. Au adus azi fugari din steagul lui, toţi sunt nişte prefăcuţi. Am să dau poruncă să-i spânzure până la cel din urmă… Să slujească drept pildă… Du-te cu bine… Astăzi are să fie vesel la Kiejdany.</p>
               </div>
               <div type="div3">
                  <head>Capitolul XXII.</head>
                  <p rend="justify">Spătarul de Rosienie avu mult de furcă cu jupâniţa Aleksandra până când o convinse să ia parte la ospăţul pe care hatmanul îl dădea în cinstea oamenilor săi. Fu nevoit s-o roage aproape cu lacrimi în ochi pe îndărătnica şi îndrăzneaţa jupâniţă, jurându-i că e în joc viaţa lui, că nu numai oştenii, ci şi toţi şleahticii care trăiau aproape de Kiejdany sub ocrotirea prinţului aveau să se înfăţişeze, altminteri atrăgând asupră-le mânia lui Radziwiłł. Cum dar puteau să se împotrivească tocmai ei care se aflau la castel în puterea înfricoşătorului hatman? În cele din urmă, jupâniţa consimţi, nevrând să primejduiască viaţa unchiului.</p>
                  <p rend="justify">Se strânse într-adevăr lume multă, pentru că veniră mulţi dintre şleahticii din împrejurimi cu nevestele şi fiicele lor. Oştenii erau însă cei mai numeroşi, mai ales căpeteniile străine, care rămăseseră alături de prinţ. Înainte de a se arăta oaspeţilor, Radziwiłł îşi pregăti o înfăţişare senină, ca şi când nu-l apăsa nici o grijă, deoarece cu ajutorul acestui ospăţ nu voia numai să îmbărbăteze inimile prietenilor şi ale oştenilor, ci să se şi convingă că cei mai mulţi şleahtici sunt de partea lui, doar răzvrătiţii împotrivindu-se unirii cu Suedia; dorea să arate că ţara se bucură odată cu el, aşa că nu se zgârci la osteneală şi cheltuieli, pentru ca ospăţul să fie îmbelşugat, şi vestea lui să se împrăştie cât mai departe. Abia se lăsase înserarea peste pământ şi sute de butoiaşe cu smoală fură aprinse pe drumul ce ducea la castel şi în curte; din când în când bubuiau treascurile, iar oştenii aveau poruncă să scoată strigăte de bucurie.</p>
                  <p rend="justify">Caleştile, şarabanele şi briştile soseau dar una după alta, aducând oaspeţii de vază din împrejurimi şi pe şleahticii mai mărunţi. Curtea gemea de carete, cai şi slujitorii care însoţiseră musafirii sau erau ai casei. Mulţimea, împodobită în mătăsuri, catifele şi blănuri de mare preţ, umplu sala „de aur”, iar când prinţul se arătă în sfârşit, strălucind tot de pietre scumpe şi cu un zâmbet binevoitor pe faţa-i de obicei mohorâtă, iar acum slăbită de boală, căpeteniile strigară într-un glas:</p>
                  <p rend="justify">Să trăiască prinţul hatman! Trăiască voievodul de Wilno!</p>
                  <p rend="justify">Radziwiłł îşi aruncă privirile peste şleahticii adunaţi, vrând să se convingă dacă aceştia urmau pilda oştenilor, într-adevăr, vreo cincisprezece glasuri din cele mai temătoare repetară urarea, iar prinţul începu îndată să se încline în toate părţile şi să mulţumească pentru dragostea „tuturor”.</p>
                  <p rend="justify">Cu ajutorul domniilor voastre, spuse, vom putea înfrunta pe aceia care vor să piardă ţara! Să vă răsplătească Dumnezeu! … Dumnezeu să vă răsplătească! …</p>
                  <p rend="justify">Şi porni să facă înconjurul sălii, oprindu-se înaintea cunoscuţilor şi nearătându-se zgârcit în vorbe măgulitoare ca „frate” şi „vecine dragă”, astfel că nu puţine chipuri se înseninară sub înrâurirea razelor calde ale bunăvoinţei magnatului.</p>
                  <p rend="justify">Nu e cu putinţă, spuneau cei care până nu demult priveau chiorâş la faptele lui, ca un asemenea stăpân şi senator însemnat să nu dorească binele ţării; ori n-a putut să facă altfel decât a făcut, ori în purtarea lui sunt niscaiva arcana130 care se vor arăta în folosul Republicii.</p>
                  <p rend="justify">Într-adevăr, acum avem mai multă linişte de la al doilea vrăjmaş care nu vrea să se măsoare cu suedezii din pricina noastră.</p>
                  <p rend="justify">Să dea Domnul să se schimbe toate în bine!</p>
                  <p rend="justify">Erau totuşi şi unii care clătinau din cap sau îşi împărtăşeau din priviri: „Am venit aici, fiindcă ni s-a pus cuţitul în gât!”</p>
                  <p rend="justify">Dar aceştia tăceau, în vreme ce alţii, mai uşor de îmbunat, vorbeau tare, chiar foarte tare, ca să-i audă prinţul:</p>
                  <p rend="justify">Mai bine să schimbăm stăpânul, decât să ducem Republica de râpă.</p>
                  <p rend="justify">Coroana să se descurce cum o vrea, noi trebuie să ne gândim la pielea noastră.</p>
                  <p rend="justify">La urma urmei, cine ne-a dat pilda, dacă nu Wielkopolska?</p>
                  <p rend="justify">Extrema necessitas extremis nititur rationibus! 131</p>
                  <p rend="justify">Tentanda omnia! 132</p>
                  <p rend="justify">Să ne punem toată încrederea în prinţ şi să ne lăsăm în seama lui. Să aibă puterea şi Lituania în mână.</p>
                  <p rend="justify">E  vrednic şi de una şi de alta. Dacă nici el nu ne va scăpa, vom pieri… În el e salus…</p>
                  <p rend="justify">El e mai aproape de noi decât Jan Kazimierz, fiindcă e sânge din sângele nostru!</p>
                  <p rend="justify">Radziwiłł asculta cu lăcomie vorbele acestea dictate de teamă sau de linguşire şi nu se gândea că erau rostite de oameni slabi care l-ar fi părăsit cei dintâi la vreme de primejdie; de oameni a căror credinţă se clătina la orice adiere de vânt. Se îmbăta cu asemenea vorbe şi îşi înşela propria conştiinţă, repetând părerile care-i arătau dreptatea lui: „Extrema necessitas extremis nititur rationibus!”</p>
                  <p rend="justify">Iar când trecu pe lângă un grup mai mare de şleahtici şi-l auzi pe jupân Jurzyc spunând: „El e mai aproape de noi decât Jan Kazimierz!” faţa i se însenină cu totul. Se simţea nespus de măgulit în trufia lui ca fusese pus alături de rege, aşa că se apropie îndată de jupân Jurzyc şi-i zise:</p>
                  <p rend="justify">Ai dreptate, frăţioare, pentru ca într-o garniţă din sângele lui Jan Kazimierz numai o oca este lituanian, pe când al meu e lituanian în întregime. Iar dacă până acum ocaua a poruncit garniţei, apoi, fraţii mei, numai voi puteţi face să fie altfel.</p>
                  <p rend="justify">Noi suntem gata să bem cu garniţa în sănătatea luminăţiei tale! răspunse Jurzyc.</p>
                  <p rend="justify">Aşa, domnia ta, ai nimerit-o cum nu se poate mai bine! Petreceţi, fraţilor! Aş vrea să poftesc toată Lituania la masa mea!</p>
                  <p rend="justify">Atunci ar trebui să fie mai bine împărţită, se amestecă jupân Szczaniecki de Dalnów, un om cutezător şi cu limba ca briciul.</p>
                  <p rend="justify">Ce vrei să spui, domnia ta? întrebă prinţul, aţintindu-l cu privirile.</p>
                  <p rend="justify">Că inima luminăţiei tale e mai largă decât Kiejdany.</p>
                  <p rend="justify">Radziwiłł se forţă să zâmbească şi plecă mai departe. În clipa aceea se apropie şambelanul şi-i spuse că cina e gata. Mulţimea începu să se scurgă în urma prinţului ca un râu, îndreptându-se spre aceeaşi sală în care fusese vestită unirea cu suedezii. Acolo şambelanul aşeză musafirii la locurile cuvenite, strigând numele şi rangul fiecăruia. Dar se vede că urma întru totul poruncile prinţului, deoarece Kmicic nimeri între spătarul de Rosienie şi jupâniţa Aleksandra.</p>
                  <p rend="justify">Amândoi se înfiorară când îşi auziră numele strigate alături şi la început şovăiră, dar se gândiră pesemne că, împotrivindu-se, ar fi atras asupra lor luarea-aminte a tuturor celor de faţă, astfel că se aşezară unul lângă celălalt. Niciunul nu se simţea în apele lui. Jupân Andrzej se hotărî să se arate nepăsător, ca şi când s-ar fi aflat lângă o străină. Înţelese însă curând că nici el nu putea fi nepăsător şi nici vecina lui nu era atât de străină, încât să înceapă vorba ca doi oameni care abia se cunoşteau. Dimpotrivă, amândoi îşi dădeau seama că în mijlocul acestei mulţimi, printre atâtea simţăminte felurite, pricini şi vrăjmăşii, el se gândea numai la ea şi ea numai la el şi tocmai de aceea le venea peste mână. Pentru că niciunul dintre ei nu voia şi nu putea să spună limpede şi pe faţă tot focul inimii. Aveau înapoia lor trecutul, dar nu aveau viitor. Vechile simţăminte, încrederea şi prietenia dintre ei se zdruncinaseră. Nu le mai rămăsese nimic care să fie numai al lor, afară de jale şi dezamăgire. Dacă n-ar fi fost nici acestea, s-ar fi simţit mai slobozi, dar numai timpul putea să aducă uitarea, acum era însă prea devreme…</p>
                  <p rend="justify">Kmicic era atât de încurcat, încât aproape că suferea, deşi pentru nimic în lume n-ar fi schimbat locul pe care i-l dăduse şambelanul. Îi asculta foşnetul rochiei şi-i pândea fiecare mişcare, dar se prefăcea nepăsător; simţea căldura care venea dinspre ea şi toate acestea îi produceau o desfătare dureroasă.</p>
                  <p rend="justify">Curând îşi dădu seama că şi jupâniţa îl urmărea încordată, deşi părea că nu se gândeşte la el. Îl cuprinse o dorinţă nestăpânită să se uite la ea, începu dar să privească cu coada ochiului până când îi zări fruntea luminoasă, ochii acoperiţi de genele negre şi faţa albă, nepomăduită ca la alte jupâniţe.</p>
                  <p rend="justify">Chipul acesta fusese întotdeauna atât de ademenitor pentru el, încât inima bietului cavaler se înfiora de păreri de rău şi de durere… „Cum poate o frumuseţe îngerească să ascundă asemenea îndârjire!” se gândi. Dar jignirea era prea adâncă şi adăugă: „Nu-mi mai trebuieşti n-are decât să te ia altul!”</p>
                  <p rend="justify">Dar simţi deodată că dacă acel „altul” ar fi încercat să profite de îngăduinţa lui, l-ar fi făcut bucăţele. Îl cuprindea o mânie grozavă numai când se gândea. Se linişti abia când îşi aduse aminte că el şi nu altcineva sta lângă ea şi nimeni nu vrea să i-o răpească, cel puţin acum… Mă mai uit o dată la ea, apoi mă întorc spre partea cealaltă”, se gândi.</p>
                  <p rend="justify">Şi iarăşi începu să tragă cu coada ochiului, dar tocmai atunci făcea şi ea la fel şi amândoi îşi coborâră în grabă privirile, grozav de umiliţi, ca şi când cineva i-ar fi fost prins asupra faptului.</p>
                  <p rend="justify">Jupâniţa Aleksandra se lupta şi ea cu sine. Din toate câte se întâmplaseră, din purtarea lui Kmicic la Billewicze, din vorbele lui Zagłoba şi ale lui Skrzetuski pricepuse că Kmicic greşea, dar nu era chiar atât de vinovat, nu merita atâta dispreţ şi asemenea aspră osândire, cum socotise mai înainte. Doar el era acela care-i scăpase pe polcovnici de la moarte şi dovedise atâta falnică mândrie când se afla în mâinile lor, încât, având scrisoarea care ar fi putut să-i micşoreze vina sau cel puţin să-l ferească de moarte, n-o arătase, nu rostise un singur cuvânt şi plecase să-şi primească pedeapsa cu fruntea sus.</p>
                  <p rend="justify">Oleńka, crescută de un oştean bătrân care aşeza dispreţul faţă de moarte înaintea tuturor virtuţilor, admira bărbăţia din tot sufletul, astfel că nu se putea împotrivi să nu-i admire fără să vrea curajul nebunesc: numai moartea putea să-l mai schimbe.</p>
                  <p rend="justify">Acum îi era limpede că dacă Kmicic îl slujea pe Radziwiłł, apoi o făcea cu bună-credinţă, astfel că bănuiala de trădare trebuie să-l fi jignit adânc. Şi tocmai ea fusese aceea care-l nedreptăţise cea dintâi, nu se zgârcise cu vorbele de ocară şi dispreţ şi nu voise să-l ierte nici înaintea morţii.</p>
                  <p rend="justify">„Îndreaptă-ţi greşeala, o îndemna inima. Între voi totul s-a sfârşit, dar trebuie să recunoşti în faţa lui că l-ai judecat strâmb. Eşti datoare şi faţă de tine însăţi…”</p>
                  <p rend="justify">Jupâniţa era însă şi tare mândră, poate chiar puţin îndârjită, aşa că îi trecu prin minte că tânărul n-are nevoie de lămuririle ei şi roşi toată.</p>
                  <p rend="justify">„De vreme ce n-are nevoie, să-mi dea pace!” îşi zise în sinea ei.</p>
                  <p rend="justify">Dar conştiinţa îi spunea că, dacă cel nedreptăţit are sau nu are nevoie să i se recunoască dreptatea, lucrurile trebuie totuşi limpezite. De cealaltă parte şi mândria îi înfăţişa alte argumenta: „în caz că n-ar vrea s-o asculte, ceea ce se prea poate, ar avea parte numai de ruşine. Iar în al doilea rând, vinovat sau nu, dacă o face dinadins sau din orbire, ajunge că ţine cu trădătorii, cu duşmanii ţării şi-i ajută s-o piardă. Pentru ţară e totuna dacă el e lipsit de cinste sau de înţelepciune. Numai Dumnezeu poate să-l socotească nevinovat, oamenii se cuvine şi trebuie să-l osândească şi cuvântul trădare va rămâne alături de numele lui. Asta este! Şi chiar dacă nu e vinovat, oare nu merită tot dispreţul, pentru că nu e în stare să deosebească răul de bine, nelegiuirea de virtute? …”</p>
                  <p rend="justify">Jupâniţa se înfurie şi obrajii începură să-i ardă. „Am să tac! îşi spuse. N-are decât să sufere, şi-a făcut-o cu mâna lui. Atâta vreme cât nu-l văd că se căieşte, am dreptul să-l osândesc…”</p>
                  <p rend="justify">După care îşi întoarse ochii spre Kmicic, vrând parcă să se convingă dacă pe faţa lui nu se vedea părerea de rău. Tocmai atunci privirile lor se întâlniră şi rămaseră amândoi tare ruşinaţi.</p>
                  <p rend="justify">Poate că Oleńka nu văzu căinţa pe chipul cavalerului dar în locul ei citi durerea şi truda nespusă; văzu că faţa tânărului era palidă ca după boală şi o cuprinse mila: ochii i se umplură de lacrimi şi se aplecă peste masă, ca să-şi ascundă tulburarea.</p>
                  <p rend="justify">În acest timp, ospăţul se înviora cu încetul.</p>
                  <p rend="justify">La început, parcă simţeau cu toţii o povară apăsătoare, dar pe măsură ce se goleau paharele, mesenii prindeau tot mai mult curaj. Murmurul creştea.</p>
                  <p rend="justify">În cele din urmă, prinţul se ridică în picioare.</p>
                  <p rend="justify">Domniile voastre, vă rog să-mi daţi ascultare!</p>
                  <p rend="justify">Prinţul vrea să vorbească! … Prinţul vrea să vorbească! strigară din toate părţile.</p>
                  <p rend="justify">Ridic primul pahar în sănătatea prealuminatului rege al Suediei, care ne dă ajutor împotriva vrăjmaşului şi, stăpânind deocamdată aceste pământuri, nu se va lăsa, până nu va face linişte. Ridicaţi-vă, domniile voastre, pentru că acest pahar se cuvine să-l bem în picioare.</p>
                  <p rend="justify">Toţi bărbaţii se ridicară şi goliră paharele, dar fără să strige cu înflăcărare. Jupân Szczaniecki din Dalnów mormăi ceva la urechea vecinilor, iar aceştia îşi muşcară sfârcul mustăţilor ca să nu râdă: se vedea că îl luaseră în râs pe regele suedez.</p>
                  <p rend="justify">Abia când prinţul ridică al doilea pahar în sănătatea „oaspeţilor dragi”, binevoitori faţă de Kiejdany, care veniseră din locuri îndepărtate să-şi dovedească încrederea în planurile gazdei, îi răspunseră cu strigăte uriaşe:</p>
                  <p rend="justify">Mulţumim, mulţumim din toată inima!</p>
                  <p rend="justify">În sănătatea prinţului!</p>
                  <p rend="justify">A  lui Hector133 al nostru din Lituania!</p>
                  <p rend="justify">Să trăiască! Trăiască prinţul hatman, voievodul nostru!</p>
                  <p rend="justify">Deodată, jupân Jurzyc, cum era puţin ameţit, strigă cât putu de tare:</p>
                  <p rend="justify">Trăiască Janusz I, marele prinţ de Lituania.</p>
                  <p rend="justify">Radziwiłł roşi tot, ca o jupâniţa căreia îi veniseră peţitorii, dar văzând că tăceau cu toţii şi se uitau la el cu mirare, spuse:</p>
                  <p rend="justify">Totul stă în puterea voastră, dar o prea devreme, jupâne Jurzyc, prea devreme!</p>
                  <p rend="justify">Trăiască Janusz I marele prinţ, de Lituania! repetă Jurzyc cu încăpăţinare de beţiv.</p>
                  <p rend="justify">Jupân Szczaniecki se ridică la rândul lui şi spuse:</p>
                  <p rend="justify">Aşa este! rosti cu sânge rece. Marele prinţ de Lituania, regele Poloniei şi împăratul nemţilor!</p>
                  <p rend="justify">Iarăşi se aşternu o clipă de tăcere, apoi musafirii izbucniră în hohote de râs. Ochii le ieşeau din orbite, mustăţile se mişcau avan pe chipurile înroşite şi trupul li se cutremura de râs; ecoul hohotelor răsună multă vreme sub bolţile sălii, până când încetă deodată, aşa cum începuse, la vederea hatmanului care făcea feţe-feţe.</p>
                  <p rend="justify">Radziwiłł îşi stăpâni mânia năprasnică ce-i apăsa pieptul şi spuse:</p>
                  <p rend="justify">Oricine poate să glumească, jupâne Szczaniecki!</p>
                  <p rend="justify">Şleahticul îşi şnurui buzele şi răspunse fără să-şi piardă cumpătul:</p>
                  <p rend="justify">Şi acesta e un tron pe bază de alegeri, altceva mai bun nu putem să-ţi urăm, luminăţia ta. Dacă, şleahtic fiind, luminăţia ta poţi să ajungi rege al Poloniei, ca prinţ al imperiului nemţesc ai dreptul să râvneşti la coroana de împărat. Şi de una, şi de alta eşti tot atât de aproape sau de departe, iar cine nu-i doreşte luminăţiei tale aceste ranguri, să se scoale în picioare şi-l vom lua îndată în săbii.</p>
                  <p rend="justify">Apoi se întoarse către oaspeţi:</p>
                  <p rend="justify">Acela care nu-i doreşte voievodului de Wilno coroana imperiului nemţesc, să se ridice în picioare!</p>
                  <p rend="justify">Fireşte, nu se ridică nimeni. Nimeni nu mai râse de astă dată, fiindcă în glasul lui jupân Szczaniecki era atâta batjocoră, încât inima tuturor se umpluse de teamă în aşteptarea celor ce aveau să se întâmple…</p>
                  <p rend="justify">Nu se întâmplă însă nimic, doar oaspeţilor le pieri tot cheful de petrecere. În zadar slujitorii umpleau mereu paharele. Vinul nu putea să alunge gândurile negre din mintea şleahticilor şi nici temerile din ce în ce mai mari. Radziwiłł îşi ascundea cu greu mânia, fiindcă simţea că urările nesăbuite ale lui jupân Szczaniecki îl scăzuseră în ochii tuturor şi că înadins sau fără voie, şleahticul întărise convingerea musafirilor că voievodul de Wilno este tot atât de departe de tronul de mare principe al Lituaniei, ca şi de coroana de împărat al nemţilor. Totul fusese rostit în glumă, dar în mare parte ospăţul avea drept scop să obişnuiască spiritele cu viitoarea domnie a lui Radziwiłł. Mai mult, prinţul se temea că asemenea luare în râs a nădejdilor sale să nu aibă o proastă înrâurire asupra căpeteniilor care ştiau cum stau lucrurile, Pe feţele lor se citea într-adevăr descurajarea.</p>
                  <p rend="justify">Ganchof golea pahar după pahar şi se ferea să întâlnească privirea prinţului. Kmicic nu bea, dar sta cu ochii pironiţi pe masă şi sprâncenele încruntate, ca şi când se gândea la ceva sau se lupta cu propria conştiinţă. Radziwiłł se cutremură la gândul că mintea cavalerului poate să se lumineze dintr-odată şi să aleagă adevărul de minciună, fiindcă atunci acest polcovnic care slujea drept legătură între steagurile poloneze, pe care le mai avea, şi cauza lui Radziwiłł, va rupe şi aceasta verigă, de-ar fi să-şi smulgă şi inima din piept odată cu ea.</p>
                  <p rend="justify">Kmicic devenise o mare greutate pentru Radziwiłł şi, dacă n-ar fi avut acea importanţă pe care i-o dădea curgerea întâmplărilor, ar fi căzut demult victima cutezanţei proprii şi a mâniei hatmanului. Prinţul greşea însă bănuindu-l acum de gânduri vrăjmaşe cauzei lui. deoarece jupân Andrzej era prins în întregime de Oleńka şi de supărarea care-i despărţea.</p>
                  <p rend="justify">Uneori i se părea că jupâniţa care sta lângă el îi e mai dragă decât orice pe lume, apoi iarăşi simţea asemenea ură, că ar fi fost în stare s-o ucidă, murind şi el odată cu ea.</p>
                  <p rend="justify">Drumurile se încurcaseră într-atâta, că viaţa devenise o povară pentru această fire dintr-o bucata. Simţea şi el ce simte fiara încurcată în plasa din care nu mai poate să scape.</p>
                  <p rend="justify">Mohoreala neliniştită a oaspeţilor îl aţâţa şi mai mult. Nu mai putea îndura.</p>
                  <p rend="justify">Voia bună scădea cu fiecare clipă. Cei de faţă aveau impresia că petrec sub un acoperiş de plumb, pe care-l sprijineau cu capetele lor.</p>
                  <p rend="justify">În acest timp, un oaspete nou intră în sală. Când îl văzu, prinţul strigă:</p>
                  <p rend="justify">E  jupân Suchaniec, vine de la vărul Bogusław! Îmi aduci scrisori, nu-i aşa?</p>
                  <p rend="justify">Noul-sosit se închină până la pământ.</p>
                  <p rend="justify">Întocmai, luminăţia ta! … Vin drept din Podlasie.</p>
                  <p rend="justify">Dă-mi scrisorile şi aşează-te la masă. Domniile voastre să mă ierte că nu mai amân citirea lor, cu toate că ne aflăm la ospăţ; poate că sunt niscaiva noutăţi şi aş vrea să le împărtăşesc şi domniilor voastre. Jupâne şambelan, te rog să ai grijă de trimis.</p>
                  <p rend="justify">Spunând acestea, prinţul luă vraful de scrisori din mâinile lui jupan Suchaniec şi începu să rupă în grabă pecetea celei de deasupra.</p>
                  <p rend="justify">Cei de faţă îşi aţintiră curioşi privirile spre el, străduindu-se să ghicească pe chipul lui cuprinsul scrisorilor. Se vede însă că prima scrisoare nu vestea nimic bun, deoarece sângele năvăli în obrajii prinţului şi ochii i se aprinseră de mânie sălbatică.</p>
                  <p rend="justify">Fraţilor! spuse hatmanul. Prinţul Bogusław îmi dă de ştire că aceia care au vrut mai degrabă să se unească împotriva mea, decât să meargă la Wilno asupra vrăjmaşului, pustiesc acum moşiile mele din Podlasie. E mai lesne să te baţi cu muierile prin sate! … Vrednici cavaleri, n-am ce zice! … Dar nu-i nimic! îşi vor primi răsplata! …</p>
                  <p rend="justify">Luă a doua scrisoare şi abia apucă să-şi arunce ochii peste ea că un zâmbet de izbândă şi bucurie îi strălumina faţa.</p>
                  <p rend="justify">Ţinutul Sieradz s-a predat suedezilor! strigă şi, urmând pilda Wielkopolskăi, a primit oblăduirea lui Carol Gustav.</p>
                  <p rend="justify">Apoi după o clipă:</p>
                  <p rend="justify">Iată şi noutăţile! Domniile voastre, veşti bune! Jan Kazimierz a fost înfrânt la Widawa şi Żarnów! … Oştirea îl părăseşte! Se retrage aproape singur la Cracovia cu suedezii în urma lui. Vărul meu îmi scrie că şi Cracovia va cădea.</p>
                  <p rend="justify">Să ne bucurăm, domniile voastre! spuse cu glas ciudat Szczaniecki.</p>
                  <p rend="justify">Aşa-i, să ne bucurăm! repetă hatmanul, neluând în seamă tonul cu care vorbise Szczaniecki.</p>
                  <p rend="justify">Prinţul era tot numai bucurie, faţa-i parcă întinerise dintr-odată şi ochii îi străluceau; cu mâinile tremurând de fericire rupse pecetea ultimei scrisori, o desfăcu, se lumină ca soarele şi strigă:</p>
                  <p rend="justify">Varşovia a căzut! … Trăiască Carol Gustav!</p>
                  <p rend="justify">Abia acum băgă de seamă că la auzul veştilor, impresia celor de faţă era cu totul alta decât cea pe care o încerca el. Tăceau cu toţii, aruncând priviri nesigure înaintea lor. Unii se posomorau, alţii îşi ascundeau faţa în mâini. Până şi curtenii hatmanului sau cei mai slabi de înger nu cutezau să imite bucuria prinţului auzind că Varşovia căzuse, Cracovia trebuia să cadă şi ea, iar ţinuturile se lepădau unul după altul de stăpânul legiuit şi se predau duşmanului. Era ceva neomenesc în mulţumirea cu care căpetenia unei jumătăţi din oştirea ţării şi unul dintre cei mai de vază senatori anunţa tuturor nenorocirile Republicii. Prinţul înţelese că se cuvine să îndrepte lucrurile.</p>
                  <p rend="justify">Domniile voastre, zise, aş fi cel dintâi care ar plânge odată cu voi, dacă ar fi vorba de paguba Republicii, dar de astă dată Republica nu are nimic de suferit, căci îşi schimbă doar stăpânul. În locul lui Jan Kazimierz, rege lipsit de noroc, va căpăta un războinic mare şi cu mai mult noroc. Parcă văd toate războaiele încheiate şi toţi duşmanii biruiţi.</p>
                  <p rend="justify">Luminăţia ta ai dreptate! răspunse Szczaniecki. Tot aşa vorbeau la Ujście Radziejowski şi Opaliński… Să ne bucurăm dar, domniile voastre! Moarte lui Jan Kazimierz! …</p>
                  <p rend="justify">Acestea zicând, jupân Szczaniecki împinse scaunul cu zgomot, se ridică şi ieşi din sală.</p>
                  <p rend="justify">Aduceţi cele mai bune vinuri din pivniţă! strigă prinţul.</p>
                  <p rend="justify">Şambelanul alergă să îndeplinească porunca voievodului. Sala zumzăia ca un stup. După ce prima impresie se şterse, şleahticii începură să vorbească despre ştirile aflate. Îi cerură lui jupân Suchaniec amănunte în legătură cu cele ce se petreceau în Podlasie şi în Mazowsze care căzuse în mâna suedezilor.</p>
                  <p rend="justify">În curând aduseră de-a dura butoiaşe smolite şi începură să le scoată cepurile. Oaspeţii se înviorară; voioşia creştea tot mai mult.</p>
                  <p rend="justify">Tot mai multe erau glasurile care repetau: „S-a întâmplat şi basta! Nu mai e nimic de făcut!” – „Poate că va fi mai bine! Se vede că aşa ne-a fost soarta!” -„Prinţul nu ne va lăsa!” – „Alţii o duc şi mai rău” Trăiască Janusz Radziwiłł, voievodul, hatmanul şi prinţul nostru!”</p>
                  <p rend="justify">Marele prinţ al Lituaniei! strigă iarăşi jupân Jurzyc.</p>
                  <p rend="justify">De astă dată nu-i mai răspunseră tăcerea şi hohotele de râs, din contră, câteva zeci de gâtlejuri răguşite răcniră într-un glas:</p>
                  <p rend="justify">Aşa să fie! I-o dorim din toată inima! Să ne trăiască! Să domnească!</p>
                  <p rend="justify">Magnatul se ridică cu faţa roşie ca purpura.</p>
                  <p rend="justify">Vă mulţumesc, domniile voastre şi fraţilor! … rosti aşezat.</p>
                  <p rend="justify">În sală aerul devenise înăbuşitor ca într-o baie din pricina luminărilor şi a răsuflărilor omeneşti.</p>
                  <p rend="justify">Jupâniţa Aleksandra se aplecă spre Kmicic şi-i spuse spătarului de Rosienie:</p>
                  <p rend="justify">Mi-e rău, să mergem de aici.</p>
                  <p rend="justify">Faţa îi era palidă şi pe frunte îi luceau broboane de sudoare.</p>
                  <p rend="justify">Spătarul de Rosienie se uită cu priviri neliniştite la hatman, de teamă că acesta îi va socoti plecarea de la ospăţ drept o jignire. Pe câmpul de luptă era un oştean vajnic, dar se temea ca de foc de Radziwiłł.</p>
                  <p rend="justify">Tocmai atunci, colac peste pupăză, hatmanul spuse:</p>
                  <p rend="justify">Cel care nu închină cu mine, acela este duşmanul meu; astăzi sunt vesel.</p>
                  <p rend="justify">Auzi, Oleńka? răspunse spătarul, Unchiule, nu pot să mai stau, mi-e rău! rosti jupâniţa cu priviri rugătoare.</p>
                  <p rend="justify">Atunci du-te singură, se supără spătarul. Jupâniţa se sculă de pe scaun, vrând să se strecoare nebăgată în seamă de nimeni, dar o lăsară puterile şi se prinse de spătarul scaunului.</p>
                  <p rend="justify">Deodată o cuprinse braţul puternic al unui cavaler şi o sprijini.</p>
                  <p rend="justify">Te conduc eu, jupâniţa! şopti jupân Andrzej.</p>
                  <p rend="justify">Şi fără să-i mai ceară îngăduinţa, îi cuprinse mijlocul ca într-un cerc de fier; dar Oleńka devenea tot mai grea şi, înainte de a ajunge la uşă, se lăsă moale pe braţul lui. Atunci Kmicic o luă în braţe, ca pe un copil, şi o scoase din sală.</p>
               </div>
               <div type="div3">
                  <head>Capitolul XXIII.</head>
                  <p rend="justify">În aceeaşi seară, după ospăţ, jupân Andrzej dori să se vadă neapărat cu prinţul, dar i se răspunse că prinţul se sfătuieşte în taină cu jupân Suchaniec.</p>
                  <p rend="justify">Veni dar a doua zi de dimineaţă şi fu primit îndată.</p>
                  <p rend="justify">Luminăţia ta, îi spuse, am venit cu o rugăminte.</p>
                  <p rend="justify">Ce vrei să fac pentru tine?</p>
                  <p rend="justify">Nu mai pot să trăiesc aici. Flecare zi înseamnă pentru mine chinuri de neîndurat. Nu mai am ce face la Kiejdany. Luminăţia ta, găseşte-mi şi mie vreo însărcinare, trimite-mă undeva, unde ţi-e voia. Am auzit că polcurile vor porni asupra lui Zołtareńko. Mă duc şi eu.</p>
                  <p rend="justify">Zołtareńko s-ar lua bucuros la sfadă, dar îi vine cam peste mână, pentru că noi ne aflăm sub proteguirea suedezilor, fără învoirea cărora nu putem nici noi să pornim asupra lui… Graful Magnus se mişcă grozav de încet şi se ştie de ce! Nu mai are încredere în mine. Dar ţi-e chiar atât de rău la Kiejdany alături de mine?</p>
                  <p rend="justify">Luminăţia ta eşti bun cu mine şi, cu toate acestea, nici nu sunt în stare să spun cât de greu îmi este. La drept vorbind, credeam că toate vor fi altfel… Credeam că ne vom bate, că vom trăi numai în foc şi fum, zi şi noapte în şa. Pentru asta m-a potrivit Dumnezeu. Aici însă stau şi ascult vorbe de clacă, lâncezesc fără să fac nimic şi vânez pe ai noştri, în loc să lupt cu duşmanul… Nu mai pot să îndur, nu mai pot… Pe legea mea, mai bine să mor de o sută de ori! Mai mare chinul!</p>
                  <p rend="justify">Ştiu eu de unde-ţi vine deznădejdea asta. Dragostea, asta este. Când o să mai îmbătrâneşti, o să râzi singur de zbuciumul tău. Am văzut ieri că sunteţi supăraţi.</p>
                  <p rend="justify">Nu mai am nimic cu ea şi nici ea cu mine. Ce-a fost, s-a sfârşit!</p>
                  <p rend="justify">S-a îmbolnăvit?</p>
                  <p rend="justify">Întocmai.</p>
                  <p rend="justify">Prinţul tăcu o vreme.</p>
                  <p rend="justify">Te-am mai sfătuit o dată şi ţi-o repet, zise hatmanul. Dacă vrei să fie a ta, ia-o cu voia sau fără voia ei. Am să poruncesc să vă cunune. O să plângă puţin, o să se vaiete, dar se va sfârşi cu bine. După nuntă o iei în cvartirul tău… şi dacă a doua zi va mai plânge, înseamnă că…</p>
                  <p rend="justify">Luminăţia ta, eu te rog să-mi afli vreo însărcinare de oştean, nu să mă cununi! răspunse Kmicic apăsat.</p>
                  <p rend="justify">N-o mai vrei?</p>
                  <p rend="justify">Nu. Nici eu pe ea şi nici ea pe mine! Să ştiu că mi se rupe inima şi tot nu vreau s-o mai rog nimic. Aş vrea să fiu cât mai departe, ca să uit de toate înainte de a-mi pierde minţile. Aici nu mai e nimic de făcut, iar când stau degeaba, gândurile rele mă macină ca o boală. Adu-ţi aminte, luminăţia ta, cât de mult sufereai înainte de a primi veştile bune… Aşa sufăr şi eu acum. Ce să fac? Să-mi strâng capul în mâini, ca să nu plesnească de atâtea griji, ori să stau aici? La ce bun? Dumnezeu ştie ce timpuri mai sunt şi astea, ce fel de război mai e şi ăsta pe care nu pot să-l înţeleg şi să-l cuprind cu mintea mea! … Din această pricină îmi este şi mai greu. Pe legea mea, dacă luminăţia ta n-ai să mă foloseşti în nici un fel, am să fug, am să adun o ceată de oşteni şi am să mă bat…</p>
                  <p rend="justify">Cu cine? întrebă prinţul.</p>
                  <p rend="justify">Cu cine? Mă duc la Wilno şi-am să-l hăituiesc pe vrăjmaş, cum l-am hăituit şi pe Chowański. Dă-mi steagul meu şi războiul va începe!</p>
                  <p rend="justify">Steagul tău îmi trebuie aici împotriva duşmanului dinăuntru.</p>
                  <p rend="justify">Asta-i durerea şi chinul meu, că trebuie să stau cu mâinile încrucişate la Kiejdany sau să alerg după unul ca Wołodyjowski pe care l-aş vrea mai degrabă scară lângă scară în luptă!</p>
                  <p rend="justify">Am o însărcinare pentru tine, spuse prinţul. Nu te învoiesc să te duci la Wilno şi nici steagul nu ţi-l dau. Dacă nu mă asculţi şi pleci să strângi oşteni, află că astfel încetezi de a mă sluji pe mine.</p>
                  <p rend="justify">În schimb, am să-mi slujesc ţara!</p>
                  <p rend="justify">Ţara şi-o slujeşte acela care mă slujeşte pe mine. Te-am convins odată. Adu-ţi aminte ce mi-ai jurat. În sfârşit, dacă vei lupta de capul tău, nu te vei mai afla sub ocrotirea mea şi ştii că judecăţile te aşteaptă… Pentru binele tău nu trebuie să faci una ca asta.</p>
                  <p rend="justify">Ce însemnătate mai au judecăţile acum!</p>
                  <p rend="justify">Dincolo de Kowno niciuna, dar aici, unde ţara e liniştită, n-au încetat să-şi facă treaba. Fără îndoială, poţi să nu te înfăţişezi, dar sentinţele se vor pronunţa şi osânda te va urmări până când va fi împlinită în vremuri mai bune. Cine a fost osândit o data, îl ajunge pedeapsa şi peste zece ani, iar şleahticii din Lauda o să aibă grijă să nu uite nimic.</p>
                  <p rend="justify">Ca să-ţi spun drept, luminăţia ta, daca va trebui să-mi plătesc păcatele, apoi am sa le plătesc. Odinioară eram gata să mă lupt cu întreaga Republica şi să nu port grija condamnărilor, ca şi răposatul jupân Laszcz, care a poruncit să i se căptuşească mantia cu ele… Acum însă a început să mă apese conştiinţa. Mă tem să nu ajung mai departe decât vreau şi sunt tare neliniştit.</p>
                  <p rend="justify">Atât de mult te mustră cugetul? Dar să lăsăm asta! Ţi-am spus că dacă vrei să pleci de aici, am o însărcinare de seamă pentru tine. Ganchof se dă în vânt după ea şi mi-o aminteşte în fiecare zi. Mă şi gândeam să i-o dau lui. Dar nu e cu putinţă, fiindcă e nevoie de un om mai însemnat, care să aibă un nume de vază şi să nu fie străin, ci polonez, în scurt, care să dovedească acolo că nu m-au părăsit cu toţii şi că mai sunt destui magnaţi care ţin cu mine… Tu te potriveşti de minune, mai ales că eşti şi destul de curajos şi vrei mai degrabă să se ploconească alţii înaintea ta, decât s-o faci tu înaintea altora.</p>
                  <p rend="justify">Despre ce e vorba, luminăţia ta?</p>
                  <p rend="justify">Trebuie să pleci într-o călătorie mai lungă.</p>
                  <p rend="justify">Sunt gata şi astăzi!</p>
                  <p rend="justify">Şi pe cheltuiala ta, pentru că eu cam duc lipsă de bani. Unele moşii au fost cotropite de vrăjmaşi, altele le pustiesc ai noştri, iar veniturile nu mai ajung la vreme; în schimb, toată oastea care mi-a mai rămas a trecut în socoteala mea. Nici vorbă, vistiernicul, pe care-l ţin sub cheie, n-o să-mi dea nici o para, întâi pentru că nu vrea şi apoi pentru că nu are nici el. Cât despre banii obştii, îi iau fără să mai întreb, dar sunt prea puţini. Iar de la suedezi capeţi orice, afară de bani, fiindcă şi lor le tremură mâna când văd un şiling.</p>
                  <p rend="justify">Luminăţia ta, nu mai e nevoie de atâtea lămuriri! Dacă plec, plec pe cheltuiala mea.</p>
                  <p rend="justify">Da, dar acolo va trebui să te înfăţişezi cu mare fală, să nu te zgârceşti! …</p>
                  <p rend="justify">Nu mă voi arăta zgârcit la nimic!</p>
                  <p rend="justify">Faţa hatmanului se lumină, pentru că într-adevăr stătea prost cu banii, cu toate că jefuise Wilno nu prea demult, dar pe deasupra era şi lacom din fire. Era adevărat, de asemenea, că veniturile de pe moşiile-i nenumărate, care se întindeau din Letonia până la Kiew şi de la Smoleńsk până în Mazowsze, încetaseră să sosească, iar cheltuielile oştirii creşteau cu fiecare zi.</p>
                  <p rend="justify">Asta-mi place! spuse. Ganchof mi-ar fi cerut bani numaidecât, dar tu eşti altfel de om. Uite despre ce e vorba.</p>
                  <p rend="justify">Ascult cu luare-aminte.</p>
                  <p rend="justify">Întâi ai să te duci în Podlasie. E un drum cu primejdie, deoarece acolo se află confederaţii care au părăsit tabăra şi luptă împotriva mea. Cum ai să scapi de ei, e treaba ta. Jakub Kmicic poate că te-ar cruţa, dar păzeşte-te de Horotkiewicz, de Żeromski şi mai ales de Wołodyjowski şi de laudanienii lui.</p>
                  <p rend="justify">Am mai fost o dată în mâinile lor şi nu mi s-a întâmplat nimic.</p>
                  <p rend="justify">Asta-i bine. Te vei duce la Zabłudów, unde se află Harasimowicz. Îi spui să strângă toţi banii din veniturile moşiilor, din dările publice şi ori de unde poate şi să mi-i trimită, dar nu aici, ci la Tylża, unde au şi ajuns lucrurile mele. Ce poate să amaneteze din bunuri sau din vite, să amaneteze, dacă poate să ia ceva de la ovrei, să ia… În al doilea rând, să se gândească la confederaţi, să-i piardă în vreun fel. Asta însă nu te mai priveşte pe tine, am să-i scriu eu ce să facă. Tu să-i dai scrisoarea şi să pleci numaidecât la Tykocin, la prinţul Bogusław.</p>
                  <p rend="justify">Hatmanul se întrerupse şi începu să răsufle adânc, fiindcă dacă vorbea prea mult, i se făcea rău. Kmicic se uita cu lăcomie la el, fiindcă tare mult voia să plece şi simţea că această călătorie, plină de peripeţii, va fi un adevărat balsam pentru necazurile lui.</p>
                  <p rend="justify">După o clipă, hatmanul începu să vorbească astfel:</p>
                  <p rend="justify">Mă tot întreb de ce mai stă prinţul Bogusław în Podlasie? … Pentru Dumnezeu, poate să mă piardă pe mine şi pe el. Ascultă cu luare-aminte ce-ţi spun, pentru că deşi ai să-i dai scrisorile mele, trebuie să ştii să le sprijini prin viu grai şi să-i lămureşti ce nu pot să-i scriu eu. Află dar că veştile de ieri au fost bune, dar nu chiar atât de bune cum le-am spus şleahticilor, ba chiar nici măcar atât de bune cum am crezut eu însumi la început. Suedezii sunt într-adevăr învingători, au ocupat Wielkopolska, Mazowsze şi Varşovia, ţinutul Sieradz li s-a supus de bunăvoie, iar pe Jan Kazimierz îl gonesc spre Cracovia, unde îl vor împresura, pe legea mea. Are să-l apere Czarniecki, senatorul acela proaspăt uns, care trebuie să recunosc, e un oştean iscusit. Cine poate să prevadă ce se va întâmpla? … Suedezii se pricep într-adevăr să cucerească cetăţile, iar Cracovia nici n-a avut când să se întărească. Cu toate acestea, nepricopsitul de castelan s-ar putea apăra acolo o lună, două, trei. Câteodată se întâmpla adevărate minuni, cum a fost aceea de la Zbaraż… Aşa că dacă va rezista cu înverşunare, lucrurile pot să ia o întorsătură nedorită. Trebuie să cunoşti tainele politiceşti. Află dar mai întâi că la Viena nu vor privi cu ochi buni cum creşte puterea suedeză şi s-ar putea să le dea ajutor… Tătarii, o ştiu prea bine, sunt înclinaţi să-l ajute pe Jan Kazimierz, năvălind asupra cazacilor şi a Moscovei, iar atunci oştile ucrainene, conduse de Potocki, le vor veni în ajutor. Astăzi Jan Kazimierz se află într-o stare deznădăjduită, dar mâine poate să aibă mai mult noroc…</p>
                  <p rend="justify">Prinţul se opri iarăşi să mai răsufle, iar jupân Andrzej încercă un simţământ ciudat, de care deocamdată nici el nu-şi dădea prea bine seama. El, partizanul lui Radziwiłł şi al suedezilor, se bucura că norocul s-ar putea să-i părăsească pe suedezi.</p>
                  <p rend="justify">Mi-a spus Suchaniec, zise prinţul, cum a fost la Widawa şi la Żarnów. În prima ciocnire, avangărzile noastre… voiam să zic poloneze… i-au făcut harcea-parcea pe suedezi. Acum n-au mai avut de-a face cu şleahtici fără experienţă… şi suedezii şi-au mai coborât nasul.</p>
                  <p rend="justify">Da, dar izbânda a fost de partea lor, nu-i aşa?</p>
                  <p rend="justify">A  fost, pentru că steagurile lui Jan Kazimierz s-au răzvrătit, iar şleahticii au spus că vor sta în ordine de bătaie, dar nu vor lupta. Oricum, s-a arătat că pe câmpul de bătălie suedezii nu ştiu mai mult decât oştile regale. Dacă vor fi înfrânţi o dată sau de două ori, îşi vor pierde curajul. Iar dacă Jan Kazimierz va primi ajutoare băneşti, ca să-şi poată plăti oamenii, aceştia nu se vor mai răzvrăti. Potocki n-are prea mulţi oameni, dar steagurile lui sunt foarte bine muştruluite şi înţeapă ca nişte viespi. Tătarii vor veni cu el, iar electorul nu se arată prea săritor.</p>
                  <p rend="justify">Cum aşa?</p>
                  <p rend="justify">Şi eu şi Bogusław am crezut că se va uni cu noi numaidecât, deoarece ştim ce trebuie să gândim despre dragostea lui faţă de Republică… Dar e prea prevăzător şi nu are în vedere decât binele lui. Aşteaptă să vadă ce se va întâmpla, unindu-se între timp cu oraşele prusiene care i-au rămas credincioase lui Kazimierz. Socotesc că e vorba de vreo înşelăciune, poate doar dacă electorul n-ar mai fi el însuşi sau s-ar îndoi de norocul suedezilor. Dar până să se lămurească lucrurile, înţelegerea împotriva suedezilor rămâne în picioare şi, dacă aceştia se vor poticni în Małopolska, se vor ridica îndată Wielkopolska şi Mazowsze, prusienii vor trece de partea lor şi s-ar putea întâmpla…</p>
                  <p rend="justify">Prinţul se cutremură înfricoşat parcă de asemenea presupunere.</p>
                  <p rend="justify">Ce-ar putea să se întâmple? întrebă Kmicic.</p>
                  <p rend="justify">S-ar putea întâmpla să nu mai rămână picior de suedez în toată Republica! răspunse prinţul întunecat.</p>
                  <p rend="justify">Kmicic se încruntă şi tăcu.</p>
                  <p rend="justify">Atunci, vorbi mai departe hatmanul cu glas coborât, şi norocul nostru ar cădea tot atât de jos pe cât era înainte de sus…</p>
                  <p rend="justify">Jupân Andrzej zvâcni de la locul lui cu ochii scânteietori, roşu la faţă, şi strigă:</p>
                  <p rend="justify">Luminăţia ta, cum se poate una ca asta? … Nu demult mi-ai spus că Republica e la pământ şi că numai luminăţia ta, alături de suedezi, mai poate s-o scape… Care-i adevărul? Acela pe care l-am auzit atunci, sau cel de astăzi? Iar dacă-i aşa cum zici astăzi, de ce mai ţinem cu suedezii, în loc să ne batem cu ei? … Îmi vine să şi râd!</p>
                  <p rend="justify">Radziwiłł se uită cu asprime la tânăr.</p>
                  <p rend="justify">Eşti îndrăzneţ! spuse.</p>
                  <p rend="justify">Dar Kmicic se lăsă purtat de propria înflăcărare.</p>
                  <p rend="justify">Vorbim după aceea cum sunt eu! Acum luminăţia ta să-mi responsis la ce te-am întrebat.</p>
                  <p rend="justify">Răspunsul este, rosti apăsat Radziwiłł, că dacă lucrurile vor lua asemenea întorsătură, atunci vom începe să luptăm cu suedezii.</p>
                  <p rend="justify">Jupân Andrzej încetă să mai bufnească pe nări, se lovi cu palma peste frunte şi strigă:</p>
                  <p rend="justify">Sunt un nătărău! Sunt un nătărău!</p>
                  <p rend="justify">Nu zic nu, consimţi prinţul, şi adaug că îndrăzneala ta a început să întreacă măsura. Află că tocmai de asta te trimit acolo, ca să vezi încotro se îndreaptă lucrurile. Vreau numai binele ţării, nimic mai mult. Toate câte ţi le-am spus, nu sunt decât presupuneri care pot să se adeverească şi mai mult ca sigur că se vor adeveri. Dar trebuie să fim prevăzători. Cine vrea să nu-l ia apa trebuie să ştie să înoate, iar cine merge printr-o pădure fără poteci, acela trebuie să se oprească deseori şi să chibzuiască în ce parte s-o apuce… Pricepi?</p>
                  <p rend="justify">E  limpede ca lumina soarelui.</p>
                  <p rend="justify">Ne este îngăduit şi chiar trebuie recedere134, dacă este spre binele ţării, dar nu vom putea s-o mai facem, dacă prinţul Bogusław zăboveşte prea mult în Podlasie. Şi-a pierdut capul pesemne. Câtă vreme stă acolo, trebuie să se arate de partea cui este, de partea suedezilor sau a lui Jan Kazimierz, iar asta ar fi lucrul cel mai rău.</p>
                  <p rend="justify">Sunt un prost, luminăţia ta, că iar nu înţeleg!</p>
                  <p rend="justify">Podlasie se află aproape de Mazowsze şi ori ţinutul va fi încălcat de suedezi, ori oraşele prusiene vor trimite ajutoare împotriva suedezilor. Iar atunci va trebui să aleagă.</p>
                  <p rend="justify">Şi de ce prinţul Bogusław nu trebuie să aleagă?</p>
                  <p rend="justify">Pentru că atâta timp cât el nu se va arăta de partea nimănui, suedezii vor fi nevoiţi să ţină seama de noi şi la fel electorul. Dacă însă vom fi siliţi recedere şi să ne întoarcem împotriva suedezilor, atunci el va fi veriga de legătură între mine şi Jan Kazimierz… El are să-mi uşureze întoarcerea, lucru pe care n-ar mai putea să-l facă, dacă ar trece înainte de partea suedezilor. Şi, de vreme ce în Podlasie va fi silit în curând să aleagă, mai bine să se ducă la Tylza, în Prusia, şi să aştepte acolo ce se va întâmpla. Or, cum electoral întârzie în domeniile lui, Bogusław va rămâne cel mai mare în rang în toată Prusia, putând astfel s-o ia în stăpânire, să-şi înmulţească oştenii şi să stea în fruntea unei puteri mai mari… Atunci şi unii şi ceilalţi ne vor da ce vrem, numai să ne aibă pe amândoi de partea lor, iar neamul nostru nu numai că nu va scădea, dar se va ridica şi mai mult; ăsta-i lucrul de căpetenie.</p>
                  <p rend="justify">Luminăţia ta mi-ai spus că lucrul cel mai însemnat este binele ţării…</p>
                  <p rend="justify">Nu te mai lega de fiecare cuvânt, ţi-am spus o dată că e totuna, aşa că ascultă mai departe. Ştiu bine că prinţul Bogusław, cu toate că a iscălit pactul cu Suedia la Kiejdany, nu trece drept partizanul lor. Spune-i să răspândească vestea că l-am silit să iscălească împotriva inimii lui, iar tu să faci acelaşi lucru pe drum. Oamenii vor crede, fiindcă nu o dată se întâmplă ca până şi fraţii de acelaşi sânge să ţină de facţii diferite. În acest fel va putea să intre în legătură cu confederaţii, să cheme căpeteniile la el, chipurile pentru negocieri, să le prindă şi să le ducă în Prusia. Este mijlocul cel mai bun pentru folosul ţării, fiindcă altminteri oamenii aceştia o vor preda cu totul.</p>
                  <p rend="justify">Asta-i tot ce trebuie să fac? întrebă Kmicic dezamăgit.</p>
                  <p rend="justify">E  numai o parte şi nu cea mai însemnată. De la prinţul Bogusław ai să pleci cu scrisorile mele de-a dreptul la Carol Gustav. Nu mai pot să mă înţeleg cu graful Magnus de când cu ciocnirea de la Klewany. Se uită chiorâş la mine şi se gândeşte întruna că, dacă suedezii se vor poticni, iar tătarii vor porni asupra celuilalt vrăjmaş, mă voi întoarce şi eu împotriva suedezilor.</p>
                  <p rend="justify">Judecând după cele ce spuneai luminăţia ta mai înainte, cam are dreptate.</p>
                  <p rend="justify">Are sau nu are, nu vreau să ştie ce fac. Pe de altă parte, şi personaliter135 e un om care nu-mi doreşte binele. Nu mă îndoiesc că-i scrie regelui vrute şi nevrute despre mine, că sunt slab sau că nu are încredere în mine. Toate astea trebuie să înceteze. Îi vei da scrisorile mele regelui; dacă te va întreba de lupta de la Klewany, ai să spui numai adevărul, fără să scazi, ori să adăogi nimic. Poţi să-i mărturiseşti că eu i-am condamnat pe oamenii aceia la moarte, iar tu le-ai dobândit iertarea. Nu ţi se va întâmpla nimic, din contră, sinceritatea ta ar putea chiar să le placă. Cât despre Magnus, să nu-l învinovăţeşti înaintea regelui, pentru că e cumnatul lui… Dar dacă te întreabă, fie şi în treacăt, ce gândeşte lumea pe aici, spune-i că oamenilor le pare rău că graful Magnus nu-l răsplăteşte cum se cuvine pe hatman pentru prietenia-i neprefăcută faţă de suedezi, că însuşi prinţul, adică eu, suferă foarte mult din această pricină. Dacă te mai întreabă de-i adevărat că m-au părăsit toate steagurile regulate, să-i spui că nu-i adevărat şi să te dai drept pildă pe tine. Spune-i că eşti polcovnic, cum de altfel şi eşti… Mai spune-i că sprijinitorii lui jupân Gosiewski au aţâţat oştirea să se răscoale, dar adaugă că între mine şi el domneşte o vrăjmăşie de moarte. Să afle că dacă graful Magnus mi-ar fi trimis ceva tunuri şi călărime, i-aş fi nimicit de mult pe confederaţi… Asta e părerea tuturor. Ia seama la toate, trage cu urechea la ce vorbesc cei din preajma regelui şi vesteşte-mă nu pe mine, ci, dacă se iveşte prilejul, pe prinţul Bogusław în Prusia. Ai putea să faci asta şi prin oamenii electorului, dacă dai peste ei. Nemţeşte cred că ştii?</p>
                  <p rend="justify">Am avut ca tovarăş un şleahtic din Kurlandia, un anume Zend, pe care mi l-au tăiat oamenii din Lauda. De la el am învăţat destul de bine nemţeşte. Iar în Letonia mă duceam foarte des…</p>
                  <p rend="justify">Atunci e bine.</p>
                  <p rend="justify">Luminăţia ta, dar unde am să-l găsesc pe regele suedez?</p>
                  <p rend="justify">Acolo unde va fi. În timp de război, azi poate să fie aici, iar mâine cine ştie unde. Dacă dai de el la Cracovia, e chiar mai bine, pentru că ai să duci scrisori şi altora care trăiesc prin părţile acelea.</p>
                  <p rend="justify">Trebuie să merg şi la alţii?</p>
                  <p rend="justify">Întocmai. Va trebui să ajungi până la Lubomirski136 mareşalul coroanei, care tare aş vrea să treacă de partea noastră. E un om puternic şi multe atârnă de el în Małopolska. Dacă el ar vrea cu adevărat să se alăture suedezilor, atunci Jan Kazimierz n-ar mai avea ce face în Republică. Nu-i ascunde nici regelui suedez că te-am trimis şi la Lubomirski să-l câştigi de partea suedezilor… Fireşte, nu trebuie să vadă că o spui înadins, strecoară-i-o printre altele. Se va bucura grozav. Unde nu dă Dumnezeu ca pan Lubomirski să vină alături de noi. O să şovăie, ştiu prea bine, dar mă aştept ca rugămintea mea să-l convingă, deoarece are o pricină pentru care trebuie să-mi câştige bunăvoinţa. Îţi spun şi ţie despre ce e vorba, ca să ştii ce ai de făcut acolo. Mai demult, mareşalul m-a vizitat ca pe un urs în bârlogul lui şi s-a străduit să priceapă, luându-mă pe ocolite, dacă aş da-o pe singura mea fiică fiului său Herakliusz. Sunt încă nişte copii, dar am putea să încheiem o înţelegere care-l interesează pe mareşal mai mult decât pe mine, fiindcă o moştenitoare mai bogată nu află în toată Republica, iar dacă s-ar uni cele două averi, nici în lumea întreagă… E o nadă foarte ademenitoare! Ce să mai vorbim de împrejurarea când mareşalul ar putea nădăjdui să capete drept zestre şi coroana de mare prinţ pentru fiul său! … Stârneşte-i această nădejde şi se va lăsa ispitit, pe legea mea, fiindcă se gândeşte mai mult la neamul lui decât la Republică…</p>
                  <p rend="justify">Ce trebuie să-i spun?</p>
                  <p rend="justify">Tot ce nu pot să-i scriu eu… Dar trebuie să i le aduci la cunoştinţă cu multă îndemânare. Ferească Dumnezeu să te trădezi că ai auzit de la mine, cum că aş dori coroana pentru sine. Pentru asta e încă prea devreme… Spune-i însă că toţi şleahticii din Samogiţia şi Lituania vorbesc despre asta şi se bucură că suedezii nu se sfiesc s-o spună în gura mare; ai auzit-o de la cei ce-l înconjură pe rege… Ai să bagi de seamă care dintre curteni este prieten apropiat cu mareşalul şi-i strecori la ureche: Lubomirski să treacă de partea suedezilor şi să ceară în schimb căsătoria lui Herakliusz cu fiica lui Radziwiłł, apoi să-l sprijine pe hatman să capete rangul de mare principe al Lituaniei, pe care-l va moşteni cu vremea Herakliusz. Mai mult, spune-i şi că dacă Herakliusz îşi va pune pe cap coroana Lituaniei, mai târziu va putea dobândi şi tronul Poloniei, unirea celor două neamuri însemnând astfel reuniunea celor două coroane. Dacă „nu vor primi cu amândouă mâinile această propunere, se vor dovedi nişte oameni nimicnici. Cine nu ţinteşte sus şi se teme de gândurile măreţe, n-are decât să se mulţumească cu bastonul, buzduganul sau rangul de castelan, să facă sluj şi să-şi plece grumazul, dobândind bunăvoinţa stăpânilor cu ajutorul slujitorilor, că altceva nici nu merită! … Pe mine m-a croit Dumnezeu pentru altă soartă şi de aceea cutez să întind mâna spre tot ce stă în puterea omului, ca să ajung la hotarul pe care însuşi Dumnezeu l-a pus vrerilor omeneşti!</p>
                  <p rend="justify">Prinţul întinse într-adevăr mâinile ca şi când ar fi vrut să pună mâna pe coroana nevăzută. Se înflăcăra ca o torţă, dar, fiind prea mişcat, i se opri răsuflarea în piept.</p>
                  <p rend="justify">Îşi reveni însă curând şi rosti cu glasul întretăiat:</p>
                  <p rend="justify">Vezi şi tu… sufletul zboară spre soare… iar boala îţi spune memento137… Fie ce o fi… Aş vrea ca moartea să mă găsească mai bine pe tron decât în antecamera regelui.</p>
                  <p rend="justify">Să chem doftorul? întrebă Kmicic.</p>
                  <p rend="justify">Radziwiłł se împotrivi dând din mână.</p>
                  <p rend="justify">Nu e nevoie… nu e nevoie… Mi-e mai bine… Asta-i tot ce voiam să-ţi spun. Ţine ochii şi urechile deschise… Ia seama şi ce va face Potocki. Ei sunt uniţi, credincioşi familiei Waza… şi puternici… Nici neamurile Koniecpolski şi Sobieski nu se ştie încotro vor înclina… Priveşte şi învaţă… Uite că şi astma mi-a trecut… Ai înţeles totul expedite? 138</p>
                  <p rend="justify">Întocmai. Dacă voi greşi cu ceva, apoi va fi numai din vina mea.</p>
                  <p rend="justify">Scrisorile le-am scris, mai am doar câteva. Când vrei să pleci?</p>
                  <p rend="justify">Şi astăzi! cât se poate de repede! …</p>
                  <p rend="justify">N-ai nici o rugăminte?</p>
                  <p rend="justify">Luminăţia ta! … începu Kmicic. Şi se întrerupse brusc.</p>
                  <p rend="justify">Cuvintele îi ieşeau cu greutate din gură, se vedea cât de colo că-i vine greu să vorbească şi e tare încurcat.</p>
                  <p rend="justify">Haide, îndrăzneşte! îl îndemnă hatmanul.</p>
                  <p rend="justify">Te rog ca spătarul de Rosienie şi ea să nu cunoască nici o strâmbătate! …</p>
                  <p rend="justify">N-ai nici o grijă. După câte văd, tot mai ţi-e dragă fata.</p>
                  <p rend="justify">Nu e cu putinţă! răspunse Kmicic. Dar parcă eu mai ştiu! … O dată mi-e dragă, o dată o urăsc… Dracu ştie! Totul s-a sfârşit, cum am zis… dar chinurile au rămas… Eu n-o mai vreau, dar nici altuia nu i-o las… Luminăţia ta, să nu îngădui una ca asta… Nici eu nu mai ştiu ce vorbesc… Trebuie să plec, să plec cât mai repede! Nu lua în seamă vorbele mele, luminăţia ta. Dumnezeu îmi va limpezi mintea când voi ieşi pe poarta castelului…</p>
                  <p rend="justify">Înţeleg că atâta vreme cât dragostea nu s-a stins, chiar dacă fata nu-ţi mai place, nu poţi rămâne nepăsător la gândul că va fi a altuia. Fii liniştit, n-am să las pe nimeni să se apropie de ea, iar de plecat, nu vor pleca de aici. În curând drumurile se vor umple de oşteni străini şi, ca să înlătur orice primejdie, o voi trimite la Taurogi, lângă Tylza, unde se află şi prinţesa… Fii fără grijă, Jędrek! … Du-te, pregăteşte-te de drum şi vino să prânzeşti cu mine…</p>
                  <p rend="justify">Kmicic se înclină şi ieşi, iar Radziwiłł răsuflă uşurat… Se bucura de plecarea lui Kmicic. Îi rămâneau steagul şi numele lui; ca sprijinitor al său, omul îl interesa mai puţin.</p>
                  <p rend="justify">Dimpotrivă, plecând, Kmicic putea să-i aducă foloase însemnate; la Kiejdany începuse să-l încurce de mult.</p>
                  <p rend="justify">Hatmanul era mai sigur de el dacă se afla departe, decât dacă îl ştia în apropierea lui. Curajul nebun şi nestăpânirea lui Kmicic puteau să ducă oricând la o izbucnire şi la o ruptură definitivă, destul de primejdioase pentru amândoi. Plecarea lui îndepărta acest pericol.</p>
                  <p rend="justify">Pleacă, diavole, şi slujeşte-mă! mormăi prinţul, uitându-se la uşa pe care ieşea stegarul de Orsza.</p>
                  <p rend="justify">Apoi chemă feciorul de casă şi-i porunci să-l poftească la el pe Ganchof.</p>
                  <p rend="justify">Vei prelua steagul lui Kmicic, îi spuse, şi conducerea călărimii. Kmicic pleacă în călătorie.</p>
                  <p rend="justify">Pe faţa aspră a lui Ganchof fulgeră o lucire de bucurie. Pierduse însărcinarea, dar căpătase un rang mai mare. Se înclină deci în tăcere şi spuse:</p>
                  <p rend="justify">Voi răsplăti bunătatea luminăţiei tale prin slujbă credincioasă!</p>
                  <p rend="justify">După care se îndreptă şi aşteptă.</p>
                  <p rend="justify">Ce vrei să-mi mai spui? întrebă prinţul.</p>
                  <p rend="justify">Luminăţia ta, azi de dimineaţă a venit aici un şleahtic din Wilkomierz, care a adus vestea că jupân Sapieha vine cu oştile asupra luminăţiei tale.</p>
                  <p rend="justify">Radziwiłł se înfioră, dar se stăpâni într-o clipită.</p>
                  <p rend="justify">Poţi să pleci! îi zise lui Ganchof. Apoi se cufundă în gânduri.</p>
               </div>
               <div type="div3">
                  <head>Capitolul XXIV.</head>
                  <p rend="justify">Kmicic începu în grabă pregătirile pentru călătorie, alegându-şi oamenii care aveau să-l însoţească; hotărâse să plece întovărăşit de o suită, din două pricini: mai întâi avea să-l apere de primejdii, iar în al doilea rând, avea să crească fala cuvenită unui sol. Se grăbea, fiindcă voia să plece în noaptea aceleiaşi zile sau, dacă zloata nu se oprea, a doua zi de dimineaţă. Până la urmă, alese şase oameni de nădejde, săbieri încercaţi din Orsza, gata să-l urmeze până la capătul lumii, care-l slujiseră şi mai înainte, în vremurile bune când, înainte de a veni la Lubicz, dădea târcoale lui Chowański. Erau cu toţii şleahtici, boierinaşi de la drumuri, ultimii care mai rămăseseră din ceata zdrobită de Butrymi. În fruntea lor se afla vagmistrul Soroka, vechi slujitor al lui Kmicic, oştean cu experienţă şi foarte îndemânatic, cu toate că era împovărat de multe condamnări pentru şi mai multe samavolnicii.</p>
                  <p rend="justify">După prânz, hatmanul îi dădu lui Kmicic scrisorile şi un bilet de liberă trecere pentru căpeteniile suedeze pe care tânărul trimis putea să le întâlnească în oraşele mai mari; îşi luă apoi rămas bun destul de înduioşat, aproape părinteşte, sfătuindu-l să fie prevăzător şi să cumpănească bine tot ce va face.</p>
                  <p rend="justify">Spre seară, cerul începu să se lumineze, soarele palid de toamnă se arătă deasupra castelului de la Kiejdany şi scăpată înapoia norilor roşietici care se întindeau în fâşii lunguieţe spre apus.</p>
                  <p rend="justify">Erau gata de drum. Kmicic tocmai bea ultimul pahar la botul calului cu Ganchof, Charłamp şi alte căpetenii, când, după lăsarea întunericului, intră Soroka şi întrebă:</p>
                  <p rend="justify">Plecăm, jupâne polcovnic?</p>
                  <p rend="justify">Peste un ceas, răspunse Kmicic.</p>
                  <p rend="justify">Caii şi oamenii sunt gata, aşteaptă în curte… Vagmistrul ieşi, iar ei începură să ciocnească de zor paharele, deşi Kmicic mai mult se prefăcea că bea, decât bea cu adevărat. Nu-i plăcea vinul şi nu i se urca la cap, nu-l înveselea, în vreme ce Charłamp şi ceilalţi se cam ameţiseră.</p>
                  <p rend="justify">Jupâne polcovnic! spuse Ganchof. Aminteşte-i prinţului Bogusław de mine… E un mare cavaler, cum nu se mai află altul în Republică. Când ai să ajungi acolo, ai să te simţi ca în ţara franţujilor. Altă limbă, alte obiceiuri şi, dacă e vorba de purtările alese, apoi acolo ai mai multe de învăţat decât la curtea regelui.</p>
                  <p rend="justify">Îl ţin minte pe prinţul Bogusław de la Beresteczko, spuse Charłamp. Avea un polc de dragoni înţolit şi muştruluit după moda franţuzească; oştenii erau şi pedestraşi şi călăreţi. Cele mai multe căpetenii erau franţuji, afară de câţiva olandezi, ca şi oştenii. Toţi arătau ca nişte filfizoni; miroseau a tot felul de arome, ca la spiţerie. În bătălie împungeau grozav cu spadele şi se spunea despre ei că ori de câte ori străpungeau pe cineva, rosteau îndată Pardonnez-moi139 chiar atunci când aveau de-a face cu gloatele. Iar prinţul Bogusław călărea printre ei cu năframa la spadă, totdeauna zâmbitor, de-ar fi fost în vânzoleala cea mai cumplită, deoarece după obiceiul franţuzesc se cuvine să râzi în timpul măcelului. Avea faţa dată cu pomadă, iar sprâncenele înnegrite cu cărbunele, lucru pe care oştenii mai vârstnici nu-l prea vedeau cu ochi buni şi-l porecliseră „codoaşca”. După bătălie îi aduceau de fiecare dată gulere noi de dantelă, ca să fie totdeauna gătit ca la ospăţ, şi-i făceau tot felul de bucle cu fierul încălzit. Era totuşi un bărbat viteaz şi întotdeauna intra în foc cel dintâi… L-a chemat să se bată cu el şi pe jupân Kalinowski, pentru că nu ştiu ce i-a zis, de-a trebuit să-i împace regele.</p>
                  <p rend="justify">Nici vorbă! zise Ganchof. Domnia ta ai să cunoşti acolo o mulţime de lucruri vrednice de tot interesul, ai să-l vezi pe regele suedez care-i cel mai mare războinic după prinţul nostru.</p>
                  <p rend="justify">Şi pe jupân Czarniecki, adăugă Charłamp. Lumea vorbeşte tot mai mult despre el.</p>
                  <p rend="justify">Jupân Czarniecki se află de partea lui Jan Kazimierz şi este neprietenul nostru! răspunse Ganchof cu asprime.</p>
                  <p rend="justify">Ciudate lucruri se mai petrec pe lumea asta, zise Charłamp îngândurat. Dacă acum un an sau doi ne-ar fi spus cineva suedezii vor veni aici, am fi crezut cu toţii că ne vom bate cu ei. Când colo, vedeţi şi domniile voastre…</p>
                  <p rend="justify">Nu numai noi i-am primit cu braţele deschise, ci întreaga Republică! se împotrivi Ganchof.</p>
                  <p rend="justify">Aşa-i, pe legea mea! rosti Kmicic dus pe gânduri.</p>
                  <p rend="justify">Afară de jupân Sapieha, Gosiewski, Czarniecki şi hatmanii coroanei! adăugă Charłamp.</p>
                  <p rend="justify">Mai bine să nu mai vorbim despre asta! răspunse Ganchof. Ei, jupâne polcovnic, să te întorci sănătos… te aşteaptă înaintarea în rang.</p>
                  <p rend="justify">Şi jupâniţa Billewicz, mai spuse Charłamp.</p>
                  <p rend="justify">Domnia ta să nu te legi de jupâniţa Billewicz! se oţărî Kmicic.</p>
                  <p rend="justify">Sigur că nu mă leg, sunt şi prea bătrân. Ultima oară… Ia staţi, domniile voastre… Când a fost asta? … Aha, în timpul alegerilor milostivului nostru rege Jan Kazimierz…</p>
                  <p rend="justify">Domnia ta, dezvaţă-te să mai vorbeşti aşa! îl întrerupse Ganchof. Acum milostivul nostru rege e Carol Gustav.</p>
                  <p rend="justify">Adevărat! … Consuetudo altera natura… Aşadar, în timpul alegerii lui Jan Kazimierz, fostul nostru rege şi mare prinţ de Lituania, mă îndrăgostisem la cataramă de o jupâniţa din suita prinţesei Wiśniowiecka. Era atât de ademenitoare, împieliţata… Dar de fiecare dată când voiam să-i văd ochişorii mai de aproape, jupân Wołodyjowski îmi punea sabia în cale. Trebuia să mă bat cu el, dar a intrat Bohun între noi, pe care Wołodyjowski l-a crestat ca pe un iepure. Dacă nu era cazacul, nu mă mai vedeaţi viu acum. Iar pe vremea aceea eram gata să mă bat şi cu diavolul. De altfel, Wołodyjowski o apăra numai per amicitiam140 fiindcă ea era înţeleasă cu un săbier şi mai grozav… Ehei, vă spun domniilor voastre, credeam că mă usuc, nu alta… Nu-mi mai păsa nici de mâncare, nici de băutură… Abia când prinţul nostru m-a trimis de la Varşovia la Smoleńsk, m-am dezbărat de dragoste în timpul călătoriei. E cel mai bun leac împotriva necazurilor. Nu apucasem să fac nici o milă din drum şi parcă mă simţeam mai uşurat, iar înainte de a ajunge la Wilno îmi şi zburase din minte; de atunci am rămas holtei.</p>
                  <p rend="justify">Asta e! Cel mai bun leac împotriva dragostei nefericite e călătoria!</p>
                  <p rend="justify">Domnia ta aşa crezi? întrebă Kmicic.</p>
                  <p rend="justify">Pe legea mea! Negricioşii n-au decât să răpească toate ochioasele din Lituania şi coroană, că mie nu-mi mai trebuiesc., Şi ai plecat fără să-ţi iei rămas bun?</p>
                  <p rend="justify">Chiar aşa, am aruncat doar o panglică roşie în urma mea, cum mă sfătuise o jupâneasă mai în vârstă, tare pricepută în treburi de dragoste.</p>
                  <p rend="justify">În sănătatea domniei tale, se amestecă Ganchof, întorcându-se iarăşi spre jupân Andrzej.</p>
                  <p rend="justify">Noroc! răspunse Kmicic. Îţi mulţumesc din toată inima.</p>
                  <p rend="justify">Până la fund! Până la fund! E timpul să încaleci, domnia ta, că şi pe noi ne cheamă slujba. Dumnezeu să te călăuzească şi să te aducă înapoi cu bine!</p>
                  <p rend="justify">Rămâneţi sănătoşi!</p>
                  <p rend="justify">Să arunci o panglică roşie în urma domniei tale, spuse Charłamp sau la primul popas să stingi focul cu o găleată de apă. Ţine minte, domnia ta… dacă vrei să uiţi!</p>
                  <p rend="justify">Domnia ta, rămâi cu bine!</p>
                  <p rend="justify">N-o să ne revedem prea curând!</p>
                  <p rend="justify">Poate că ne vom întâlni pe câmpul de luptă, adăugă Ganchof. Să dea Dumnezeu să fim umăr la umăr, nu unul împotriva altuia.</p>
                  <p rend="justify">Altfel nici nu se poate! răspunse Kmicic.</p>
                  <p rend="justify">Şi căpeteniile ieşiră.</p>
                  <p rend="justify">Orologiul din turn bătu şapte ceasuri. În curte, caii izbeau pietrele caldarâmului cu copitele, iar pe fereastră se vedeau oamenii care aşteptau. O nelinişte ciudată îl cuprinse pe jupân Andrzej. Repeta întruna: „Plec! plec!” închipuirea îi perinda pe dinaintea ochilor pământuri necunoscute şi o mulţime de feţe pe care avea să le vadă. În acelaşi timp însă era foarte uimit de această călătorie, ca şi când nu s-ar fi gândit niciodată la ea.</p>
                  <p rend="justify">„Trebuie să încalec pe cal şi să plec, întâmplă-se ce se va întâmpla… Fie ce-o fi! se gândea.</p>
                  <p rend="justify">Acum însă, când caii sforăiau afară şi sosise ceasul plecării, simţea că viaţa aceea îi va fi străină, că tot ce trăise şi deprinsese până acum, ce crescuse fără voie în sufletul şi inima lui, va rămâne aici, în această ţară, în oraşul acesta. Kmicic cel de altădată va rămâne şi el aici, iar acolo va pleca parcă un alt om, străin de toţi şi de toate. Acolo va trebui să înceapă o viaţă nouă şi numai unul Dumnezeu ştia dacă va mai găsi în el puterea pentru asemenea schimbare.</p>
                  <p rend="justify">Sufleteşte, jupân Andrzej era trudit de moarte, de aceea se simţea acum atât de neputincios faţă de oamenii şi locurile noi care-l aşteptau… Se gândea că aici nu i-a fost prea bine, dar nici acolo nu se va simţi în apele lui şi-i va veni tare greu.</p>
                  <p rend="justify">„E timpul, e timpul! Trebuie să-mi iau căciula şi să plec!</p>
                  <p rend="justify">Fără să-mi iau rămas bun?</p>
                  <p rend="justify">E  oare cu putinţă ca ea să fie atât de aproape şi eu să plec fără un cuvânt? Uite unde am ajuns! Dar ce pot să-i spun? … Să mă duc la ea şi să-i spun: „Jupâniţa, totul s-a stricat între noi… să mergem fiecare pe drumul lui!” La ce bun, la ce bun să-i mai spun, când şi aşa nu se mai poate îndrepta nimic. El nu mai este logodnicul ei, iar ea nu-i va fi soţie. Ce-a fost, s-a dus şi nu se va mai întoarce. Păcat de vreme, de vorbe şi de alte chinuri. Nu mă duc!” îşi spuse Kmicic.</p>
                  <p rend="justify">Pe de altă parte însă, îi unea şi acum dorinţa răposatului. Trebuiau să vorbească limpede şi fără mânie, să-şi spună că se vor despărţi pentru totdeauna… Jupâniţă, îi va zice, domnia ta nu mă mai vrei, de aceea îţi întorc cuvântul dat. Să socotim amândoi că n-a fost nici un testament… şi fiecare să-şi caute fericirea încotro vede cu ochii.”</p>
                  <p rend="justify">I-ar putea răspunde: „Eu te-am vestit pe domnia ta mai demult, de ce să mai vorbim încă o dată?” „Nu mă duc! Fie pe voia ei!” îşi repeta Kmicic.</p>
                  <p rend="justify">Şi, înfundându-şi căciula pe cap, ieşi în tindă. Voia să încalece pe cal şi să se afle cât mai repede dincolo de poarta castelului.</p>
                  <p rend="justify">În tindă, parcă se simţi deodată oprit de cineva… Îl cuprinse o dorinţă atât de mare s-o vadă şi să-i vorbească, încât încetă să se mai gândească dacă să se ducă sau nu, încetă să mai judece şi alergă, mai bine zis o luă la goană cu ochii închişi, de parcă voia să se arunce în apă.</p>
                  <p rend="justify">În faţa uşii, dinaintea căreia fuseseră retrase străjile, nimeri peste feciorul de casă al spătarului de Rosienie.</p>
                  <p rend="justify">Spătarul este acasă? întrebă.</p>
                  <p rend="justify">Jupânul spătar este la armurărie cu căpeteniile.</p>
                  <p rend="justify">Dar jupâniţa?</p>
                  <p rend="justify">Jupâniţa este.</p>
                  <p rend="justify">Du-te şi spune-i că jupân Kmicic pleacă într-o călătorie lungă şi vrea să o vadă.</p>
                  <p rend="justify">Slujitorul ascultă porunca, dar înainte de a se întoarce cu răspunsul, Kmicic apăsă clanţa şi intră fără să mai bată la uşă.</p>
                  <p rend="justify">Jupâniţă, vin să-mi iau rămas bun de la domnia ta, spuse, fiindcă nu ştiu dacă o să ne mai vedem vreodată.</p>
                  <p rend="justify">Apoi se întoarse deodată spre copilul de casă:</p>
                  <p rend="justify">De ce mai stai aici?</p>
                  <p rend="justify">Jupâniţă dragă! vorbi mai departe Kmicic când uşa a închise în urma slujitorului. Voiam să plec fără să-mi iau rămas bun, dar n-am fost în stare. Numai Dumnezeu ştie când am să mă întorc şi dacă am să mă mai întorc, pentru că primejdiile pândesc la tot pasul. Mai bine să nu ne despărţim cu mânia în inimi şi cu supărare, să nu se abată pedeapsa lui Dumnezeu asupra vreunuia dintre noi. Ei, multe ar fi de spus, dar limba nu le poate spune pe toate. N-am avut noroc: se vede că aşa a vrut Dumnezeu. Iar acum, omule, poţi să te dai cu capul de pereţi, nu mai e nimic de făcut! Să nu arunci vina pe mine, jupâniţă, fiindcă nici eu nu te voi învinui pe domnia ta. Nu trebuie să te mai gândeşti la testament, pentru că voinţa oamenilor nu se poate pune împotriva lui Dumnezeu. Dumnezeu să-ţi aducă fericirea şi alinarea. Lucrul de căpetenie este să ne iertăm unul pe altul. Nu ştiu ce mă aşteaptă acolo unde mă duc… Dar nici aici nu mai pot să îndur atâtea chinuri, ceartă şi durere… Mă zbucium fără istov între cei patru pereţi ai cvartirului, dar degeaba, jupâniţă, degeaba! … Aici n-am nimic de făcut, şi nu-mi rămâne decât să mă las în seama gândurilor negre, să mă tot gândesc ziua întreagă la necazurile mele, până-mi plesneşte capul şi să nu născocesc nimic… Am nevoie de călătoria asta ca peştele de apă, ca pasărea de aer, pentru că altminteri îmi pierd minţile.</p>
                  <p rend="justify">Să-ţi dea Dumnezeu fericire şi domniei tale! răspunse jupâniţa Aleksandra.</p>
                  <p rend="justify">Şi sta în faţa lui încremenită de vestea plecării, de înfăţişarea şi cuvintele lui jupân Kmicic. Pe chipul ei se citea descumpănirea şi uimirea, se vedea că încearcă să-şi revină, în timp ce se uita cu ochii larg deschişi la tânărul îndrăzneţ.</p>
                  <p rend="justify">Eu nu-ţi port supărare domniei tale… rosti după o clipă.</p>
                  <p rend="justify">De n-ar fi fost toate acestea! răspunse Kmicic. Parcă a venit un duh rău şi a aruncat între noi o mare plină de talazuri. Nu poţi să străbaţi atâta amar de apă şi nici s-o ocoleşti… N-am făcut niciodată ce-am vrut cu adevărat, n-am ajuns unde mi-a fost voia, parcă m-a împins mereu cineva de la spate, până când ne-am rătăcit amândoi. Acu, de vreme ce nu ne vom mai vedea, e mai bine să ne strigăm de departe: „Dumnezeu să te călăuzească!” Căci trebuie să ştii, jupâniţă, că supărarea şi mânia sunt una, iar părerea de rău, alta. De mânie am scăpat, dar părerea de rău stă cuibărită în inima mea, dar nu pe domnia ta te învinuiesc. Mai ştiu şi eu pe cine şi de ce? … Cu gândurile nu ajungem la nimic, de aceea mi se pare că ne va fi mai uşor la amândoi, dacă o să ne lămurim. Domnia ta mă socoteşti un trădător… şi asta mă doare cel mai mult, pentru că, pe mântuirea sufletului meu, n-am fost şi nu voi fi trădător niciodată!</p>
                  <p rend="justify">Acum nu mai cred aşa! … spuse Oleńka.</p>
                  <p rend="justify">Cum de ai putut să crezi măcar un ceas una ca asta… Doar mă cunoşteai mai demult, ştiai că sunt în stare de orice samavolnicie, să omor cu sabia, să dau foc şi să împuşc pe cineva, dar să trădez pentru folosul meu, pentru ranguri, niciodată! Dumnezeu să mă apere şi să mă judece! … Domnia ta eşti femeie şi nu poţi pricepe în ce stă scăparea ţării, de aceea nu-ţi este îngăduit să osândeşti. De ce dar m-ai osândit? … De ce m-ai condamnat? … Dumnezeu să, te aibă în pază! … Află că scăparea este în Radziwiłł şi în suedezi, iar cine gândeşte şi mai ales face altfel, acela duce ţara la pierzanie. Dar acum nu e vremea potrivită pentru cuvântări, fiindcă trebuie să plec. Află doar că nu sunt trădător. Mai bine să pier, decât să ajung aşa ceva! … Află că m-ai dispreţuit pe nedrept şi pe nedrept m-ai condamnat la moarte… Asta ţi-o spun sub jurământ şi înainte de plecare, ţi-o spun doar ca să adaug: te iert din toată inima, dar să mă ierţi şi tu!</p>
                  <p rend="justify">Jupâniţa Aleksandra îşi revenise cu totul.</p>
                  <p rend="justify">E  adevărat ce spui dumneata, că te-am bănuit pe nedrept, e vina mea, pe care o recunosc… şi mă rog de iertare…</p>
                  <p rend="justify">Glasul începu să-i tremure, ochii albaştri i se umplură da lacrimi şi strigă cu înflăcărare:</p>
                  <p rend="justify">Te iert, te iert, ţi-aş ierta şi moartea mea! …</p>
                  <p rend="justify">Dumnezeu să te călăuzească şi să te îndrepte pe drumul cel bun, să te ajute să-l părăseşti pe cel pe care rătăceşti acum.</p>
                  <p rend="justify">Dă-mi pace, dă-mi pace! strigă Kmicic în grabă. Să nu ne mai certăm iarăşi. Rătăcesc sau nu, să nu mai vorbim despre asta. Să meargă fiecare pe unde crede de cuviinţă. Ce bine că am venit aici, că n-am plecat fără să-mi iau rămas bun. Dă-mi mâna, măcar acum de plecare… Asta mi-a mai rămas, pentru că mâine nu te voi mai vedea, nici poimâine, nici peste o lună, poate niciodată. Ei, Oleńka, mi se tulbură minţile… Oleńka! N-o să ne mai vedem oare niciodată? …</p>
                  <p rend="justify">Lacrimi bogate se desprinseră dintre gene, rostogolindu-se ca perlele pe obraji.</p>
                  <p rend="justify">Jupâne Andrzej! … Leapădă-te de trădători… şi totul se poate întoarce! …</p>
                  <p rend="justify">Taci… taci! … răspunse Kmicic cu glasul întretăiat. Nu se poate. Nu pot… Mai bine nu mai spune nimic. Mai bine mă ucideau! Chinul ar fi fost mai mic… Pentru Dumnezeu, de ce ni se întâmplă nouă toate astea?! … Rămâi sănătoasă! … E ultima oară… Pe urmă, moartea n-are decât să-mi închidă ochii… De ce plângi? … Nu mai plânge, că înnebunesc! …</p>
                  <p rend="justify">Şi fără să-şi mai dea seama ce face, o luă în braţe cu forţa şi, cu toate că se împotrivea, o sărută pe ochi, pe gură şi i se aruncă la picioare. În cele din urmă, zvâcni ca un nebun şi, apucându-se cu mâinile de păr, se repezi afară, strigând:</p>
                  <p rend="justify">Nici dracu nu mai poate face nimic, darmite un firicel roşu?! …</p>
                  <p rend="justify">Oleńka îl mai văzu pe fereastră cum încalecă în grabă pe cal, apoi cei şapte călăreţi porniră. Străjile scoţiene prezentară armele şi poarta se închise după călăreţii care pieriră printre copaci pe drumul întunecat.</p>
                  <p rend="justify">Beznele nopţii se lăsară peste pământ.</p>
               </div>
               <div type="div3">
                  <head>Capitolul XXV.</head>
                  <p rend="justify">Kowno şi toate ţinuturile de pe malul stâng al Wiliei, toate drumurile, erau ocupate de vrăjmaş, aşa că jupân Kmicic, neputând să ajungă în Podlasie pe drumul mare care ducea de la Kowno la Grodno şi de acolo până la Białystok, o luă pe căi lăturalnice, de la Kiejdany în jos, de-a lungul Niewiażei, până la Niemen, pe care, trecându-l nu departe de Wilki, ajunse în olatul Troki.</p>
                  <p rend="justify">Această bucată de drum, nu prea mare, o străbătu în linişte, deoarece se afla sub oblăduirea braţului lui Radziwiłł.</p>
                  <p rend="justify">Târgurile şi, din loc în loc şi satele, erau ocupate de lefegiii hatmanului sau de cete mici de raitieri suedezi, pe care prinţul îi împinsese înadins atât de departe împotriva hoardelor lui Zołtareńko, care se aflau dincolo de Wilia, ca să se ajungă mai uşor la ciocniri şi să-i dea astfel prilejul de a începe războiul.</p>
                  <p rend="justify">Şi Zołtareńko ar fi fost bucuros să se ia la „sfadă” – cum zicea hatmanul – cu suedezii, dar cei pe care îi ajuta, nu vroiau să se bată cu ei, ci doreau cel puţin să amâne cât mai mult războiul; Zołtareńko primise deci poruncă aspră să nu treacă râul, iar în cazul că însuşi Radziwiłł, unit cu suedezii, avea să pornească asupra lui, trebuia să se retragă cât mai repede.</p>
                  <p rend="justify">Din aceste pricini, pe malul drept al Wiliei era linişte, dar pentru că străjile cazace, de o parte, şi cele suedeze şi ale prinţului, de cealaltă, stăteau faţă în faţă, despărţite doar de apa râului, era de ajuns o singură împuşcătură de muschetă şi războiul cumplit s-ar fi dezlănţuit.</p>
                  <p rend="justify">De teamă, oamenii se adăpostiseră din vreme în locuri fără primejdie. Astfel că ţara era liniştită, dar şi pustie. Pretutindeni jupân Andrzej vedea târguri părăsite, obloanele ferestrelor închise cu drugi de fier şi sate întregi fără picior de om.</p>
                  <p rend="justify">Câmpurile păreau şi ele părăsite, deoarece ţăranii nu mai ridicaseră căpiţe. Oamenii simpli se adăposteau în bungetele pădurilor, unde-şi duceau tot avutul, iar şleahticii fugeau în ţinuturile electorului, deocamdată neameninţate de primejdie. Astfel că pe drumurile şi şleaurile de prin codri era o mişcare neobişnuită, fiindcă numărul fugarilor se mărea cu cei care izbuteau să treacă râul de pe malul stâng al Wiliei, scăpând de asuprirea lui Zołtareńko.</p>
                  <p rend="justify">Aceştia erau foarte mulţi, îndeosebi ţărani, căci şleahticii care nu putuseră să treacă apa fuseseră luaţi în robie sau îşi pierduseră viaţa în pragul caselor.</p>
                  <p rend="justify">Jupân Andrzej întâlnea mereu grupuri întregi de ţărani cu neveste şi copii, care mânau înaintea lor turme de oi, cai şi vite. Partea aceasta a olarului Troki, care se învecina cu Prusia electorului, era bogată şi mănoasă, oamenii înstăriţi aveau ce să ascundă şi să păstreze. Iarna care se apropia nu-i speria pe fugarii care preferau să aştepte zile mai bune prin desişurile pădurii, în colibe acoperite de zăpadă, decât să moară de mâna vrăjmaşului în satele natale.</p>
                  <p rend="justify">Kmicic se apropia deseori de grupurile de fugari sau de focurile care luceau noaptea în desişul pădurilor. Peste tot, unde întâlnea oameni de pe malul stâng al Wiliei, pe lângă Kowno sau mai departe, asculta povestiri înfricoşătoare despre cruzimile lui Zołtareńko şi ale celor care se uniseră cu el, care ucideau pe oricine, fără să mai ţină seama de vârstă, dacă era bărbat sau femeie. Ardeau satele, tăiau până şi copacii de prin livezi, lăsând numai pământul şi apa. Nicăieri urdiile tătarilor nu lăţiseră asemenea pustiire.</p>
                  <p rend="justify">Oamenii nu numai că erau omorâţi, dar înainte de a muri, îndurau chinuri înspăimântătoare. Mulţi dintre ei fugiseră cu minţile rătăcite, umplând noaptea adâncurile pădurii cu strigăte înfricoşătoare; alţii, cu toate că trecuseră Niemenul şi Wilia, cu toate că pădurile şi mlaştinile îi despărţeau de cetele lui Zołtareńko, trăiau mereu îngroziţi în aşteptarea atacului. Mulţi îşi întindeau mâinile spre Kmicic şi însoţitorii săi de la Orsza, cerşind milă şi scăpare, ca şi când ar fi fost ameninţaţi de vrăjmaşi.</p>
                  <p rend="justify">Spre ţinuturile prusiene se îndreptau şi carâte de şleahtici pline de bătrâni, femei şi copii; în urma lor veneau carele cu slujitorii, calabalâcul, rezervele de hrană şi vitele. Cu toţii erau înspăimântaţi şi copleşiţi de durere că porniseră pe drumul pribegiei.</p>
                  <p rend="justify">Jupân Andrzej încerca uneori să-i liniştească pe aceşti nefericiţi, spunându-le că în curând suedezii vor trece râul şi vor alunga pe vrăjmaşul de acolo. Atunci fugarii îşi înălţau braţele spre cer şi se rugau:</p>
                  <p rend="justify">—  Dă-i, Doamne, sănătate şi noroc prinţului voievod, că a adus în apărarea noastră un popor cu creştere aleasă! Când vor veni suedezii, o să ne întoarcem acasă, la cenuşa noastră…</p>
                  <p rend="justify">Şi pretutindeni îl binecuvântau pe prinţ. Zvonul trecea din gură în gură, vestind că de pe o zi pe alta va trece Wilia în fruntea steagurilor sale şi ale suedezilor. Fără să-i cunoască, îi lăudau pe suedezi pentru lipsa lor de lăcomie, pentru disciplina şi felul cum se purtau cu locuitorii. Pe Radziwiłł îl numeau Gedoon al Lituaniei, Samson, izbăvitorul lor. Oamenii aceştia, care veneau din ţinuturile trecute prin foc şi sabie, îl aşteptau ca pe un mântuitor.</p>
                  <p rend="justify">Ascultând binecuvântările, dorinţele şi rugile lor, Kmicic se întărea şi mai mult în credinţă faţă de Radziwiłł şi repeta în gând: „Iată stăpânul pe care-l slujesc! Închid ochii şi merg orbeşte după norocul lui. Uneori e înfricoşător şi de neînţeles, dar e mai deştept decât alţii, ştie mai bine ce trebuie şi numai el ne poate izbăvi.”</p>
                  <p rend="justify">Gândurile îi înseninară sufletul, se simţea mai uşurat şi călărea cu mai multă plăcere, împărţindu-şi inima între dorul de Kiejdany şi nenorocirile ţării.</p>
                  <p rend="justify">Dorul creştea tot mai mult. Nu aruncă panglica roşie în urma lui; la primul popas, nu stinse focul cu o căldare de apă, pentru că, mai întâi, simţea că nu va fi de nici un folos, iar în al doilea rând, nu mai voia.</p>
                  <p rend="justify">—  Ei, dacă ea ar fi fost aici, să audă plângerile şi gemetele oamenilor nu l-ar mai fi rugat pe Dumnezeu să mă întoarcă pe calea cea bună, n-ar mai fi crezut că sunt un rătăcit, asemenea ereticilor, care s-au lepădat de credinţa cea adevărată. Dar, nu-i nimic! Mai devreme sau mai târziu se va convinge, va cunoaşte că mintea n-a ajutat-o să priceapă… Iar atunci va fi ce-o vrea Dumnezeu. Pentru că o să ne mai întâlnim în viaţă.</p>
                  <p rend="justify">Şi dorul creştea în sufletul tânărului cavaler, iar convingerea că porneşte pe drumul cel bun îi dădea o linişte pe care n-o mai cunoscuse. Zbuciumul gândurilor, suferinţa şi îndoielile se îndepărtau cu încetul. Mergea înainte, afundându-se în pădurile nemărginite aproape vesel. Nu se mai simţise atât de bine de pe vremea când venise la Lubicz, după faimoasele hărţuieli cu Chowański, Mustăciosul Charłamp avusese dreptate că împotriva grijilor şi temerilor sufletului nu se află un leac mai bun decât călătoria. Jupân Andrzej avea o sănătate de fier, iar curajul şi plăcerea peripeţiilor îi reveneau tot mai mult. Le bănuia, zâmbea şi gonea fără încetare, abia oprindu-se la popasurile scurte de noapte.</p>
                  <p rend="justify">Înaintea ochilor o vedea mereu pe Oleńka, plânsă, tremurând în braţele lui ca o pasăre speriată, şi îşi spunea: „am să mă întorc”.</p>
                  <p rend="justify">Câteodată îi apărea înainte făptura hatmanului, posomorâtă, uriaşă, ameninţătoare. Dar poate tocmai pentru că se depărta tot mai mult de el, hatmanul îi devenea din ce în ce mai drag. Până atunci se plecase în faţa lui Radziwiłł, acum începea să ţină la el. Până atunci, Radziwiłł îl purtase cu el, cum poartă sforul puternic al apei tot ce intră în albia lui; acum, Kmicic simţea că doreşte din toată inima să înoate alături de el.</p>
                  <p rend="justify">De departe, uriaşul voievod creştea tot mai mult în ochii tânărului cavaler, luând proporţii supraomeneşti. Deseori, la popasurile de noapte, când jupân Andrzej închidea ochii să doarmă, îl vedea pe hatman stând pe un tron mai înalt decât vârfurile pinilor. Avea coroana pe cap, faţa de totdeauna, posomorâtă, uriaşă, spada şi sceptrul în mână, iar la picioare întreaga Republică.</p>
                  <p rend="justify">Şi se pleca până la pământ înaintea măreţiei lui.</p>
                  <p rend="justify">A  treia zi lăsară departe, în urmă, râul Niemen şi intrară într-un ţinut acoperit de păduri şi mai dese. Pe drum întâlneau mereu grupuri întregi de fugari. Şleahticii, care nu mai erau în stare să mânuiască armele, fugeau aproape toţi în Prusia dinaintea podghiazurilor vrăjmaşe care, neţinute pe aici în frâu, ca pe malurile Wiliei, de polcurile suedeze şi ale lui Radziwiłł, năvăleau uneori în adâncul ţării, ajungând până la hotarul ţinuturilor stăpânite de elector. Umblau după pradă.</p>
                  <p rend="justify">Nu o dată păreau cete care ţineau de oştile lui Zołtareńko, în fapt însă nu recunoşteau puterea nimănui, erau adunături de jefuitori numite „facţii”, conduse de multe ori de tâlhari din partea locului. Acestea, ferindu-se să dea ochi cu oştirea sau chiar cu slujitorii de prin târguri, atacau satele mai mici, conacele şi călătorii.</p>
                  <p rend="justify">Şleahticii îi nimiceau pe socoteala lor cu ajutorul slujitorilor şi împodobeau cu ei pinii de pe marginea drumului. Cu toate acestea nu era prea greu să nimereşti în pădure peste vreo ceată mai numeroasă, aşa că jupân Andrzej trebuia să fie foarte prevăzător.</p>
                  <p rend="justify">Ceva mai departe însă, la Pilwiszki, pe malul Szeszupei. locuitorii stăteau liniştiţi. Cu toate acestea, târgoveţii îi povestiră lui Kmicic că numai cu câteva zile în urmă năvălise asupra stărostiei un detaşament puternic al lui Zołtareńko, de vreo cinci sute de oameni, care ar fi ucis ca de obicei oamenii şi ar fi dat foc târgului, dacă n-ar fi sosit un ajutor neaşteptat, căzut parcă din cer.</p>
                  <p rend="justify">Ne încredinţaserăm cu toţii sufletele lui Dumnezeu, spuse arendaşul hanului la care se oprise jupân Andrzej, când sfinţii părinţi ne-au trimis un steag de călăreţi. La început, credeam că sunt alţi vrăjmaşi, dar erau de-ai noştri. S-au repezit îndată asupra tâlharilor lui Zołtareńko şi într-un ceas i-au tăiat pe toţi, ajutaţi fiind şi de oamenii noştri.</p>
                  <p rend="justify">Ce steag era? întrebă jupân Andrzej.</p>
                  <p rend="justify">Dumnezeu să le dea sănătate! … N-au spus cine sunt, iar noi n-am cutezat să-i întrebăm. Au lăsat caii să pască, au luat fân şi hrană şi au plecat.</p>
                  <p rend="justify">De unde veneau şi încotro s-au dus?</p>
                  <p rend="justify">Au venit dinspre Kosłowa Ruda şi-au apucat-o spre miazăzi. Toţi cei care voiam mai înainte să fugim în pădure, ne-am răzgândit şi am rămas, fiindcă ajutorul de staroste ne-a spus că după asemenea învăţătură de minte, duşmanul nu va călca prea curând pe la noi.</p>
                  <p rend="justify">Kmicic era foarte interesat de vestea bătăliei şi întrebă mai departe:</p>
                  <p rend="justify">Şi nu ştiţi cine conducea steagul?</p>
                  <p rend="justify">Nu ştim, dar pe polcovnic l-am văzut, a vorbit cu noi dimineaţa. E tânăr şi măruntac, ca un ac. Nu arată deloc ca un războinic grozav cum este…</p>
                  <p rend="justify">E  Wołodyjowski! strigă Kmicic.</p>
                  <p rend="justify">Wołodyjowski sau altul, să-i fie mâinile sfinţite şi să dea Dumnezeu să ajungă hatman!</p>
                  <p rend="justify">Jupân Andrzej căzu adânc pe gânduri. Se vede că mergea pe drumul pe care cu câteva zile în urmă trecuse Wołodyjowski cu oamenii din Lauda. Era în firea lucrurilor să fie aşa, întrucât amândoi se duceau în Podlasie. Lui jupân Andrzej îi trecu prin minte că, dacă se grăbea, putea să dea peste micul cavaler şi să cadă în mâinile lui, iar în asemenea împrejurare toate scrisorile lui Radziwiłł ar ajunge odată cu el în puterea confederaţilor. O întâmplare ca asta putea să-i dea peste cap însărcinările primite şi să aducă cine ştie ce pagube cauzei lui Radziwiłł. Din această pricină, jupân Andrzej hotărî să rămână câteva zile la Pilwiszki, pentru ca steagul laudanienilor să aibă vreme să se depărteze.</p>
                  <p rend="justify">De altminteri, oamenii şi caii, care goniseră aproape fără oprire de la Kiejdany şi făcuseră doar popasuri foarte scurte, aveau mare nevoie de odihnă. Jupân Andrzej porunci dar oştenilor să dea jos desagii de pe cai, pentru că vor poposi mai îndelung aici.</p>
                  <p rend="justify">A  doua zi se convinse că procedase nu numai bine, dar şi cu înţelepciune, deoarece abia apucase să pună ceva pe el de dimineaţă, când hangiul se ivi înaintea lui.</p>
                  <p rend="justify">Aduc veste, înălţimea ta! spuse.</p>
                  <p rend="justify">Bună?</p>
                  <p rend="justify">Nici bună, nici rea; avem oaspeţi. Un alai grozav a sosit cu noaptea în cap şi s-a oprit în casa starostelui. Un polc de pedestraşi şi ce de mai călărime, carâte, de slujitori! … Oamenii credeau că a venit chiar regele.</p>
                  <p rend="justify">Care rege?</p>
                  <p rend="justify">Cârciumarul începu să-şi învârte căciula în mână.</p>
                  <p rend="justify">Aşa-i, că acum avem doi regi, dar n-a venit niciunul dintre ei, ci doar prinţul comis…</p>
                  <p rend="justify">Kmicic sări în picioare.</p>
                  <p rend="justify">Cum prinţul comis, prinţul Bogusław? …</p>
                  <p rend="justify">Întocmai, înălţimea ta. Vărul prinţului voievod de Wilno.</p>
                  <p rend="justify">Jupân Andrzej aproape că bătu din palme de uimire.</p>
                  <p rend="justify">Ehei, atunci o sa ne întâlnim!</p>
                  <p rend="justify">Înţelegând cu oaspetele lui este un cunoscut al prinţului Bogusław, se ploconi mai adânc decât în ziua dinainte şi ieşi din încăpere, iar Kmicic începu să se îmbrace în mare grabă şi, după un ceas, se afla în faţa casei starostelui.</p>
                  <p rend="justify">Tot târgul roia de oşteni. Pedestraşii îşi rezemau muschetele una de alta în piaţă; călărimea descălecase şi ocupase casele din împrejurimi. Oşteni şi curteni în straie felurite stăteau în faţa caselor sau se plimbau pe uliţă. Căpeteniile vorbeau franţuzeşte şi nemţeşte. Nicăieri nici urmă de oştean sau de mundir polonez, muschetarii şi dragonii aveau haine ciudate, altele decât cele pe care jupân Andrzej le văzuse la steagurile străine de la Kiejdany, pentru că nu erau îmbrăcaţi ca nemţii, ci după şartul franţuzesc. Cu toate acestea, oştenii, atât de arătoşi, încât oricine putea fi luat drept căpetenie, bucurară ochii lui jupân Andrzej. Căpeteniile se uitau şi ele la Kmicic cu luare-aminte, fiindcă se gătise în veşminte de brocart şi catifea, iar cei şase oameni care-l însoţeau aveau şi ei haine noi.</p>
                  <p rend="justify">În curtea stărostiei umblau de colo-colo oamenii de la curte, înţoliţi cu toţii după moda franţuzească: pajii purtau berete cu pene, slujitorii caftane de catifea, iar rândaşii erau încălţaţi în cizme înalte, suedeze, cu tureatca răsfrântă.</p>
                  <p rend="justify">Se vede că prinţul nu dorea să stea prea mult la Pilwiszki şi se oprise numai pentru popas, deoarece caretele nu fuseseră duse în şopron, iar rândaşii dădeau cailor să mănânce din sitele de tablă pe care le ţineau în mână.</p>
                  <p rend="justify">Kmicic îi spuse căpeteniei străjerilor cine este şi de ce vine, iar acesta se duse să-l vestească pe prinţ. Se întoarse repede, după o clipă, cu ştirea că prinţul doreşte să-l vadă grabnic pe trimisul hatmanului şi, arătându-i drumul lui Kmicic, intrară împreună în casă.</p>
                  <p rend="justify">Din tindă intrară în prima sală de ospeţe, unde găsiră câţiva curteni moţăind cu picioarele întinse pe scaune; pesemne că plecaseră pe întuneric de la ultimul popas.</p>
                  <p rend="justify">Înaintea uşii de la odaia vecină, căpetenia se opri şi, închinându-se în faţa lui jupân Andrzej, rosti în nemţeşte:</p>
                  <p rend="justify">Prinţul e aici.</p>
                  <p rend="justify">Jupân Andrzej intră şi se opri în prag. Prinţul se afla înaintea oglinzii aşezate în colţul încăperii şi îşi privea cu atâta luare-aminte faţa proaspăt unsă cu alifie, încât nu-l văzu pe noul-venit. Doi slujitori, îngenuncheaţi înaintea lui, îi strângeau cataramele la încheietura cizmelor înalte de călătorie, în vreme ce el îşi trecea degetele prin coama bogată, retezată scurt deasupra frunţii, a perucii blonde sau, poate, a părului său.</p>
                  <p rend="justify">Era un bărbat încă tânăr, de treizeci şi cinci de ani, care arăta cel mult de douăzeci şi cinci. Kmicic îi cunoştea, dar îl privise întotdeauna cu interes, mai întâi pentru faima de mare oştean, care-l înconjura pe prinţul Bogusław şi pe care şi-o dobândise mai ales în duelurile cu diferiţi magnaţi străini, iar în al doilea rând pentru înfăţişarea deosebită pe care o avea, datorită căreia cine-l vedea o dată, nu-l mai uita. Fiindcă prinţul era înalt şi bine alcătuit, dar deasupra umerilor largi se înălţa un cap atât de mititel, de parcă era al altui trup. Avea faţa deosebit de îngustă, aproape tinerească, ce nu se potrivea cu nasul mare, roman, şi ochii uriaşi de o frumuseţe şi strălucire neasemuite, cu o privire aproape vulturească. Faţă de ochi şi de nas, restul chipului, care mai era înconjurat şi de bucle numeroase şi alungite, aproape nu se mai vedea: gura ca de copil era străjuită de o mustăcioară care abia îi acoperea buza de sus. Gingăşia pielii pomăduite îl făcea să semene cu o jupâniţă, dar în acelaşi timp cutezanţa, trufia şi siguranţa de sine, care i se citeau pe chip, nu îngăduiau să se uite că e acel cunoscut chercheur de noises141, cum i se spunea la curtea franceză, omul din gura căruia cuvântul aprig ieşea cu multă uşurinţă, iar spada din teacă şi mai lesne.</p>
                  <p rend="justify">În ţara nemţească, în Olanda şi în Franţa se povesteau adevărate minuni despre faptele-i războinice, certuri, peripeţii cu primejdie şi dueluri. În Olanda se aruncase în iureşul luptei între neîntrecutele polcuri ale pedestrimii spaniole şi cucerise cu propria mână flamuri şi tunuri; îi fruntea steagurilor principelui de Orania pusese mâna pe o baterie socotită de către căpetenii cu experienţă de necucerit; la Rin, conducând muschetarii francezi, împrăştiase pe cuirasierii nemţi în războiul de treizeci de ani; în Franţa îl rănise în duel pe prinţul de Fremouille, cei mai vajnic mânuitor de spadă: un alt săbier faimos, baronul von Goetz, îl rugase în genunchi să-i dăruiască viaţa: îl rănise pe baronul Grot, faptă pentru care fusese aspru dojenit de vărul Janusz, fiindcă îşi înjoseşte rangul de prinţ luptând cu oameni care nu-i erau de-o seamă; în sfârşit, în văzul întregii curţi franceze, la balul de la Louvru, îl lovise în faţă pe margraful de Rieux pentru că îi vorbise „urât”.</p>
                  <p rend="justify">Duelurile pe care le avusese incognito prin târguri şi hanuri nu se puneau, fireşte, la socoteală.</p>
                  <p rend="justify">Era plămădit dintr-un amestec de frăgezime femeiască şi curaj nebunesc. În timpul vizitelor scurte pe care le făcea în ţară din când în când, îşi petrecea timpul cu vânătorile şi procesele cu neamul Sapieha. Atunci însă pădurarii trebuiau să-i caute ursoaice cu pui, a căror îndârjire mărea primejdia, şi pe care le ataca înarmat numai cu suliţa. De altminteri, i se ura repede în ţară şi, cum am mai spus, venea foarte rar, de cele mai multe ori în timp de război; arătase o vitejie fără seamăn la Beresteczko, Mohylew şi la Smoleńsk. Lupta era viaţa lui, cu toate că mintea ageră şi mlădioasă îl făcea potrivit şi pentru zâzanii de tot felul şi şiretlicuri politiceşti.</p>
                  <p rend="justify">În asemenea împrejurări era răbdător şi stăruitor, mult mai stăruitor decât în „amorurile” al căror şir lung împlinea viaţa lui Bogusław Radziwiłł. Pe la curţile pe unde umblase, era spaima bărbaţilor care aveau soţii frumoase. De aceea rămăsese până acum neînsurat, cu toate că naşterea aleasă şi averea nemărginită făceau din el una din cele mai râvnite partide din Europa. Îl peţiseră regii Franţei, Maria Ludovica din Polonia, principele de Orania şi unchiul său, electorul de Brandenburg, dar el preferase să rămână slobod.</p>
                  <p rend="justify">N-am nevoie de zestre, spuse sfidător. Cât despre mângâieri, nu duc lipsă.</p>
                  <p rend="justify">Şi aşa ajunsese la vârsta de treizeci şi cinci de ani.</p>
                  <p rend="justify">Stând în prag, Kmicic se uita cu interes la chipul prinţului, răsfrânt în oglindă, în vreme ce acesta îşi răsfira pe gânduri părul deasupra frunţii; în cele din urmă, când jupân Andrzej îşi drese glasul o dată, de două ori, rosti fără a întoarce capul:</p>
                  <p rend="justify">Cine-i acolo? Trimisul prinţului voievod?</p>
                  <p rend="justify">Nu sunt trimisul prinţului voievod, deşi vin de la el! răspunse Kmicic.</p>
                  <p rend="justify">Prinţul îşi întoarse capul şi, zărindu-l pe tânărul arătos, înţelese dintr-o dată că nu are de-a face cu un slujitor obişnuit.</p>
                  <p rend="justify">Mă rog de iertare, jupâne cavaler, spuse îndatoritor, fiindcă cred că m-am înşelat în privinţa rangului domniei tale. Chipul domniei tale îmi pare cunoscut, deşi nu-mi aduc aminte numele. Domnia ta eşti curteanul prinţului hatman.</p>
                  <p rend="justify">Mă numesc Kmicic, răspunse jupân Andrzej, şi nu sunt curtean, ci polcovnic, de când i-am adus prinţului hatman steagul meu.</p>
                  <p rend="justify">Kmicic! strigă prinţul. Acelaşi Kmicic cunoscut din ultimul război, care l-a hăituit pe Chowański, luptând apoi pe socoteala lui? … Am auzit o mulţime de lucruri despre domnia ta.</p>
                  <p rend="justify">Spunând acestea, prinţul se uită mai cu luare-aminte şi cu anume plăcere la jupân Andrzej, fiindcă judecind după cele auzite, îl socotea un om de acelaşi soi cu el.</p>
                  <p rend="justify">Şezi, jupâne cavaler, îl îndemnă. Sunt bucuros să te cunosc mai de aproape. Ce se aude la Kiejdany?</p>
                  <p rend="justify">Iată scrisoarea prinţului hatman, răspunse Kmicic.</p>
                  <p rend="justify">Slujitorii, care încheiau încălţările prinţului, ieşiră;</p>
                  <p rend="justify">Bogusław rupse pecetea şi începu să citească. Curând, pe faţa lui se răsfrânse plictisul şi descurajarea. Zvârli scrisoarea, sub oglindă şi zise:</p>
                  <p rend="justify">Nimic nou!. Prinţul voievod mă sfătuieşte să mă mut în Prusia, la Tylza sau la Taurogi, ceea ce şi fac după cum vezi şi domnia ta. Ma foi! 142 nu-l înţeleg pe vărul meu… Îmi dă de ştire că electorul e în landul lui şi nu poate ajunge în Prusia din pricina suedezilor, dar în acelaşi timp îmi scrie că i se face părul vâlvoi că nu mă înţeleg cu el cu privire la de succursu sau de receptu143. Păi, ce pot să fac eu? Dacă electorul nu poate veni din pricina suedezilor, trimisul meu cum va izbuti să se strecoare până la el? Am stat în Podlasie, fiindcă n-am avut ce face. Îţi spun, jupâne cavaler, că m-am plictisit îngrozitor. Urşii din împrejurimile Tykocinului i-am vânat pe toţi; femeile duhnesc a cojoc şi nările mele nu pot suferi mirosul ăsta… Dar, jupâne cavaler, domnia ta înţelegi franţuzeşte sau nemţeşte?</p>
                  <p rend="justify">Înţeleg nemţeşte, răspunse Kmicic.</p>
                  <p rend="justify">Slavă Domnului! … Am să vorbesc atunci nemţeşte, fiindcă mi se umflă buzele din pricina limbii de aici.</p>
                  <p rend="justify">Prinţul îşi scoase înainte buza de jos şi o atinse uşor cu degetele, vrând parcă să se convingă dacă nu se umflase într-adevăr sau nu crăpase, apoi se uită în oglindă şi vorbi mai departe:</p>
                  <p rend="justify">Mi-a ajuns la ureche că nu departe de Łuków, şleahticul Skrzetuski are o soţie foarte frumoasă. Nu e prea aproape! … Am trimis totuşi oameni s-o răpească şi să mi-o aducă… Când colo, n-ai să mă crezi, jupâne Kmicic, n-au găsit-o acasă!</p>
                  <p rend="justify">Din fericire, spuse jupân Andrzej, fiindcă e soţia unui cavaler vrednic, luptător vestit de la Zbaraż, care s-a furişat printre gloatele lui Chmielnicki.</p>
                  <p rend="justify">Soţul a fost împresurat la Zbaraż, iar eu aş fi împresurat-o pe soţie la Tykocin… Domnia ta gândeşti că s-ar fi apărat cu tot atâta îndârjire?</p>
                  <p rend="justify">La asemenea împresurare, luminăţia ta, n-ai nevoie de sfatul de război, socot dar că nu ai trebuinţă nici de părerea mea! răspunse Kmicic apăsat.</p>
                  <p rend="justify">E  adevărat, n-are rost să mai vorbim despre asta, răspunse prinţul. Să revenim la treburile noastre! Domnia ta mai ai şi alte scrisori?</p>
                  <p rend="justify">Ce-am avut pentru luminăţia ta, ţi-am dat: mai am una pentru regele suedez. Luminăţia ta, nu ai ştiinţă unde poate fi găsit?</p>
                  <p rend="justify">Habar n-am. De unde să ştiu eu? La Tykocin nu este, poţi să fii sigur, fiindcă dacă ar fi venit măcar o dată acolo, s-ar fi lepădat de toată Republica. Varşovia a căzut în mâinile suedezilor, cum v-am mai scris, dar nici acolo n-o să-l găseşti pe rege. Trebuie să fie lângă Cracovia sau chiar în Cracovia, dacă n-a pornit până acum spre Prusia regală. La Varşovia o să le afli pe toate. După părerea mea, Carol Gustav trebuie să se gândească la oraşele prusiene, pentru că nu poate să le lase înapoia lui. Cine ar fi crezut că atunci când toată Republica îşi părăseşte stăpânul, când toţi şleahticii se cunosc cu suedezii, când ţinuturile se predau unele după altele, tocmai oraşele prusiene, numai nemţi şi protestanţi, să nu vrea să audă de suedezi şi să se pregătească de luptă. Ei vor să rămână credincioşi, să scape Republica şi să-l păstreze pe Jan Kazimierz! Când am început treaba asta, gândeam că va fi altfel, că ei vor fi cei dintâi care ne vor ajuta, pe noi şi pe suedezi, să îmbucătăţim pita pe care voi o numiţi Republică. Dar nici gând! Norocul nostru că prinţul elector veghează asupra lor. Le-a făgăduit ajutor împotriva suedezilor, dar locuitorii din Gdańsk n-au încredere în el, spunând că se vor descurca şi singuri…</p>
                  <p rend="justify">Asta se ştia şi la Kiejdany, spuse Kmicic.</p>
                  <p rend="justify">Dacă n-au destule forţe, oricum au miros bun, urmă prinţul, râzând, pentru că unchiului elector îi pasă de Republică, socotesc, tot atâta cât îmi pasă mie şi prinţului voievod de Wilno.</p>
                  <p rend="justify">Luminăţia ta, îngăduie-mi să mă împotrivesc, nu se putu stăpâni Kmicic. Prinţul voievod de Wilno are în vedere numai Republica, pentru care e gata oricând să-şi dea ultima suflare şi să-şi verse ultima picătură de sânge.</p>
                  <p rend="justify">Prinţul Bogusław izbucni în râs.</p>
                  <p rend="justify">Eşti tânăr, cavalere, eşti prea tânăr! Dar să lăsăm asta! Unchiul elector nu vrea decât să pună mâna pe Prusia regală şi numai în acest scop le oferă ajutorul său. După ce se vor afla în stăpânirea lui şi va aşeza garnizoane în toate oraşele, a doua zi va fi gata să se înţeleagă cu suedezii, ba chiar cu turcii şi cu diavolul. Dacă suedezii i-ar mai da încă o bucăţică din Wielkopolska, i-ar ajuta din răsputeri să cucerească restul ţării. Numai că suedezii ar vrea şi ei să pună stăpânire pe Prusia şi de aici neînţelegerile dintre ei şi elector.</p>
                  <p rend="justify">Sunt tare uimit de vorbele luminăţiei tale! spuse Kmicic.</p>
                  <p rend="justify">În Podlasie, răspunse prinţul, îmi venea să urlu că trebuie să stau atâta vreme cu mâinile încrucişate… Dar ce puteam să fac? M-am înţeles cu prinţul voievod că eu nu voi trece pe faţă de partea suedezilor, până când nu se vor limpezi lucrurile în Prusia. Şi pe bună dreptate, deoarece în acest fel rămâne o portiţă de scăpare. Am trimis în mare taină olăcari la Jan Kazimierz să-i dea de ştire că sunt gata să chem şleahticii la oaste în Podlasie, dacă-mi trimite poruncă. Regele, ca regele, poate că s-ar fi lăsat dus de nas, dar pesemne că regina nu are încredere în mine şi l-a sfătuit să nu facă nimic. Dacă n-ar fi fost femeia asta, astăzi m-aş fi aflat în fruntea tuturor şleahticilor din Podlasie, iar confederaţii aceia, care pustiesc acum moşiile prinţului Janusz, n-ar fi avut încotro şi ar fi trebuit să vină sub conducerea mea. M-aş fi declarat partizan al lui Jan Kazimierz, iar în fapt, având puterea în mână, m-aş fi târguit cu suedezii. Dar femeia asta le ştie pe toate şi e în stare să ghicească şi cel mai tainic gând. Ea e adevăratul rege! Are mai multă minte în degetul cel mic decât Jan Kazimierz în tot capul lui.</p>
                  <p rend="justify">Prinţul voievod… începu Kmicic.</p>
                  <p rend="justify">Prinţul voievod, îl întrerupse Bogusław nerăbdător, întârzie mereu cu sfaturile lui; în fiecare scrisoare îmi scrie: „fă aşa, fă pe dincolo”, când eu i-am luat-o demult înainte. Afară de asta, prinţul voievod îşi pierde capul… Ascultă şi domnia ta, cavalere, ce-mi mai scrie… Prinţul luă hârtia şi începu să citească cu voce tare: „Pe drum fii, domnia ta, cu multă prevedere şi gândeşte-te să-i împrăştii pe confederaţii aceia care s-au răsculat împotriva mea şi îşi fac de cap în Podlasie, ca să nu se ducă la rege. Se pregătesc să atace Zabłudów, iar acolo berea e foarte tare; când se vor îmbăta, să-i căsăpească gazdele la care vor fi cartiruiţi! Pentru că altceva mai bun nici nu merită; luându-le capita144, ceilalţi se vor împrăştia.”</p>
                  <p rend="justify">Bogusław aruncă iarăşi scrisoarea pe masă.</p>
                  <p rend="justify">Ascultă, jupâne Kmicic, rosti, aşadar, eu trebuie să plec în Prusia şi, în acelaşi timp, să pun la cale măcelul de la Zabłudów. Să mă prefac că sunt sprijinitorul lui Jan Kazimierz şi iubitor de ţară şi să-i spârcuiesc pe oştenii care nu vor să-l vândă pe rege şi Republica? Are vreun înţeles? Se leagă oare una de alta? Ma foi, prinţul hatman îşi pierde capul. Nu prea demult, când veneam spre Pilwiszki, am întâlnit un steag răzvrătit care se îndrepta spre Podlasie. L-aş fi făcut bucuros harcea-parcea, fie şi numai pentru plăcerea mea, dar atâta vreme cât pe faţă mai sunt partizanul suedezilor, iar unchiul elector rămâne, chipurile, alături de oraşele suedeze, deci ţine cu Jan Kazimierz, nu pot să-mi îngădui asemenea bucurie, pe legea mea, nu pot… Ce-am putut să fac, a fost să mă port îndatoritor cu acei răzvrătiţi, cum s-au purtat şi ei, bănuindu-mă într-adevăr că sunt înţeles cu hatmanul, dar neavând dovada negru pe alb.</p>
                  <p rend="justify">Prinţul se aşeză mai bine în jilţ. Îşi întinse picioarele şi, împreunându-şi fără grijă mâinile sub cap, repetă:</p>
                  <p rend="justify">Ehei, învălmăşite mai sunt lucrurile în Republica asta a voastră, tare învălmăşite! … Una la fel nu se mai află în toată lumea! …</p>
                  <p rend="justify">Apoi tăcu un răstimp. Se vede că-i trecea ceva prin gând, fiindcă se lovi cu palma peste perucă şi întrebă:</p>
                  <p rend="justify">Domnia ta nu te duci în Podlasie?</p>
                  <p rend="justify">Ba mă duc! răspunse Kmicic. Trebuie să mă duc, pentru că am o scrisoare cu porunci către Harasimowicz, ajutorul starostelui de Zabłudów.</p>
                  <p rend="justify">Pentru Dumnezeu! sări prinţul. Harasimowicz e aici, cu mine. Cară avutul hatmanului în Prusia, fiindcă ne temeam că va încăpea pe mâna confederaţilor. Aşteaptă, domnia ta, poruncesc să-l cheme numaidecât.</p>
                  <p rend="justify">Prinţul chemă slujitorul şi-i dădu poruncă să-l aducă pe ajutorul de staroste, apoi spuse:</p>
                  <p rend="justify">Se potriveşte de minune! Scapi de o parte din drum… Deşi… poate că ar fi fost mai bine să te duci în Podlasie, deoarece printre capii confederaţiei se află şi o rudă a ta… Ai fi putut să-l câştigi de partea noastră.</p>
                  <p rend="justify">N-aş fi avut când, zise Kmicic, fiindcă mă grăbesc să ajung la regele Suediei şi la jupân Lubomirski.</p>
                  <p rend="justify">Ai scrisori şi pentru mareşalul coroanei? Ei, ghicesc eu despre ce e vorba… Odinioară mareşalul se gândea s-o peţească pe fiica lui Janusz pentru fiul său… Nu cumva hatmanul vrea să înceapă negocierile pe ocolite?</p>
                  <p rend="justify">Chiar despre asta-i vorba.</p>
                  <p rend="justify">Sunt amândoi nişte copii… Hm, e o însărcinare gingaşă, întrucât nu se cuvine ca hatmanul să-l roage primul. Pe urmă…</p>
                  <p rend="justify">Prinţul îşi încruntă sprâncenele.</p>
                  <p rend="justify">Pe urmă, n-o să se aleagă nimic din toate astea. Fiica prinţului hatman nu e de nasul lui Herakliusz. Ţi-o spun eu! Prinţul hatman trebuie să înţeleagă că averea lui se cuvine să rămână în mâinile unui Radziwiłł.</p>
                  <p rend="justify">Kmicic privea uimit la prinţul care mergea cu paşi tot mai grăbiţi prin încăpere. Deodată, se opri înaintea lui jupân Andrzej şi zise:</p>
                  <p rend="justify">Dă-mi cuvântul de cavaler că-mi vei spune numai adevărul! Vreau să te întreb ceva.</p>
                  <p rend="justify">Luminăţia ta, răspunse Kmicic, mint numai aceia care se tem, iar eu nu mă tem de nimeni.</p>
                  <p rend="justify">Prinţul voievod nu ţi-a poruncit cumva să păstrezi taină în privinţa negocierilor cu Lubomirski?</p>
                  <p rend="justify">Dacă-mi poruncea, nici n-aş fi pomenit de jupân Lubomirski.</p>
                  <p rend="justify">Ar fi putut să-ţi scape fără să vrei. Dă-ţi cuvântul!</p>
                  <p rend="justify">Mi-l dau, consimţi Kmicic, împreunându-şi sprâncenele.</p>
                  <p rend="justify">Mi-ai luat o piatră de pe inimă, fiindcă o clipă am crezut că prinţul voievod face un joc dublu şi cu mine.</p>
                  <p rend="justify">Luminăţia ta, nu pricep.</p>
                  <p rend="justify">În Franţa n-am vrut să mă căsătoresc cu fiica lui de Rohan, de alte aproape treizeci de prinţese care m-au petit, nu mai vorbesc… Ştii oare de ce?</p>
                  <p rend="justify">Nu ştiu.</p>
                  <p rend="justify">Fiindcă m-am înţeles cu prinţul voievod ca fata şi averea lui să crească pentru mine. Ca slugă credincioasă a casei Radziwiłł, trebuie să le ştii pe toate.</p>
                  <p rend="justify">Mulţumesc pentru încredere. Dar luminăţia ta greşeşti… Nu sunt sluga casei Radziwiłł.</p>
                  <p rend="justify">Bogusław deschise ochii larg.</p>
                  <p rend="justify">Atunci ce eşti?</p>
                  <p rend="justify">Nu sunt curtean, sunt polcovnic la porunca hatmanului şi în plus ruda prinţului voievod.</p>
                  <p rend="justify">Ruda?</p>
                  <p rend="justify">Am legături de sânge cu neamul Kiszka, iar hatmanul s-a născut dintr-o Kiszczankă.</p>
                  <p rend="justify">Prinţul Bogusław se uită o clipă la Kmicic, pe faţa căruia apăru o roşeaţă uşoară. Îi întinse brusc mâna şi-i zise:</p>
                  <p rend="justify">Iartă-mă, vere, se cuvine să te firitisesc pentru asemenea înrudire.</p>
                  <p rend="justify">Cuvintele din urmă fură rostite cu o bună-cuviinţă nepăsătoare, care-l îndurera pe jupân Andrzej. Obrajii i se roşiră şi mai mult. Era gata să răbufnească, dar se deschide uşa şi Harasimowicz se arătă în prag.</p>
                  <p rend="justify">Ai o scrisoare, domnia ta, îl întâmpină prinţul Bogusław.</p>
                  <p rend="justify">Harasimowicz se înclină prinţului, apoi lui jupân Andrzej care-i întinse scrisoarea prinţului.</p>
                  <p rend="justify">Citeşte, domnia ta! porunci prinţul Bogusław.</p>
                  <p rend="justify">Harasimowicz începu să citească.</p>
                  <p rend="justify">„Jupâne Harasimowicz, a venit vremea să-ţi dovedeşti credinţa şi bunăvoinţa faţă de stăpânul tău. Toţi banii pe care poţi să-i strângi domnia ta la Zabłudów şi jupân Przyński la Orzeł…”</p>
                  <p rend="justify">Pe jupân Przyński l-au tăiat confederaţii la Orzeł, îl întrerupse prinţul, tocmai de aceea spală putina şi jupân Harasimowicz…</p>
                  <p rend="justify">Ajutorul de staroste se înclină şi citi mai departe: „…şi jupân Przyński la Orzeł, din dările publice, biruri sau arenzi…”</p>
                  <p rend="justify">Au căzut în mâna confederaţilor… îl întrerupse iarăşi prinţul Bogusław.</p>
                  <p rend="justify">„…trimite-mi-i cât mai degrabă, citi mai departe Harasimowicz. Poţi să zălogeşti vecinilor sau târgoveţilor niscaiva sate, luând cât mai mulţi bani pentru ele; dă-ţi silinţa să faci rost de ei cum poţi şi să mi-i trimiţi. Caii şi toate lucrurile de preţ care se află acolo, policandrul cel mare de la Orzeł şi celelalte, icoane şi podoabe, dar mai ales tunurile din tinda cetăţii, trimite-le vărului meu, prinţul, pentru că trebuie să ne temem de jefuitori! …”</p>
                  <p rend="justify">Iar a întârziat cu sfaturile, fiindcă tunurile sunt cu mine! spuse prinţul.</p>
                  <p rend="justify">„…Dacă afeturile sunt prea grele, ia numai ţevile şi acopere-le, ca să nu se ştie ce duci. Iar lucrurile să le treci cât mai repede în Prusia, ferindu-te de acei trădători care, răzvrătind oştirea, îmi calcă stărostiile…”</p>
                  <p rend="justify">Asta-i prea adevărat! Le storc ca pe caş! îl întrerupse prinţul din nou.</p>
                  <p rend="justify">„…îmi calcă stărostiile şi se pregătesc să năvălească la Zabłudów, ducându-se la rege. E greu să te baţi cu ei, pentru că sunt destul de mulţi, aşa că ori îi laşi să intre, îi îmbeţi frumuşel şi noaptea le tai gâtul – poate s-o facă fiecare gazdă – ori îi otrăveşti cu bere tare sau îţi tocmeşti o ceată de ucigaşi, ceea ce nu-i prea greu acolo, care să-i vâneze unul câte unul…”</p>
                  <p rend="justify">Ei, nimic nou! spuse prinţul Bogusław. Jupâne Harasimowicz, poţi să mergi mai departe cu mine…</p>
                  <p rend="justify">Mai e un adaos, răspunse ajutorul de staroste. Şi citi cele ce urmează: „…Vinul, dacă nu poţi să-l iei cu tine, fiindcă pe aici ducem mare lipsă, vinde-l îndată cu bani gheaţă…”</p>
                  <p rend="justify">Jupân Harasimowicz se întrerupse şi se luă cu mâinile de păr:</p>
                  <p rend="justify">Pentru Dumnezeu, vinul se află la o jumătate de zi în urma noastră şi mai mult ca sigur că a căzut în mâinile steagului acela de răzvrătiţi, care a trecut pe lângă noi. Ne vor păgubi de vreo mie de zloţi de aur. Luminăţia ta, să pui mărturie că mi-ai poruncit să aştept până când încarcă butoaiele!</p>
                  <p rend="justify">Spaima lui jupân Harasimowicz ar fi fost şi mai mare, dacă l-ar fi cunoscut pe jupân Zagłoba şi ar fi ştiut că se afla tocmai în steagul cu pricina. În acest timp, prinţul Bogusław izbucni în râs şi spuse:</p>
                  <p rend="justify">Să-l bea sănătoşi! Citeşte mai departe! „…Dacă nu vei găsi cumpărător…” Prinţul Bogusław mai să se înece de râs.</p>
                  <p rend="justify">S-a şi găsit, zise, dar va trebui să i-l dai pe datorie.</p>
                  <p rend="justify">„…Dacă nu vei găsi cumpărător, citi Harasimowicz cu glasul jalnic, atunci îngroapă-l în pământ, dar fără să se vadă, şi să nu ştie de asta mai mult de doi oameni. La Zabłudów şi la Orzeł să laşi câte un butoi din cel mai bun şi mai dulce, la care s-ar putea lacomi, şi să pui otravă multă, ca măcar căpeteniile să crape; atunci se vor împrăştia şi oştenii. Pentru Dumnezeu, slujeşte-mă cu credinţă şi în taină, pentru mila lui Dumnezeu! … Arde scrisoarea şi repede-mi pe oricine cu ştiri. Fie că vor găsi singuri vinul şi-l vor bea, fie că îl vor căpăta în dar…”</p>
                  <p rend="justify">Ajutorul de staroste sfârşi de citit şi îşi aţinti privirea asupra prinţului Bogusław, aşteptând parcă porunci, dar acesta zise:</p>
                  <p rend="justify">Văd că vărul meu se gândeşte prea mult la confederaţi, păcat însă că e prea târziu, ca de obicei! … Dacă i-ar fi venit gândul ăsta cu două săptămâni în urmă, ori măcar cu o săptămână, am fi putut să încercăm. Acum du-te, jupâne Harasimowicz, că nu mai am trebuinţă de domnia ta.</p>
                  <p rend="justify">Harasimowicz se înclină şi ieşi.</p>
                  <p rend="justify">Prinţul Bogusław se opri înaintea oglinzii şi începu să-şi privească chipul cu luare-aminte, mişcându-şi uşor capul spre dreapta şi la stânga; aci se depărta de oglindă, aci se apropia, clătinându-şi buclele şi uitându-se cu coada ochiului, fără să-l ia în seamă pe Kmicic care stătea cu spatele la fereastră.</p>
                  <p rend="justify">Dacă ar fi aruncat fie şi o singură privire pe faţa lui alpin Andrzej, ar fi priceput că în sufletul tânărului trimis se petrecea ceva ciudat, deoarece chipul lui Kmicic pălise, fruntea i se îmbrobonase de sudoare, iar mâinile îi tremurau spasmodic. Se ridică de pe scaun şi se aşeză iarăşi, ca un om care se luptă cu sine, stăpânindu-se să nu izbucnească de mânie sau deznădejde. În cele din urmă, trăsăturile i se destinseră; îşi poruncise pesemne cu toată puterea voinţei să se liniştească şi îşi recăpătase sângele rece.</p>
                  <p rend="justify">Luminăţia ta, rosti, din încrederea pe care mi-o arată prinţul hatman poţi să vezi că nu-mi ascunde nimic. Sunt cu sufletul şi avutul pentru cauza lui; alături de norocul luminăţiilor voastre, poate că va creşte şi al meu, de aceea vă voi urma oriunde… Sunt în stare de orice! Dar cu toate că slujesc de multă vreme şi am de-a face cu treburile luminăţiilor voastre, mintea mea slabă nu poate să cuprindă şi să înţeleagă toate planurile.</p>
                  <p rend="justify">Şi ce doreşti, jupâne cavaler, sau mai degrabă, chipeşule văr? întrebă prinţul.</p>
                  <p rend="justify">Luminăţia ta, te rog să mă lămureşti şi pe mine, fiindcă mi-ar fi ruşine să nu învăţ nimic trăind alături de asemenea cârmuitor. Nu ştiu dacă luminăţia ta ai să binevoieşti să-mi spui adevărul.</p>
                  <p rend="justify">Asta atârnă de întrebările domniei tale şi de voinţa mea, răspunse Bogusław, uitându-se mereu în oglindă.</p>
                  <p rend="justify">Ochii lui Kmicic străluciră o clipă, dar vorbi liniştit mai departe:</p>
                  <p rend="justify">Iată despre ce e vorba. Prinţul voievod de Wilno îşi sprijină toate faptele pe binele şi mântuirea Republicii. Vorbeşte mereu numai de Republică. Binevoieşte, luminăţia ta, şi spune-mi şi mie care-i adevărul; prinţul hatman se preface de nevoie sau nu urmăreşte într-adevăr decât binele Republicii? …</p>
                  <p rend="justify">Bogusław aruncă spre jupân Andrzej o privire fugară, cercetătoare.</p>
                  <p rend="justify">Şi dacă ţi-aş răspunde că se preface, ne-ai mai ajuta?</p>
                  <p rend="justify">Kmicic ridică din umeri cu nepăsare.</p>
                  <p rend="justify">Ba bine că nu! Am spus doar că norocul meu va creşte alături de luminăţiile voastre. De aceea mi-e tot una!</p>
                  <p rend="justify">Ai să ajungi om mare! Să nu uiţi că eu ţi-am prezis-o. Dar de ce vărul meu n-a vorbit niciodată pe faţă cu domnia ta?</p>
                  <p rend="justify">Ştiu şi eu? Poate pentru că e un om mai închis sau poate pentru că n-a venit vorba de asta!</p>
                  <p rend="justify">Ai mintea ageră, cavalere, fiindcă e prea adevărat că e ascuns şi nu-şi deschide sufletul în faţa oricui. Pe legea mea! Aşa-i firea lui. Câteodată şi faţă de mine, când se ia cu gândurile, începe să-şi umfle vorbele cu dragostea de ţară. Abia când vede că încep să râd, îşi ia seama. Adevărat! Adevărat!</p>
                  <p rend="justify">Aşadar se preface numai? întrebă Kmicic.</p>
                  <p rend="justify">Prinţul întoarse scaunul, se aşeză călare pe el şi, sprijinindu-se cu mâinile de spătar, tăcu o vreme, şovăind parcă, apoi spuse:</p>
                  <p rend="justify">Ascultă, jupâne Kmicic! Dacă Radziwiłłii ar trăi în Spania, în Franţa sau în Suedia, unde fiul urmează tatălui şi unde dreptul regelui vine drept de la Dumnezeu, atunci, fără să punem la socoteală războaiele civile, stingerea neamului regal sau alte întâmplări neobişnuite, ne-am sluji fără îndoială regele şi ţara, mulţumindu-ne cu dregătoriile cele mai înalte care se cuvin neamului şi avuţiei noastre. Dar aici, în această ţară, în care regele nu are de partea lui dreptul lui Dumnezeu, fiind ales de şleahtici, în care totul depinde de în liberis suffragiis145, ne-am pus cu drept cuvânt întrebarea: de ce trebuie să domnească Waza şi nu Radziwiłł? Măcar Waza se trage dintr-un neam de regi, dar cine poate să ştie dacă, după Waza, şleahticilor nu le va trăsni prin cap să aşeze în jilţul regal şi cel de mare prinţ fie şi pe jupân Harasimowicz, pe jupân Mieleszko sau pe jupân Piegłasiewicz din Psia Wólka. Ptiu! Sau mai ştiu eu pe cine? … Iar noi, Radziwiłłii, şi principii imperiului nemţesc, avem să pupăm mai departe mâna măriei sale Piegłasiewicz? … Ptiu, pe toţi dracii, cavalere, e vremea să sfârşim cu această stare de lucruri! … Pe când nemţii? Câţi principi de sânge, având în vedere averea lor, n-ar putea fi ajutor de staroste la noi. Şi doar sunt prinţi de sânge, poartă coroane pe cap şi ocupă locurile dinaintea noastră, deşi le-ar sta mai bine să ne ţină poala mantiei.</p>
                  <p rend="justify">Prinţul se înflăcără, se sculă de pe scaun şi începu să se plimbe prin încăpere.</p>
                  <p rend="justify">Fireşte, vom întâmpina multe greutăţi şi piedici, îşi urmă vorba, deoarece Radziwiłłii din Olyka şi Nieśwież nu vor să ne ajute. Ştiu că prinţul Michał i-a scris vărului meu că ar fi mai bine să ne gândim la rantia de tort decât la mantia de gală. N-are decât sa se gândească el la rantie şi căinţă, să stea în cenuşă şi să-i tăbăcească iezuiţii pielea cu gârbaciul: dacă el se mulţumeşte să fie stolnic, n-are decât să taie claponi vrednici toată viaţa-i cinstită până când o muri! O să ne descurcăm fără ei şi n-o să ne descurajăm, pentru că acum e timpul potrivit. Republica o s-o ia dracu, e atât de vlăguită şi a căzut atât de jos, încât nu mai e în stare să se împotrivească nimănui. Toţi dau buzna pe la hotare ca printr-un gard rupt. Ceea ce s-a întâmplat cu suedezii, nu s-a mai pomenit de când lumea. Noi, jupâne cavaler, putem într-adevăr să cântăm Te Deum laudamus!, dar asemenea lucru nu s-a mai auzit… Năvălitorul încalcă ţara, năvălitor bine cunoscut prin lăcomia lui, şi nu numai ei nu întâmpină împotrivire, dar toţi îşi părăsesc fostul stăpân şi se grăbesc spre altul nou: magnates şi şleahtici, oştirea, cetăţi şi oraşe, cu toţii! … fără ruşine, fală şi cinste! … Asemenea pildă nu se mai află în toată istoria! Ptiu! Ptiu! Jupâne cavaler, nemernicii trăiesc în ţara noastră fără conştiinţă şi ambiţie! … O ţară ca asta mai poate să dureze? S-au lăcomit la bunăvoinţa suedezului! O să se sature de atâta bunăvoinţă. În Wielkopolska, suedezii au început să le strivească şleahticilor degetele în cocoşul muschetelor! … Şi aşa se va întâmpla în toate părţile, altfel nu se poate, fiindcă un norod ca ăsta trebuie să piară, trebuie să ajungă de râsul şi în slujba vecinilor! …</p>
                  <p rend="justify">Kmicic pălea tot mai mult şi se ţinea în frâu să nu izbucnească furios, dar prinţul, luat de înflăcărare, se îmbăta de vorbele şi înţelepciunea proprie şi continua fără să mai ia seama la ascultătorul său:</p>
                  <p rend="justify">În ţara asta, jupâne cavaler, este obiceiul ca, atunci când cineva e pe moarte, rudele să-i smulgă perna de sub cap în ultima clipă, ca să nu se chinuie prea mult. Eu şi prinţul voievod de Wilno am hotărât să facem acest bine Republicii. Dar pentru că o mulţime de păsări răpitoare pândesc moştenirea, iar noi nu putem să punem mâna pe tot, vrem să ne revină o parte cât mai mare cu putinţă. Ca rude, avem acest drept. Dacă n-am izbutit să te fac să înţelegi cu ajutorul acestei asemuiri, am să-ţi spun altfel. Republica e o bucată de postav roşu de care trag suedezii, Chmielnicki, hiperboreii, tătarii, electorul şi ceilalţi vecini. Eu şi prinţul voievod de Wilno ne-am spus că din acest postav trebuie să ne rămână şi nouă măcar atâta cât să ne ajungă pentru mantie, iată de ce nu-i împiedicăm pe alţii, ba din contră, tragem şi noi cât putem. Chmielnicki n-are decât să rămână în Ucraina, suedezii să se răfuiască cu brandenburghezii pentru ţinuturile prusiene şi cele din Wielkopolska. Małopolska s-o ia Rakoczi sau altcineva, dar Lituania trebuie să rămână prinţului Janusz, iar prin fiica lui, mie!</p>
                  <p rend="justify">Kmicic se ridică deodată.</p>
                  <p rend="justify">Mulţumesc, luminăţia ta, asta am vrut să ştiu!</p>
                  <p rend="justify">Pleci, jupâne cavaler?</p>
                  <p rend="justify">Întocmai.</p>
                  <p rend="justify">Prinţul se uită mai cu luare-aminte la Kmicic şi abia în clipa aceea văzu cât era de palid şi de revoltat.</p>
                  <p rend="justify">Ce ai, jupâne Kmicic? îl întrebă. Arăţi ca Piotr…</p>
                  <p rend="justify">M-a doborât osteneala şi mi se învârte capul. Rămâi sănătos, luminăţia ta! Înainte de plecare am să viu să-mi iau rămas bun.</p>
                  <p rend="justify">Să te grăbeşti, fiindcă după-amiază plec şi eu.</p>
                  <p rend="justify">Am să viu cel mult după vreun ceas.</p>
                  <p rend="justify">Spunând acestea, Kmicic se înclină şi ieşi.</p>
                  <p rend="justify">În odaia alăturată, slujitorii se ridicară la vederea lui, dar el trecu buimac pe lângă ei fără să se uite la nimeni, în prag se luă cu amândouă mâinile de păr şi începu să repete aproape gemând:</p>
                  <p rend="justify">Isuse din Nazaret, rege al ovreilor! Isuse, Mărie, sfinte Iosife!</p>
                  <p rend="justify">Trecu clătinându-se prin curte pe lângă straja alcătuită din şase halebardieri. La poartă îl aşteptau oamenii lui în frunte cu vagmistrul Soroka.</p>
                  <p rend="justify">După mine! porunci Kmicic.</p>
                  <p rend="justify">Şi porni prin târg spre han.</p>
                  <p rend="justify">Soroka, vechi oştean al lui Kmicic, care-l cunoştea de minune, înţelese îndată că se petrecea ceva ciudat cu tânărul polcovnic.</p>
                  <p rend="justify">Luaţi aminte! le spuse încet celorlalţi. Vai de cel asupra căruia se va descărca mânia lui!</p>
                  <p rend="justify">Oştenii grăbeau în tăcere, iar Kmicic nu mergea, ci aproape alerga înainte, dând din umeri şi repetând cuvinte fără şir.</p>
                  <p rend="justify">La urechea lui Soroka ajungeau doar vorbe fără legătură: „Otrăvitori, sperjuri, trădători… Nelegiuit şi trădător… Amândoi sunt la fel…”</p>
                  <p rend="justify">Apoi jupân Kmicic începu să-şi pomenească vechii tovarăşi. Numele lui Kokosiński, Kulwiec, Ranicki, Rekuć şi altele îi ieşeau din gură unul după altul. De câteva ori îşi aduse aminte şi de Wołodyjowski. Soroka asculta cu uimire şi se îngrozea tot mai mult, spunându-şi în gând: „Aici va curge sânge… Altfel nu se poate…”</p>
                  <p rend="justify">Ajunseră la han. Kmicic se încuie îndată în odaia lui şi vreun ceas nu mai dădu nici un semn de viaţă.</p>
                  <p rend="justify">În acest timp, oştenii strânseră lucrurile şi puseră şeile pe cai.</p>
                  <p rend="justify">Soroka le spuse:</p>
                  <p rend="justify">Nu strică să fim pregătiţi pentru orice.</p>
                  <p rend="justify">Noi suntem gata! răspunseră săbierii, mişcându-şi mustăţile.</p>
                  <p rend="justify">În curând se arătă că Soroka îl cunoştea într-adevăr bine pe polcovnicul său, fiindcă Kmicic se ivi deodată în tindă, fără căciulă, numai în cămaşă şi nădragi:</p>
                  <p rend="justify">Puneţi şeile pe cai! Răcni.</p>
                  <p rend="justify">Le-am pus!</p>
                  <p rend="justify">Strângeţi lucrurile!</p>
                  <p rend="justify">Le-am strâns!</p>
                  <p rend="justify">Un ducat de căciulă! strigă tânărul polcovnic care, cu tot zorul şi clocotul din suflet, băgă de seamă că oştenii aceştia îi ghiceau gândurile numaidecât.</p>
                  <p rend="justify">Mulţumim, înălţimea ta! strigară toţi în cor.</p>
                  <p rend="justify">Doi oameni să ia caii de povară şi să plece îndată din târg spre Dębowa. Prin târg să meargă încet, iar de la margine să pornească în goană şi să nu se oprească până în pădure.</p>
                  <p rend="justify">La poruncă!</p>
                  <p rend="justify">Ceilalţi patru să încarce puştile cu sfărâmături de fier. Pentru mine înşeuaţi doi cai, ca să am unul gata pregătit.</p>
                  <p rend="justify">Am ştiut eu că se va întâmpla ceva! mormăi Soroka.</p>
                  <p rend="justify">Şi acum, vagmistrul la mine! strigă Kmicic.</p>
                  <p rend="justify">Şi aşa, dezbrăcat, numai în nădragi şi cu cămaşa desfăcută la piept, ieşi din tindă, urmat de Soroka care-şi holbase ochii de mirare; aşa ajunseră la fântâna cu cumpănă din curtea hanului. Aici Kmicic se opri şi, arătându-i ciutura legată de cumpănă, îi spuse:</p>
                  <p rend="justify">Toarnă-mi apă pe cap!</p>
                  <p rend="justify">Vagmistrul ştia din experienţă cât de primejdios era să întrebe de două ori care-i porunca, aşa că puse mâna pe prăjină şi cufundă ciutura în apă, apoi o scoase în grabă şi, apucând-o de toartă, o vărsă în capul lui jupân Andrzej care începu să forăie şi să împroaşte apa în jurul lui ca o balenă şi, după ce îşi netezi pârul ud cu palmele, strigă:</p>
                  <p rend="justify">Încă una!</p>
                  <p rend="justify">Soroka repetă treaba o dată, de două ori, aruncând apa cu toată puterea, ca şi când ar fi vrut să stingă o vâlvătaie.</p>
                  <p rend="justify">Ajunge, spuse Kmicic în sfârşit Hai cu mine să mă ajuţi să-mi pun hainele!</p>
                  <p rend="justify">Şi porniră amândoi spre han.</p>
                  <p rend="justify">În poartă se întâlniră cu doi din oamenii lor care plecau cu caii de povară.</p>
                  <p rend="justify">Prin târg mergeţi încet, iar de la margine în galop! repetă Kmicic porunca.</p>
                  <p rend="justify">Şi intră în odaie.</p>
                  <p rend="justify">După o jumătate de ceas, se arătă iarăşi îmbrăcat şi gata de drum; purta cizme din piele de căprioară şi o tunică de elan strânsă pe trup cu o cingătoare de piele, în care îşi înfipsese un pistol cu ţeava retezată.</p>
                  <p rend="justify">Oştenii văzură, de asemenea, că de sub tunică îi ieşeau marginile cămăşii de zale, de parcă pleca la bătălie. Sabia era şi ea prinsă mai sus, ca să-i fie mai uşor să apuce mânerul; faţa îi era liniştită, dar aspră şi ameninţătoare.</p>
                  <p rend="justify">Aruncând o privire cercetătoare asupra oştenilor să vadă dacă erau gata şi înarmaţi cum trebuie, încalecă şi ieşi din han, nu înainte de a-i da hangiului un ducat.</p>
                  <p rend="justify">Soroka mergea alături de el, ceilalţi trei în spate, aducând şi calul de rezervă. Ajunseră curând în piaţa care mişuna de oştenii lui Bogusław. Din frământarea lor, se vedea că primiseră poruncă să se pregătească de drum. Călăreţii strângeau chingile şi puneau căpeţele cailor, iar pedestrimea îşi lua muschetele rezemate una de alta înaintea caselor, în timp ce la care se înhămau caii.</p>
                  <p rend="justify">Kmicic îşi reveni din îngândurare.</p>
                  <p rend="justify">Ascultă, bătrâne, îi spuse lui Soroka, mi se pare că de la casa starostelui drumul merge înainte şi nu mai trebuie să ne întoarcem prin piaţă.</p>
                  <p rend="justify">Dar încotro mergem, jupâne polcovnic?</p>
                  <p rend="justify">Spre Dębowa!</p>
                  <p rend="justify">Atunci, din piaţă trebuie să trecem pe lângă casa starostelui. Piaţa va rămâne în urma noastră.</p>
                  <p rend="justify">Bine! răspunse Kmicic.</p>
                  <p rend="justify">Apoi murmură de unul singur cu jumătate de glas:</p>
                  <p rend="justify">Ei, dacă mai erau în viaţă şi ceilalţi! Am prea puţini oameni pentru asemenea treabă!</p>
                  <p rend="justify">Trecură prin piaţă şi cotiră spre stărostia care se afla la vreo sută de paşi lângă drum.</p>
                  <p rend="justify">Stai, porunci deodată Kmicic.</p>
                  <p rend="justify">Oştenii se opriră, iar el se întoarse spre ei.</p>
                  <p rend="justify">Sunteţi gata să muriţi? întrebă scurt.</p>
                  <p rend="justify">Suntem gata! răspunseră săbierii din Orsza într-un glas.</p>
                  <p rend="justify">Am intrat noi şi între fălcile lui Chowański şi tot nu ne-a mâncat… Ţineţi minte?</p>
                  <p rend="justify">Ţinem!</p>
                  <p rend="justify">Astăzi va trebui să facem un lucru mare… Dacă izbutim, milostivul nostru rege va face din noi magnaţi puternici… V-o făgăduiesc! … Iar dacă nu vom izbuti, veţi fi traşi în ţeapă!</p>
                  <p rend="justify">De ce să nu izbutim? zise Soroka, ai cărui ochi sticliră ca ai lupului.</p>
                  <p rend="justify">Vom izbuti! repetară ceilalţi trei: Bilous, Zawratyński şi Lubieniec.</p>
                  <p rend="justify">Trebuie să-l răpim pe prinţul comis! le spuse Kmicic şi tăcu, vrând să vadă impresia pe care o făcea asupra oştenilor asemenea gând nebun. Dar tăcură şi ei, uitându-se la el ca la un soare; doar mustăţile li se mişcau avan, iar chipurile deveneau ameninţătoare şi hoţeşti.</p>
                  <p rend="justify">Ţeapă e mai aproape decât răsplata! îi preveni Kmicic.</p>
                  <p rend="justify">Suntem prea puţini! mormăi Zawratyński.</p>
                  <p rend="justify">O  să fie mai greu decât cu Chowański! adăugă Lubieniec.</p>
                  <p rend="justify">Toţi oştenii, sunt în piaţă, iar la stărostie se află doar vreo douăzeci de străjeri şi curteni, spuse Kmicic, care nu se aşteaptă la nimic şi n-au nici săbiile la ei.</p>
                  <p rend="justify">Dacă înălţimea ta îţi pui capul în primejdie, de ce să nu ni le punem şi noi? răspunse Soroka.</p>
                  <p rend="justify">Ascultă-mă! porunci Kmicic. Nu putem să-l prindem decât prin viclenie. Uite cum facem! Eu am să intru în casă şi după o clipă am să ies cu prinţul… Dacă prinţul va încăleca pe calul meu, atunci eu am să încalec pe celălalt şi pornim… După vreo sută sau o sută cincizeci de paşi, îl luaţi doi inşi de subsuori şi… în goană!</p>
                  <p rend="justify">La poruncă! zise Soroka.</p>
                  <p rend="justify">Dacă n-o să mai ieşim, vorbi mai departe Kmicic, şi veţi auzi o împuşcătură înăuntru, atunci să trageţi în străjeri şi să-mi aduceţi calul când o să dau buzna afară.</p>
                  <p rend="justify">Aşa vom face, înălţimea ta! răspunse Soroka.</p>
                  <p rend="justify">Înainte! porunci Kmicic.</p>
                  <p rend="justify">Porniră şi după vreun sfert de ceas ajunseră la poarta stărostiei. Ca şi mai înainte se aflau aici şase halebardieri, iar doi stăteau la uşa pridvorului. Prin curte trebăluiau în jurul caretei câţiva rândaşi şi vizitii pe care îi supraveghea un curtean falnic, străin, după cum îl arătau straiele şi peruca.</p>
                  <p rend="justify">Mai departe, lângă şopron, înhămau caii la încă două căleşti în care paicii146 uriaşi cărau legături cu lucruri şi sipete Aceştia erau vegheaţi de un om îmbrăcat tot în negru, care semăna cu un doftor sau astronom.</p>
                  <p rend="justify">Kmicic înştiinţă ca şi prima oară pe căpetenia străjilor, care se întoarse în curând şi-l chemă la prinţ.</p>
                  <p rend="justify">Ce mai faci, cavalere? îl întâmpină vesel prinţul. Ai plecat atât de repede, încât am crezut că vorbele mele ţi-au răscolit conştiinţa şi nu mă aşteptam să te mai văd.</p>
                  <p rend="justify">Cum puteam să nu-mi iau rămas bun înainte de a pleca! se miră Kmicic.</p>
                  <p rend="justify">Şi pe bună dreptate, fiindcă m-am gândit şi eu că prinţul voievod ştie să-şi aleagă oamenii pentru însărcinările de încredere. Mă voi folosi şi eu de domnia ta, dându-ţi nişte scrisori către regele suedez şi alte câteva persoane însemnate. Dar de ce te-ai înarmat aşa, de parcă te duci la bătălie?</p>
                  <p rend="justify">Pentru că voi calări printre confederaţi; am auzit că şi pe aici, prin târg, mi-ai spus şi luminăţia ta, a trecut nu demult un steag de confederaţi. Chiar la Pilwiszki i-au spârcuit grozav pe oamenii lui Zołtareńko, fiindcă steagul era condus de un oştean înnăscut.</p>
                  <p rend="justify">Cine-i acela?</p>
                  <p rend="justify">Pan Wołodyjowski, iar cu el se aflau Jupân Mirski, jupân Oskierko şi cei doi Skrzetuski; unul e luptătorul de la Zbaraż, a cărui soţie voia luminăţia-ta s-o „asedieze” la Tykocin. Toţi s-au răzvrătit împotriva prinţului voievod; mare păcat, căci sunt oşteni destoinici. Ce să-i faci? Mai sunt destui nătărăi în Republica asta, care nu vor să tragă de postavul roşu alături de cazaci şi de suedezi.</p>
                  <p rend="justify">Astfel de oameni sunt pretutindeni, dar mai ales în ţara asta! spuse prinţul. Uite scrisorile, dar când ai să-l vezi pe rege, spune-i la ureche că în sufletul meu sunt şi eu de partea lui, cum e şi vărul meu, dar sunt nevoit să mă prefac o vreme.</p>
                  <p rend="justify">Cine nu trebuie să se prefacă! răspunse Kmicic. Toţi se prefac, mai ales dacă vor să înfăptuiască ceva de seamă.</p>
                  <p rend="justify">Chiar aşa. Jupâne cavaler, slujeşte-mă bine şi-ţi voi fi recunoscător, iar răsplata mea nu va fi mai mică decât a voievodului de Wilno.</p>
                  <p rend="justify">Dacă asta e vrerea luminăţiei tale, atunci eu cer răsplata înainte.</p>
                  <p rend="justify">Ia te uită! se vede că prinţul voievod nu s-a arătat prea darnic cu banii de drum. Prin visteria lui suflă vântul.</p>
                  <p rend="justify">Dumnezeu să mă ferească, eu nu cer bani, n-am luat de la prinţul hatman şi n-am să iau nici de la luminăţia ta. Slujesc pe socoteala mea şi aşa vreau să fac şi de acum încolo.</p>
                  <p rend="justify">Prinţul Bogusław se uită cu mirare la tânărul cavaler.</p>
                  <p rend="justify">Ehe, văd că cei din neamul Kmicic nu sunt dintre aceia care se uită la mâna altuia. Atunci despre ce-i vorba, jupâne cavaler?</p>
                  <p rend="justify">Luminăţia ta, iată care-i treaba! Fără să mă gândesc prea mult, la Kiejdany am luat cu mine im armăsar de sânge ales, ca să mă fălesc înaintea suedezilor. Nu spun o minciună, când zic că altul mai bun nu se află în grajdurile de la Kiejdany. Acum însă îmi pare rău de el şi mi-e frică să nu se îmbolnăvească de trudă pe drum sau pe la vreun han prăpădit. Pe de altă parte, cum întâmplările cu primejdie nu lipsesc, ar putea să cadă în mâinile vrăjmaşului, ale acelui Wołodyjowski, de pildă, care personaliter e grozav de înverşunat împotriva mea. M-am gândit deci să te rog pe luminăţia ta să binevoieşti a-l lua în păstrare şi a-l folosi până când îl voi cere înapoi.</p>
                  <p rend="justify">Mai bine vinde-mi-l.</p>
                  <p rend="justify">Nu e cu putinţă, pentru că asta ar fi ca şi cum mi-aş vinde prietenul. Calul ăsta m-a scos pe puţin de o sută de ori din cea mai aprigă vânzoleală, fiindcă în bătălie are obiceiul să muşte vrăjmaşii.</p>
                  <p rend="justify">E  chiar atât de grozav? întrebă prinţul Bogusław cu interes.</p>
                  <p rend="justify">Chiar atât de grozav? Dacă aş fi sigur că luminăţia ta nu te superi, aş pune rămăşag pe o sută de galbeni că în grajdurile luminăţiei tale nu ai un cal ca ăsta.</p>
                  <p rend="justify">Poate că şi eu m-aş încumeta; dacă ar fi timpul potrivit, să ne luăm la întrecere cu caii. Ţi-l păstrez cu plăcere, cu toate că, dacă s-ar putea, aş prefera să-l cumpăr. Dar unde se află minunea asta?</p>
                  <p rend="justify">E  la poartă, unde-l ţin oamenii mei. E într-adevăr o minune, pentru că, fără să umflam lucrurile, şi sultanul poate să mă invidieze pentru asemenea fugar. Nu e de pe la noi, ci din Anatolia, dar cred că şi pe acolo nu sunt prea mulţi ca el.</p>
                  <p rend="justify">Să mergem să-l vedem.</p>
                  <p rend="justify">La porunca luminăţiei tale.</p>
                  <p rend="justify">Prinţul îşi puse pălăria şi ieşiră.</p>
                  <p rend="justify">În faţa porţii, oamenii lui Kmicic ţineau doi cai de schimb, înşeuaţi gata, dintre care unul era într-adevăr de soi ales, negru ca pana corbului, cu o săgeată în frunte şi un cerc alb sub chişiţa dreaptă; armăsarul necheză încet la vederea stăpânului.</p>
                  <p rend="justify">Cred că ăsta e! spuse prinţul Bogusław. Nu ştiu dacă e chiar atât de firoscos, cum l-ai lăudat, dar e într-adevăr foarte arătos.</p>
                  <p rend="justify">Plimbaţi-l! strigă Kmicic. Sau nu, mai bine încalec eu!</p>
                  <p rend="justify">Oştenii îi dădură calul, iar jupân Andrzej încalecă şi începu să gonească pe dinaintea porţii. Mânat de un călăreţ îndemânatic, armăsarul părea de două ori mai frumos. Când alerga în trap întins cu coama fluturând în vânt, îşi juca splina, ochii începeau să strălucească şi părea că varsă foc pe nări. Jupân Kmicic făcu câteva ocoluri, schimbă de mai multe ori umbletul calului, apoi se năpusti asupra prinţului; dar când nările ajunseră la un pas de faţa acestuia strigă:</p>
                  <p rend="justify">Alt!</p>
                  <p rend="justify">Calul se propti pe cele patru picioare şi încremeni locului.</p>
                  <p rend="justify">Ei, cum e? întrebă Kmicic.</p>
                  <p rend="justify">Cum spune proverbul: ochi şi picioare, de gazelă, mers de lup, nări de elan şi piept de femeie! răspunse prinţul Bogusław. Are tot ce-i trebuie. Înţelege şi poruncile nemţeşti?</p>
                  <p rend="justify">Înţelege, fiindcă l-a învăţat îmblânzitorul meu de cai, Zend, care era din Kurlandia.</p>
                  <p rend="justify">Şi e iute bidiviul?</p>
                  <p rend="justify">Luminăţia ta, e mai iute ca vântul! Nici tătarul nu-i scapă!</p>
                  <p rend="justify">Trebuie să fi avut un îmblânzitor tare priceput. E foarte ascultător!</p>
                  <p rend="justify">Ascultător? Luminăţia ta, n-ai să crezi, dar când merge în rând cu alţi cai şi pornesc în galop, poţi să dai drumul la dârlogi că nu iese înaintea rândului nici cu o jumătate de nară. Dacă luminăţia ta doreşti să-l încerci şi dacă după câteva sute de paşi iese înainte măcar cu o jumătate de cap, ţi-l dau pe gratis.</p>
                  <p rend="justify">Ar fi cu adevărat nemaipomenit să n-o ia înainte cu dârlogii slobozi.</p>
                  <p rend="justify">Şi nemaipomenit, dar şi de mare folos, pentru că amândouă mâinile rămân libere. Nu o dată, într-o mână ţineam pistolul, în cealaltă sabia, iar calul mergea singur.</p>
                  <p rend="justify">Şi dacă şirul de călăreţi se întoarce?</p>
                  <p rend="justify">Se întoarce şi el, fără să strice linia.</p>
                  <p rend="justify">Nu se poate! zise prinţul… Nici un cal nu e în stare de aşa ceva. Am văzut în Franţa caii muschetarilor regelui, muştruluiţi înadins cu mare grijă, ca să nu strice ceremoniile de la curte, dar trebuiau să-i conducă din dârlog.</p>
                  <p rend="justify">Calul ăsta are minte de om… încearcă-l singur, luminăţia ta!</p>
                  <p rend="justify">Dă-l încoace! consimţi prinţul după un răstimp de gândire.</p>
                  <p rend="justify">Kmicic îi ţinu calul, iar prinţul sări uşor în şa şi începu să bată cu palma grumazul lucios al armăsarului.</p>
                  <p rend="justify">Ciudat lucru! se miră. Şi celor mai buni cai le creşte părul toamna, dar ăsta parcă a ieşit din apă. Încotro pornim?</p>
                  <p rend="justify">La început să mergem în linie şi, cu voia luminăţiei tale, s-o luăm în partea cealaltă, spre pădure. Drumul e neted şi larg într-acolo, pe când spre târg am putea întâlni niscaiva care.</p>
                  <p rend="justify">Fie şi spre pădure!</p>
                  <p rend="justify">Vreo cinci sute de paşi! Luminăţia ta, lasă dârlogii slobozi şi în galop… Doi dintre oamenii mei o să călărească într-o parte şi alta, iar eu puţin mai în spate.</p>
                  <p rend="justify">Alinierea! porunci prinţul.</p>
                  <p rend="justify">Rândul se alcătui cu faţa spre pădure. Prinţul se afla la mijloc.</p>
                  <p rend="justify">Înainte! adăugă. Şi la galop! …</p>
                  <p rend="justify">Rândul porni şi după o clipă gonea ca vijelia. În curând, pieriră din ochii curtenilor şi ai rândaşilor care se adunaseră grămadă înaintea porţii şi priveau cu interes la călăraşii care se depărtau în nori de pulbere. Muştruluiţi bine, caii străbătuseră în goană, fornăind din cauza sforţării, două sute de paşi şi mai bine, iar armăsarul prinţului, deşi nestrunit cu dârlogii, nu ieşise înainte nici cu un deget. Străbătură încă două sute de paşi, când Kmicic se întoarse în şa şi, văzând în urma lor numai trâmbele de praf, prin care abia se mai zărea stărostia, strigă cu glas năprasnic:</p>
                  <p rend="justify">Luaţi-l!</p>
                  <p rend="justify">În aceeaşi clipă, Bilous şi uriaşul Zawratyński îl înhăţară de braţe pe prinţ, de-i trosniră oasele, şi ţinându-l în strânsoare de fier, îşi îmboldiră caii cu pintenii.</p>
                  <p rend="justify">Fugarul prinţului păstra mereu alinierea, nu ieşea înainte şi nu rămânea deloc în urmă. Uimirea, spaima şi vântul care-l izbea în obraz pe prinţul Bogusław îi luară glasul. Se smuci o dată, de două ori, fără nici un rezultat; simţi numai durerea braţelor răsucite, străpungându-l ca un cuţit.</p>
                  <p rend="justify">Ce-i asta, lotrilor? … Nu ştiţi cine sunt? … strigă în cele din urmă.</p>
                  <p rend="justify">Atunci Kmicic îl împunse cu ţeava pistolului între spete.</p>
                  <p rend="justify">Nu-ţi slujeşte la nimic împotrivirea, vei căpăta doar un plumb în spinare! strigă.</p>
                  <p rend="justify">Trădătorule! spuse prinţul.</p>
                  <p rend="justify">Dar tu ce eşti? îl întrebă Kmicic. Şi goniră mai departe.</p>
               </div>
               <div type="div3">
                  <head>Capitolul XXVI.</head>
                  <p rend="justify">Alergară multă vreme prin pădure, gonind cu atâta râvnă, încât pinii de pe marginea drumului păreau că fug speriaţi înapoi; treceau pe lângă cârciumi, colibe, păcurării şi câteodată pe lângă căruţe care se îndreptau câte una sau mai multe spre Pilwiszki. Din când în când prinţul Bogusław se apleca în şa, vrând parcă să încerce puterea potrivnicilor, dar atunci braţele i se răsuceau şi mai dureros în mâinile de fier ale oamenilor lui Kmicic, iar jupân Andrzej îl împungea din nou cu ţeava pistolului între spete şi alergau mai departe. Prinţului îi căzuse pălăria de pe cap, vântul îi răsfira buclele bălaie ale perucii, dar goniră înainte până când caii se umplură de spumă.</p>
                  <p rend="justify">În cele din urmă, fură nevoiţi să încetinească goana, deoarece oamenii şi caii aveau nevoie de odihnă, iar stărostia de la Pilwiszki rămăsese atât de mult în urmă, încât nu mai era nici o primejdie de a fi urmăriţi. Un timp merseră la pas în tăcere, acoperiţi de aburii care ţâşneau din nările cailor.</p>
                  <p rend="justify">Multă vreme prinţul nu mai scoase o vorbă; se străduia pesemne să se liniştească şi să-şi recapete sângele rece. Când izbuti să se stăpânească întrebă:</p>
                  <p rend="justify">Unde mă duceţi?</p>
                  <p rend="justify">Luminăţia ta ai să afli la capătul drumului! răspunse Kmicic.</p>
                  <p rend="justify">Bogusław tăcu, dar după o clipă spuse iarăşi:</p>
                  <p rend="justify">Cavalere, porunceşte neciopliţilor acestora să-mi dea drumul, pentru că o să-mi sucească braţele. Dacă le porunceşti, în loc să fie traşi în ţeapă, vor fi spânzuraţi.</p>
                  <p rend="justify">Sunt şleahtici, nu ţărani! îl îndreptă Kmicic. Iar în privinţa pedepsei cu care luminăţia ta îi ameninţi, nu se ştie la cine va ajunge moartea mai întâi.</p>
                  <p rend="justify">Voi ştiţi asupra cui aţi cutezat să ridicaţi mâna? întrebă prinţul, întorcându-se spre oşteni.</p>
                  <p rend="justify">Ştim, răspunseră aceştia.</p>
                  <p rend="justify">Un milion de draci! răbufni Bogusław. Nu porunceşti odată oamenilor acestora să slăbească strânsoarea?</p>
                  <p rend="justify">Am să poruncesc să-ţi lege mâinile la spate, luminăţia ta, căci aşa va fi mai bine.</p>
                  <p rend="justify">Nu se poate! … O să-mi sucească braţele de-a binelea!</p>
                  <p rend="justify">Pe altul l-aş fi lăsat slobod, dacă mi-ar fi făgăduit că nu fuge, dar voi ştiţi să vă călcaţi cuvântul dat! zise Kmicic.</p>
                  <p rend="justify">Eu îţi făgăduiesc altceva! răspunse prinţul. Nu numai că voi încerca să scap din mâinile tale oricând voi putea, dar voi da poruncă să te răjghine cu caii când ai să te afli în puterea mea!</p>
                  <p rend="justify">Acum, ce-o da Dumnezeu! i-o întoarse Kmicic. Decât nişte făgăduieli mincinoase, mai bine o ameninţare sinceră! Lăsaţi-i mâinile şi duceţi-i calul de dârlogi, iar luminăţia ta uită-te aici! Ajunge să apăs pe trăgaci, ca să-ţi trimit un plumb în spinare şi, pe legea mea, n-am să greşesc ţinta, fiindcă nu dau greş niciodată. Stai liniştit pe cal şi să nu încerci să fugi!</p>
                  <p rend="justify">Puţin îmi pasă, cavalere, de tine şi de pistolul tău… Prinţul îşi întinse braţele ca să şi le dezmorţească, iar oştenii apucară de amândouă părţile dârlogii calului şi merseră mai departe.</p>
                  <p rend="justify">Bogusław spuse în curând:</p>
                  <p rend="justify">Jupâne Kmicic, nu îndrăzneşti să mă priveşti în ochi, de te ascunzi în spatele meu?</p>
                  <p rend="justify">Dimpotrivă! răspunse jupân Andrzej şi, îndemnându-şi calul, îl dădu pe Zawratyński la o parte şi, apucând dârlogul calului, i se uită drept în albul ochilor. Cum îţi place calul meu? Te-am minţit măcar cu o iotă?</p>
                  <p rend="justify">Calul e bun! răspunse prinţul. Dacă vrei, ţi-l cumpăr.</p>
                  <p rend="justify">Mulţumesc! Calul ăsta merită o soartă mai bună, decât să poarte un trădător la moarte.</p>
                  <p rend="justify">Eşti un prost, jupâne Kmicic!</p>
                  <p rend="justify">Pentru că m-am încrezut în Radziwiłł!</p>
                  <p rend="justify">Iarăşi se aşternu tăcerea pe care o întrerupse tot prinţul.</p>
                  <p rend="justify">Spune-mi, jupâne Kmicic, întrebă, nu-i aşa că nu eşti în toate minţile? Te-ai întrebat oare, om nebun, ce-ai făcut, pe cine ai răpit, asupra cui ai ridicat mâna? Nu ţi-a trăsnit prin cap că acum ar fi fost mai bine să nu te fi născut? Că nu numai în Polonia, dar şi în toată Europa n-ar fi cutezat nimeni să facă una ca asta?</p>
                  <p rend="justify">Se vede că Europa e cam lipsită de curaj, luminăţia ta, fiindcă eu te-am răpit şi nici nu mă gândesc să-ţi dau drumul.</p>
                  <p rend="justify">Nu se poate, am de-a face cu un nebun! strigă prinţul parcă numai pentru sine.</p>
                  <p rend="justify">Luminăţia ta, răspunse jupân Andrzej. Împacă-te cu gândul că te afli în mâinile mele şi nu mai pierde timpul cu vorbele! Urmăritorii nu vor veni după noi, fiindcă oamenii luminăţiei tale cred că ai plecat de bunăvoie. Când oamenii mei te-au luat de subsuori, n-a văzut nimeni, pentru că ne ascundea praful, dar chiar dacă nu era praful, ne aflam prea departe, ca să ne mai poată zări rândaşii şi străjerii de la poartă. Vor aştepta vreo două ceasuri, al treilea se vor nelinişti, al patrulea şi al cincilea se vor speria de-a binelea şi abia în al şaselea ceas vor trimite oamenii să vadă ce s-a întâmplat. Până atunci noi vom ajunge dincolo de Mariampol.</p>
                  <p rend="justify">Şi ce-i cu asta?</p>
                  <p rend="justify">Asta vrea să însemne că nu ne vor urmări şi chiar dacă ar porni după noi, tot nu ne-ar ajunge, deoarece caii voştri sunt trudiţi de pe drum, iar ai noştri sunt odihniţi. Dacă totuşi, prin cine ştie ce minune, ne-ar ajunge, nici asta nu înseamnă nimic, pentru că, aşa cum mă vezi, îţi trimit un plumb în cap… lucru pe care am să-l fac, dacă nu voi avea încotro. Asta este! Radziwiłł are o curte, oaste, tunuri şi dragoni, iar Kmicic numai şase oameni şi, cu toate astea, Kmicic îl ţine de grumaz pe Radziwiłł.</p>
                  <p rend="justify">Şi mai departe? întrebă prinţul.</p>
                  <p rend="justify">Mai departe nu mai e nimic! O să mergem înainte, încotro voi pofti eu. Luminăţia ta, mulţumeşte-i lui Dumnezeu că eşti încă în viaţă, că dacă n-aş fi poruncit să-mi toarne azi-dimineaţă vreo zece găleţi de apă în cap, acum te-ai fi aflat pe lumea cealaltă, alias147 în iad, din două pricini: ca trădător şi calvin ce eşti.</p>
                  <p rend="justify">Ai fi cutezat să mă omori?</p>
                  <p rend="justify">Luminăţia ta, nu mă laud, dar n-o să găseşti prea uşor o faptă pe care n-aş cuteza s-o fac; cea mai bună dovadă o ai în starea de acum a luminăţiei tale.</p>
                  <p rend="justify">Prinţul se uită mai atent la chipul cavalerului şi spuse:</p>
                  <p rend="justify">Cavalere, diavolul ţi-a scris pe faţă că eşti în stare de orice şi ai dreptate că pilda cea mai bună e starea mea de acum… Îţi spun că ai izbutit chiar să mă uluieşti şi pe mine cu îndrăzneala domniei tale, iar asta nu-i prea uşor!</p>
                  <p rend="justify">Mi-e totuna, luminăţia ta! Mulţumeşte-i lui Dumnezeu că eşti încă viu şi basta!</p>
                  <p rend="justify">Nu, jupâne cavaler! Mai întâi mulţumeşte-i domnia ta, fiindcă dacă un singur fir de păr s-ar clinti de pe capul meu, află că Radziwiłłii te-ar găsi şi în gaură ele şarpe. Dacă te gândeşti că acum a intrat dihonia între noi şi că cei de la Nieśwież şi Olyka nu te vor urmări, te înşeli amarnic. Sângele Radziwiłłilor trebuie să fie răzbunat, trebuie să se dea o pildă înfricoşătoare, altfel n-am mai putea trăi în Republica asta. N-ai să te poţi ascunde nici în afara hotarelor! Împăratul nemţilor te va izgoni, fiindcă eu sunt prinţ al imperiului, electorul de Brandenburg e unchiul meu, prinţul de Orania e cumnatul lui, regii Franţei şi dregătorii lor sunt prietenii mei. Unde ai să te ascunzi dar? … Turcii şi tătarii te-ar vinde, de-ar fi să te plătim cu jumătate din averea noastră. N-ai să găseşti nici un colţişor pe pământ, nici o pădure, nici un popor…</p>
                  <p rend="justify">Mă mir numai, zise Kmicic, că luminăţia la te îngrijeşti dinainte de viaţa mea. Radziwiłł e cineva! … Ajunge însă o apăsare uşoară pe trăgaci…</p>
                  <p rend="justify">Nu mă împotrivesc. S-a mai întâmplat de multe ori ca un mare om să piară de mâna unui neisprăvit. Pompei a fost ucis de un oştean de rând, regii Franţei au murit de mâna unor oameni de jos, dar să nu căutăm prea departe, marele meu părinte a păţit-o la fel… Te întreb doar, ce va urma?</p>
                  <p rend="justify">Ce-mi pasă? N-am purtat niciodată grija zilei de mâine Dacă va trebui să mă iau la harţă cu toţi Radziwiłłii, numai Dumnezeu ştie care va ieşi deasupra. De multă vreme îmi atârnă sabia deasupra capului şi cu toate astea, cum închid ochii, adorm ca un copil. Şi pe urmă, dacă nu-mi va ajunge un Radziwiłł, îl voi răpi şi pe al doilea… şi pe al treilea…</p>
                  <p rend="justify">Pe legea mea, cavalere, aşa-mi placi! … Pentru că ţi-o repet, în toată Europa numai tu eşti în stare să îndrăzneşti una ca asta. Habar n-are de ce-i va aduce ziua de mâine, nu-i pasă! Îmi plac oamenii cutezători, dar sunt tot mai puţini pe lume… Ia te uită. a  răpit un Radziwiłł şi-l socoteşte robul lui… Unde-ai crescut, cavalere? De unde eşti?</p>
                  <p rend="justify">Sunt stegarul de Orsza!</p>
                  <p rend="justify">Jupâne stegar de Orsza, îmi pare rău că Radziwiłłii pierd un om ca domnia ta, deoarece cu asemenea slujitori poţi să înfăptuieşti o mulţime de lucruri. Dacă nu era vorba de mine… Hm, n-aş fi cruţat nimic, ca să te câştig de partea mea…</p>
                  <p rend="justify">Prea târziu! spuse Kmicic.</p>
                  <p rend="justify">Se înţelege! răspunse prinţul. Mult prea târziu! Îţi făgăduiesc însă că am să poruncesc să te împuşte, pentru că eşti vrednic să mori ca un oştean… Ce împieliţat! Auzi, să mă răpească din mijlocul oamenilor mei!</p>
                  <p rend="justify">Kmicic nu nud zise nimic, iar prinţul căzu o vreme pe gânduri, apoi strigă:</p>
                  <p rend="justify">În sfârşit, lua-te-ar dracii să te ia! Dacă-mi dai drumul numaidecât, n-am să mă răzbun! Să-mi dai numai cuvântul de cavaler că n-ai să sufli o vorbă despre cele întâmplate şi ai să le porunceşti oamenilor să facă la fel.</p>
                  <p rend="justify">Nu e cu putinţă! se împotrivi Kmicic.</p>
                  <p rend="justify">Vrei răscumpărare?</p>
                  <p rend="justify">Nu vreau.</p>
                  <p rend="justify">Atunci de ce dracu m-ai răpit? Nu mai pricep nimic!</p>
                  <p rend="justify">Ar fi multe de spus! o să afli luminăţia ta mai târziu.</p>
                  <p rend="justify">Şi pe drum ce-o să facem, dacă n-o să vorbim? Recunoaşte, cavalere, un singur lucru: m-ai răpit într-o clipă de nebunie şi deznădejde… şi acum nici domnia ta nu prea ştii ce să faci cu mine.</p>
                  <p rend="justify">Asta-i treaba mea! răspunse Kmicic. Se va arăta în curând, dacă ştiu sau nu ce fac.</p>
                  <p rend="justify">Nerăbdarea se răsfrânse pe chipul prinţului Bogusław.</p>
                  <p rend="justify">Nu eşti din cale-afară de vorbăreţ, jupâne stegar de Orsza – zise, dar răspunde-mi fără ocolişuri la o singură întrebare: când ai plecat de la Kiejdany, voiai să vii la mine în Podlasie, ca să ridici mâna asupra mea, sau gândul ăsta ţi-a venit în cap mai târziu, în ultima clipă?</p>
                  <p rend="justify">Am să-ţi răspund aşa cum a fost, luminăţia ta, că şi pe mine mă mănâncă limba să-ţi spun de ce v-am părăsit şi de ce n-am să mă întorc alături de luminăţiile voastre câte zile-oi avea. Prinţul voievod de Wilno m-a înşelat şi m-a făcut să jur înainte, cu mâna pe cruce, că n-am să-l părăsesc până la moarte…</p>
                  <p rend="justify">Şi mult ţi-ai mai ţinut jurământul… N-am ce spune! …</p>
                  <p rend="justify">Aşa este! strigă Kmicic cu putere. Dacă mi-am pierdut sufletul, dacă trebuie să fiu osândit, apoi asta e numai din pricina voastră… Dar mă las în seama lui Dumnezeu cel îndurător… şi mai bine să-mi pierd sufletul, mai bine să mă perpelesc veşnic în focul iadului, decât să păcătuiesc mai departe cu bună ştiinţă şi de bunăvoie, decât să mai slujesc, ştiind că slujesc păcatul şi trădarea. Dumnezeu să se milostivească de mine… Mai bine în iad! Mai bine de o sută de ori în iad… pentru că şi dacă aş fi rămas lângă voi, tot acolo aş fi ajuns. Nu mai am nimic de pierdut… Aşa cel puţin am să pot spune înaintea judecăţii lui Dumnezeu: „N-am ştiut pentru ce jur, iar când am înţeles că am jurat să-mi trădez ţara şi numele de polonez, atunci mi-am călcat jurământul! … Acum, judecă-mă, Doamne, cu dreptate!”</p>
                  <p rend="justify">Treci la fapte! îl îndemnă liniştit prinţul Bogusław.</p>
                  <p rend="justify">Dar jupân Andrzej răsufla greu, şi o vreme călări în tăcere, cu sprâncenele încruntate şi cu privirile în pământ, ca omul covârşit de nenorocire.</p>
                  <p rend="justify">Treci la fapte! repetă prinţul Bogusław.</p>
                  <p rend="justify">Kmicic parcă se trezi din somn, îşi scutură capul şi vorbi.</p>
                  <p rend="justify">M-am încrezut în prinţul hatman, cum nu m-am încrezut nici în părintele meu. Îmi aduc aminte de ospăţul la care ne-a spus prima dată că s-a unit cu suedezii, ce-am mai pătimit atunci, prin ce chinuri am trecut, Dumnezeu să mi le pună la socoteală. Ceilalţi, oameni dintr-o bucată, i-au zvârlit buzduganele la picioare, păstrându-şi credinţa faţă de ţară, iar eu am rămas stană de piatră, cu buzduganul şi ruşinea alături, umilit şi cu durerea în inimă… pentru că mi s-a spus în faţă: „Trădătorule!” Şi cine mi-a spus-o? … Ehei… mai bine să nu-mi aduc aminte, ca să nu uit de mine, să nu-mi pierd minţile şi să-ţi trimit un plumb în cap… Voi, voi sunteţi trădătorii şi vânzătorii, din pricina voastră am ajuns aici!</p>
                  <p rend="justify">Jupân Kmicic îi aruncă prinţului o privire cumplită şi ura din adâncul sufletului i se revărsă pe faţă, ca un balaur care iese din vizuină la lumina zilei, în timp ce Bogusław se uita liniştit şi fără teamă la el. În cele lin urmă, rosti:</p>
                  <p rend="justify">Jupâne Kmicic, mi-ai stârnit interesul… Spune mai departe…</p>
                  <p rend="justify">Kmicic dădu drumul la dârlogul calului pe care călărea prinţul şi îşi scoase căciula, vrând parcă să-şi râurească fierbinţeala capului.</p>
                  <p rend="justify">În aceeaşi noapte, zise, m-am dus la prinţul hatman, că poruncise şi el să mă cheme. Mă gândeam: lepăd slujba, îmi calc jurământul, îl sugrum cu mâinile mele, arunc în aer Kiejdany cu pulbere şi pe urmă, întâmplă-se ce s-o întâmpla. Ştia şi el că sunt în stare de orice, mă cunoştea bine! Îl vedeam cum stă cu mâna în cutia cu pistoale. Nu-i nimic, mi-am zis, din două una, ori nu mă nimereşte, ori mă ucide! Dar el a început să mă dojenească, să mi se înfăţişeze ca izbăvitorul ţării, şi ştii, luminăţia ta, ce s-a întâmplat?</p>
                  <p rend="justify">Tinerelul s-a lăsat convins! răspunse Bogusław.</p>
                  <p rend="justify">I-am căzut la picioare, strigă Kmicic, văzând în el pe părintele şi mântuitorul Republicii, mi-am vândut sufletul şi trupul, pentru el, pentru cinstea lui m-aş fi aruncat cu capul în jos din turnul de la Kiejdany!</p>
                  <p rend="justify">Am ghicit că aşa se va sfârşi! observă Bogusław.</p>
                  <p rend="justify">Nu mai spun ce am pierdut slujindu-l, dar a avut foloase însemnate de pe urma mea: am ţinut sub ascultare steagul meu, care a rămas acolo, şi să dea Dumnezeu să fie spre pierzarea vânzătorului, iar pe cele care s-au răzvrătit, le-am tăiat în mare parte… Mi-am mânjit mâinile cu sângele de frate, gândind că această aspră necesitas e spre binele ţării. Nu o dată mă durea sufletul, când porunceam să împuşte oşteni de nădejde; nu o dată firea de şleahtic mi se răzvrătea împotriva lui, când îmi făgăduia ceva şi nu se ţinea de cuvânt. Dar mă gândeam că eu sunt prost, iar el înţelept şi ştie ce face. Abia acum, când am aflat din scrisori despre planurile de otrăvire, mi-a îngheţat măduva în oase! Ce va să zică asta! Asta-i război? Vreţi să otrăviţi nişte oşteni! Aşa se poartă un hatman? Aşa se poartă Radziwiłłii? Şi tocmai eu să duc asemenea scrisori? …</p>
                  <p rend="justify">Nu te pricepi la politicale, cavalere, îl întrerupse Bogusław.</p>
                  <p rend="justify">Să le ia dracu! Să-şi bată capul cu ele italienii cei vicleni, nu un şleahtic pe care Dumnezeu l-a dăruit cu un sânge mai vrednic ca al altora şi l-a îndatorat să nu-şi ruşineze numele, să lupte cu sabia, nu cu spiţeria!</p>
                  <p rend="justify">Scrisorile acelea te-au speriat atât de mult, încât ai hotărât să te lepezi de noi?</p>
                  <p rend="justify">Nu scrisorile! Le-aş fi dat călăului sau le-aş fi zvârlit în foc, fiindcă eu nu sunt omul potrivit pentru astfel de însărcinări, dar nu sunt de vină scrisorile! Dacă era aşa, nu mai făceam pe trimisul, dar nu mă lepădăm de cauza prinţului. Ştiu şi eu?! Aş fi plecat la dragoni, ori aş fi adunat altă ceată şi l-aş fi hărţuit iarăşi pe Chowański, cum făceam mai înainte. Dar mi-a venit deodată o bănuială în minte: dacă ei vor să otrăvească şi Republica întreagă ca pe oştenii aceia? … A dat Dumnezeu de n-am răbufnit, cu toate că îmi simţeam capul ca o ghiulea, m-am stăpânit şi am mai avut puterea să-mi spun: trage-l de limbă şi ai să afli tot adevărul, nu-ţi deschide inima, prefă-te un nemernic mai mare decât Radziwiłł i şi trage-l de limbă.</p>
                  <p rend="justify">Pe cine? Pe mine?</p>
                  <p rend="justify">Întocmai! Şi Dumnezeu m-a ajutat. Eu, un om mărginit am dus de nas un mare cârmuitor. Luminăţia ta, crezându-mă un tâlhar, nu mi-ai ascuns nici o tâlhărie, ai recunoscut totul, mi-ai spus totul limpede ca lumina zilei! Mi s-a făcut părul măciucă, dar am ascultat până la sfârşit! … A, trădătorilor! Diavolilor! Ucigaşi de mamă! … Cum de nu v-a trăsnit până acum? Cum de nu v-a înghiţit pământul până acum? … V-aţi înţeles cu Chmielnicki, cu suedezii, cu electorul, cu Rakoczi şi cu însuşi diavolul, ca să pierdeţi Republica? … Vreţi să vă croiţi mantii din ea? S-o vindeţi? S-o împărţiţi? S-o sfâşiaţi pe mama voastră ca nişte lupi? Asta e recunoştinţa voastră pentru toate binefacerile de care aţi avut parte, pentru dregătoriile, cinstea, rangurile, moşiile şi stărostiile pe care le-aţi căpătat, pentru asemenea avuţii pe care le râvnesc până şi regii străini? … Ce vă pasă vouă de chinurile şi lacrimile ei? Unde vă e conştiinţa? Unde vă e cinstea şi credinţa?! … Ce monstra148 v-a adus pe lume? …</p>
                  <p rend="justify">Jupâne cavaler, îl întrerupse prinţul Bogusław cu răceală, sunt în mâna domniei tale şi poţi să mă ucizi, dar te rog un singur lucru, nu mă plictisi!</p>
                  <p rend="justify">Tăcură amândoi.</p>
                  <p rend="justify">Cu toate acestea, din vorbele lui Kmicic se vedea limpede că oşteanul izbutise să scoată tot adevărul de la prinţ şi că acesta făptuise un lucru necugetat, o mare greşeală, trădând cele mai tainice planuri ale lui şi ale hatmanului. Se simţea rănit în propria ambiţie şi nu binevoia să-şi ascundă ciuda.</p>
                  <p rend="justify">Jupâne Kmicic, spuse, faptul că ţi-am dezvăluit tot adevărul nu se datoreşte numai minţii domniei tale. Am vorbit deschis, pentru că am crezut că prinţul voievod se pricepe mai bine la oameni şi-mi trimite un om vrednic de toată încrederea.</p>
                  <p rend="justify">Prinţul voievod a trimis un om vrednic de încredere, răspunse Kmicic, pe care l-aţi pierdut. De acum înainte doar netrebnicii vor mai sluji pe Radziwiłłi!</p>
                  <p rend="justify">Dacă felul în care m-ai răpit n-a fost vrednic de un tâlhar, să dea Dumnezeu să mi se lipească spada de mână în prima bătălie.</p>
                  <p rend="justify">E  vorba de un şiretlic pe care l-am învăţat într-o şcoală aspră. Luminăţia ta ai vrut să-l cunoşti pe Kmicic, iată-l! N-am să mă duc cu mâinile goale la milostivul Stăpân.</p>
                  <p rend="justify">Şi gândeşti că Jan Kazimierz se va atinge măcar de un fir de păr din capul meu?</p>
                  <p rend="justify">Asta e treaba judecăţii, nu a mea!</p>
                  <p rend="justify">Deodată Kmicic îşi opri calul.</p>
                  <p rend="justify">Stai! strigă. Unde-i scrisoarea prinţului voievod? E la luminăţia ta?</p>
                  <p rend="justify">Chiar dacă ar fi la mine, tot nu ţi-aş da-o! răspunse prinţul. Scrisorile au rămas la Pilwiszki.</p>
                  <p rend="justify">Căutaţi-l! tună Kmicic.</p>
                  <p rend="justify">Oştenii îl apucară iarăşi pe prinţ de braţe, iar Soroka începu să-l cotrobăiască prin buzunare. După o clipă găsi scrisoarea.</p>
                  <p rend="justify">Iată o dovadă împotriva voastră şi a uneltirilor voastre, zise jupân Andrzej, luându-i-o. Regele Poloniei va afla astfel tot ce plănuiţi, va afla şi cel suedez că, deşi acum îl slujiţi, prinţul voievod se gândeşte recedere în caz de suedezii se vor poticni. Vor fi date în vileag toate înşelăciunile şi vicleniile voastre. Şi mai am şi alte scrisori, către regele suedez, către Wittemberg, către Radziejowski… Sunteţi mari şi puternici, dar nu ştiu dacă nu veţi fi strâmtoraţi, când cei doi regi se vor gândi să vă răsplătească.</p>
                  <p rend="justify">Ochii prinţului Bogusław se umplură de luciri ameninţătoare, dar îşi stăpâni în curând mânia şi rosti:</p>
                  <p rend="justify">Bine, cavalere! De-acum, pe viaţă şi pe moarte! … O să ne mai întâlnim! … Poţi să ne sporeşti necazurile şi să ne faci mult rău, dar află de la mine că nimeni n-a mai cutezat să făptuiască asemenea nelegiuire în ţara asta, aşa cum ai făcut domnia ta, vai ţie!</p>
                  <p rend="justify">Am şi eu sabie să mă apăr, iar pe ai mei am cu ce să-i răscumpăr! se burzului Kmicic.</p>
                  <p rend="justify">Oho, mă ai şi pe mine ca ostatic! răspunse prinţul.</p>
                  <p rend="justify">Şi, cu toată mânia, răsuflă uşurat; acum era limpede că viaţa nu-i era ameninţată de nici o primejdie, fiindcă Kmicic avea nevoie de el. Hotărî să întoarcă în folosul lui această împrejurare.</p>
                  <p rend="justify">Porniră iarăşi în trap întins şi după un ceas de drum zăriră doi călăreţi care duceau de frâu patru cai de povară. Erau oamenii pe care Kmicic îi trimisese înainte la Pilwiszki.</p>
                  <p rend="justify">Ce s-a întâmplat? îi întrebă Kmicic.</p>
                  <p rend="justify">Înălţimea ta, caii sunt grozav de osteniţi, pentru că până aici nu i-am lăsat să se odihnească.</p>
                  <p rend="justify">O  să ne odihnim curând!</p>
                  <p rend="justify">Se vede un acoperiş la cotitură, poate că e vreo crâşmă.</p>
                  <p rend="justify">Vagmistrul să plece înainte să pregătească nutreţul. Cârciumă sau nu, trebuie să ne oprim…</p>
                  <p rend="justify">La poruncă, jupâne polcovnic.</p>
                  <p rend="justify">Soroka îndemnă calul înainte şi ceilalţi porniră încet în urma lui. Kmicic călărea într-o parte a prinţului, iar Lubieniec de cealaltă. Prinţul se liniştise cu totul şi nu-l mai apuca de vorbă pe jupân Andrzej. Părea istovit din pricina drumului sau a stării în care se afla; îşi lăsase capul pe piept şi ţinea ochii închişi. Cu toate acestea, arunca din când în când priviri piezişe spre Kmicic ori spre Lubieniec, care-i ţineau calul de dârlogi, socotindu-se parcă pe care dintre ei îl va doborî mai uşor, ca să scape.</p>
                  <p rend="justify">Între timp, se apropiară de clădirea care se înălţa lângă drum, la marginea pădurii. Nu era o cârciumă, ci o fierărie şi rotărie, în acelaşi timp, la care se opreau trecătorii să-şi potcovească la repezeală caii şi să-şi dreagă carele. Între fierărie şi drum se întindea un medean neîngrădit, acoperit cu iarbă călcată în picioare; rămăşiţe de care şi roţi stricate zăceau risipite ici şi colo pe medean. Nu se mai vedea nimeni, doar calul lui Soroka era legat de un stâlp. Soroka vorbea cu fierarul tătar şi cu cele două ajutoare ale sale.</p>
                  <p rend="justify">Nu vom avea un popas prea îndelungat, zise prinţul zâmbind. Aici nu sunt de niciunele.</p>
                  <p rend="justify">Avem horilcă şi hrană rece la noi, îl linişti Kmicic.</p>
                  <p rend="justify">Asta-i bine! Trebuie să ne refacem puterile.</p>
                  <p rend="justify">În acest timp, veniră şi ceilalţi. Kmicic îşi înfipse pistolul la cingătoare, sări din şa şi, lăsând bahmetul în seama lui Soroka, apucă iarăşi de dârlogi calul prinţului, pe care nici Lubieniec nu-l lăsa din mână de partea cealaltă.</p>
                  <p rend="justify">Luminăţia ta, binevoieşte şi descăleca! spuse jupân Andrzej.</p>
                  <p rend="justify">Şi de ce, mă rog? O să mănânc şi o să beau în şa, zise prinţul, aplecându-se spre el.</p>
                  <p rend="justify">Te poftesc să te dai jos! strigă Kmicic ameninţător.</p>
                  <p rend="justify">Iar cu te poftesc în pământ! răcni prinţul cu glas înfricoşător şi, smulgând cu iuţeala fulgerului pistolul de la cingătoarea lui Kmicic, trase drept în faţa acestuia.</p>
                  <p rend="justify">Isuse, Marie! strigă Kmicic.</p>
                  <p rend="justify">În aceeaşi clipă, calul prinţului, împins cu pintenii, se încordă şi se ridică pe picioarele dinapoi, iar prinţul se răsuci ca un şarpe în şa spre Lubieniec şi îl izbi cu toată puterea braţului cu ţeava între ochi.</p>
                  <p rend="justify">Lubieniec scoase un ţipăt cumplit şi căzu de pe cal.</p>
                  <p rend="justify">Înainte ca ceilalţi să înţeleagă ce se petrece şi să-şi vină în fire, înainte ca strigătul de groază să le moară pe buze, Bogusław trecu printre ei ca o furtună, ieşi de pe medean la drum şi porni ca vijelia spre Pilwiszki.</p>
                  <p rend="justify">Prindeţi-l! Loviţi-l! răsunară strigăte sălbatice.</p>
                  <p rend="justify">Cei trei oşteni, care se aflau încă în şa, porniră în urmărirea lui; Soroka luă muscheta rezemată de perete şi începu să-l ochească pe fugar sau mai degrabă armăsarul lui.</p>
                  <p rend="justify">Calul se întindea ca o căprioară şi fugea cu iuţeala săgeţii slobozite din arc. Împuşcătura bubui Soroka se repezii prin fum să vadă mai bine rezultatul, îşi duse mâna streaşină la ochi, privi o clipă şi strigă:</p>
                  <p rend="justify">Nu l-am nimerit!</p>
                  <p rend="justify">Bogusław dispăru la cotitură cu urmăritorii în urma lui.</p>
                  <p rend="justify">Vagmistrul se întoarse atunci spre fierar şi ajutoarele sale, care înlemniseră de spaimă, şi strigă:</p>
                  <p rend="justify">Apă!</p>
                  <p rend="justify">Calfele fierarului se repeziră să scoată apă din fântână, iar Soroka îngenunche alături de jupân Andrzej care zăcea nemişcat. Faţa lui Kmicic era acoperită de pulbere arsă şi de sânge închegat; ţinea ochii închişi, sprinceana stângă, pleoapa şi mustaţa erau pârlite. Vagmistrul începu să-ii pipăie uşor capul cu degetele. Îl pipăi îndelung şi cu grijă, după care murmură:</p>
                  <p rend="justify">Capul e nevătămat…</p>
                  <p rend="justify">Dar Kmicic nu dădea nici un semn de viaţă şi sângele îi şiroia pe faţă. În acest timp, ajutoarele fierarului aduseră o găleată cu apă şi cârpe de şters. Soroka începu să spele cu aceeaşi încetineală faţa lui Kmicic. În cele din urmă, rana ieşi la iveală de sub pulberea şi sângele închegat. Plumbul îi, brăzdase adânc obrazul stâng şi-i smulsese vârful urechii. Soroka începu să cerceteze osul, vrând să vadă dacă nu era spart.</p>
                  <p rend="justify">Se convinse curând că era întreg şi răsuflă uşurat. Tot atunci, Kmicic, sub înrâurirea apei reci şi a durerii, începu să dea semne de viaţă. Faţa începu să-i tremure şi pieptul i se umflă de aer.</p>
                  <p rend="justify">Trăieşte! … Nu va păţi nimic! strigă Soroka cu bucurie.</p>
                  <p rend="justify">Pe chipul hoţesc al vagmistrului se rostogoli o lacrimă. În acest timp, la cotitura drumului apăru Bilous, unul din cei trei oşteni care fugiseră după prinţ.</p>
                  <p rend="justify">Ce s-a întâmplat? întrebă Soroka.</p>
                  <p rend="justify">Oşteanul dădu din mână.</p>
                  <p rend="justify">Nimic!</p>
                  <p rend="justify">Ceilalţi se întorc repede?</p>
                  <p rend="justify">Nu se mai întorc deloc.</p>
                  <p rend="justify">Vagmistrul aşeză cu mâini tremurătoare capul lui Kmicic pe pragul fierăriei şi zvâcni în picioare.</p>
                  <p rend="justify">Cum aşa?</p>
                  <p rend="justify">Jupâne vagmistru, e dracu gol! Zawratyński l-a ajuns cel dintâi, pentru că avea calul cel mai bun şi pentru că prinţul l-a lăsat să-l ajungă. I-a smuls sabia din mână sub ochii noştri şi la străpuns cu vârful. Abia am apucat să strigăm. Witkowski era mai aproape şi i-a sărit în ajutor… L-a tăiat în faţa mea… ca şi când l-ar fi lovit trăsnetul! … Nici n-a mai suflat… Atunci nu mi-am mai aşteptat rândul… Jupâne vagmistru, e în stare să se întoarcă aici!</p>
                  <p rend="justify">Nu mai avem de ce sta aici! strigă Soroka. La cai! începură îndată să lege un fel de targa între cai pentru Kmicic.</p>
                  <p rend="justify">Doi oameni aşteptau cu muschetele la drum din porunca lui Soroka, de teamă să nu se întoarcă groaznicul bărbat.</p>
                  <p rend="justify">Dar prinţul Bogusław, convins că Kmicic nu mai trăieşte, se întorcea liniştit la Pilwiszki.</p>
                  <p rend="justify">Odată cu lăsarea întunericului, se întâlni cu ceata de raitieri trimişi de Paterson care era tare îngrijorat de lipsa îndelungată a prinţului.</p>
                  <p rend="justify">Văzându-l pe prinţ, căpetenia se repezi spre el.</p>
                  <p rend="justify">Luminăţia ta… Nu mai ştiam ce…</p>
                  <p rend="justify">Nu-i nimic! îl întrerupse prinţul. Am plimbat calul tovărăşia cavalerului de la care l-am cumpărat.</p>
                  <p rend="justify">Iar după un răstimp adăugă:</p>
                  <p rend="justify">Şi l-am plătit cum se cuvine.</p>
                  <p rend="justify">SFÂRŞIT</p>
                  <p rend="justify">1  J. Krzyżanowski, Pasek şi Sienkiewicz, în vol. În cercul marilor realişti (W krgy wielkich realistow), Cracovia, 1962, p. 149 – 152.</p>
                  <p rend="justify">2  J. Kleiner, „Potopul” de H. Sienkiewicz, în vol. Trilogia lui W. Sienkiewicz – studii, schiţe, polemici (Trylogia H. Sienkiewicza – studia, szkice, polemiki), Varşovia, 1962, p. 485.</p>
                  <p rend="justify">3  S. Pigon, Pe drumurile şi cărările culturii populare. Schiţe (Na drogach i manowcach kultury ludowej. Szkice), Lwów, 1939, p. 24.</p>
                  <p rend="justify">4  P. Chmielowski, H. Sienkiewicz în interpretare critică (H. Sienkiewicz w oświet leniu krytycznym), Lwów, 1901, p. 109.</p>
                  <p rend="justify">5  H. Sienkiewicz, Prin foc şi sabie. Roman. Trad. de Al. Iacobescu, Bucureşti, 1940, 556 p.; H. Sienkiewicz, Potopul, Roman, trad. de Al. Iacobescu, Bucureşti, 1941, 557 p.; H. Sienkiewicz, Pan Wołodyjowski, Roman, Trad. de Al. Iacobescu, Bucureşti, 1942, 340 p.</p>
                  <p rend="justify">6  Henryk Sienkiewicz, Potopul. Traducere, prefaţă şi note de Olga Zaicik, vol. I-V, col. „Biblioteca pentru toţi”, Bucureşti, 1969.</p>
                  <p rend="justify">7  Unitate militară de 100-200 de oameni.</p>
                  <p rend="justify">8  Jan al II-lea Kazimierz (1609 – 1672) – rege al Poloniei între 1648-1668, fiul lui Zygmunt al III-lea de Waza, frate cu Władysław a) IV-lea, căsătorit cu văduva acestuia, Maria Ludovica. În timpul domniei lui au loc răscoalele ţărăneşti din Ucraina şi războiul cu suedezii. Cu ajutorul Franţei, încearcă fără rezultat să introducă reforme care să întărească puterea monarhică. În 1665, Lubomirskj se ridică împotriva lui, în 1668 abdică şi pleacă în Franţa.</p>
                  <p rend="justify">9  Colonel.</p>
                  <p rend="justify">10 Iniţial slujbaş la odăile domnului, ulterior titlu onorific.</p>
                  <p rend="justify">11 Iniţial purtător al spadei domnului, ulterior titlu onorific.</p>
                  <p rend="justify">12 Ştefan Batory (1553-1586) – prinţ de Transilvania din 1571, rege al Poloniei din 1576; fiul lui Ştefan, voievod de Transilvania. A purtat războaie cu Rusia, 1579-1582, cucerind Letonia. Renunţă la drepturile juridice ale regelui, constituind tribunalul şleahtei din Polonia (1578) şi Lituania (1581). În 1578 înfiinţează Academia de la Wilno. S-a străduit să întărească puterea monarhică, luptând împotriva aristocraţiei şi a samavolniciei şleahtei.</p>
                  <p rend="justify">13 Janusz Radziwiłł (1612-1655) – prinţ, voievod de Wilno din 1653, mare hatman de Lituania din 1654. A luptat biruitor cu ostile lui Chmielnicki în Lituania, apoi cu cele ruseşti (a învins la Szkłów în 1654). În timpul „potopului”, la 10 aug. 1655, a trădat Republica şi a încheiat alianţă cu Carol Gustav la Kiejdany, recunoscând protectoratul suedezilor asupra Lituaniei.</p>
                  <p rend="justify">14 Mai-mare peste un ţinut, peste o stărostie.</p>
                  <p rend="justify">15 Începând din secolul al XV-lea, forma de stat specifică Poloniei feudale este Republica (Rzeczypospolita), întemeiată pe stăpânirea şleahtei; în frunte se afla regele, care însă nu putea să la nici un fel de hotărâre fără aprobarea Seimului. La sfârşitul secolului al XVI-lea democraţia şleahtei este înlocuită practic de oligarhia aristocraţiei nobiliare, dar şleahticii îşi păstrează juridic drepturile prin existenţa privilegiului de liberum veto. Aşadar, termenul Republică defineşte mai mult principiul exercitării puterii decât forma de stat.</p>
                  <p rend="justify">16 Comandant suprem al unei oştiri.</p>
                  <p rend="justify">17 Regiment</p>
                  <p rend="justify">18 Portdrapel într-o unitate militară; aici titlu onorific.</p>
                  <p rend="justify">19 Wincenty Gosiewski (n. 1662) – vistiernic şi hatman de câmp al Lituaniei. În timpul „potopului” luptă alături de Jan Kazimierz; mai târziu va fi ucis de oştenii răsculaţi.</p>
                  <p rend="justify">20 Adunarea (lat.).</p>
                  <p rend="justify">21 Trimişi, cei care duceau veştile, olăcari.</p>
                  <p rend="justify">22 Farmacie.</p>
                  <p rend="justify">23 Căpitan, comandantul unei companii, al unei roate.</p>
                  <p rend="justify">24 Oşteni din cavaleria uşoară.</p>
                  <p rend="justify">25 Locotenent.</p>
                  <p rend="justify">26 Flintă, puşcă.</p>
                  <p rend="justify">27 Cal frumos, de rasă spaniolă, italiană sau turcească.</p>
                  <p rend="justify">28 Stăpânul (lat.)</p>
                  <p rend="justify">29 Vin de miere, hidromel.</p>
                  <p rend="justify">30 Cal tătărăsc, mic şi rezistent.</p>
                  <p rend="justify">31 Oşteni din cavaleria grea.</p>
                  <p rend="justify">32 Soi de cai din stepele calmuce.</p>
                  <p rend="justify">33 Căciulă.</p>
                  <p rend="justify">34 Surghiuniţi (lat.).</p>
                  <p rend="justify">35 Cavalerii.</p>
                  <p rend="justify">36 Cetăţi biblice distruse de focul cerului pentru destrăbălarea locuitorilor.</p>
                  <p rend="justify">37 Ajutoare (lat.)</p>
                  <p rend="justify">38 Bucurie (lat.).</p>
                  <p rend="justify">39 Funcţionar în orânduirea feudală care avea în grijă administraţia financiară şi vistieria ţării.</p>
                  <p rend="justify">40 Un fel de baltage.</p>
                  <p rend="justify">41 Butoiaş.</p>
                  <p rend="justify">42 Provizii, alimente pentru armată.</p>
                  <p rend="justify">43 Membrii sfatului administrativ în administraţia medievală</p>
                  <p rend="justify">44 Sergent major.</p>
                  <p rend="justify">45 Personaj biblic care şi-a ucis fratele.</p>
                  <p rend="justify">46 Iwan Chowański (n. 1682) – iscusit comandat de oşti rus în războiul cu Republica din timpul domniei lui Jan Kazimierz. Încheiat prin tratatul de la Andruszów în 1667. Luptele de hărţuială conduse de Samuel Kmicic au avut loc după „potopul” suedez.</p>
                  <p rend="justify">47 Bohdan Chmielnicki (cca. 1595-1657) – hatman al cazacilor, din 1649; conducătorul răscoalei de eliberare naţională a poporului ucrainean. În fruntea oştilor cazace, aliate cu tătarii, a înfrânt armatele Republicii la Apele Galbene (16 mai 1648), Korsuń (26 mai 1648) şi Piławce (23 septembrie 1648). După negocieri zadarnice cu regele Poloniei, Jan Kazimierz, asediază cetatea Zbaraż, fără a o cuceri. După lupta de la Zborów (15-16 august 1649) s-a încheiat pacea favorabilă cazacilor. Răscoala a izbucnit din nou în 1651 dar Chmielnicki a fost învins la Beresteczko (29- 30 iunie 1651). La începutul anului 1654, rupe legăturile cu Polonia, trecând ţinuturile ucrainene de pe malul stâng al Niprului în stăpânirea Rusiei.</p>
                  <p rend="justify">48 Începutul calamităţilor regatului (lat.).</p>
                  <p rend="justify">49 Pawel Sapieha (cca. 1600-1665) – voievod de Witebsk din 1646, mare hatman al Lituaniei din 1656. A luptat victorios cu Chmielnicki la Zborów (1649) şi la Beresteczko (1651). Unul dintre puţinii magnaţi care rămân alături de regele Jan Kazimierz în timpul „potopului”. Ulterior, se ceartă cu regele şi se retrage de la curte.</p>
                  <p rend="justify">50 Ştefan Czarniecki (1599-1665) – voievod al Ruteniei din 1657, hatman de câmp al coroanei din 1655. Participă la războiul cu suedezii (1626-1629) şi la luptele cu Chmielnicki. A rămas alături de Jan Kazimierz, ducând un război de gherilă cu suedezii. E socotit erou al „potopului” – perioadă de la jumătatea secolului al XVII-lea, când Polonia, atacată din toate partite, iese totuşi biruitoare.</p>
                  <p rend="justify">51 Zygmunt al III-lea de Waza (1566-1632) – rege al Poloniei din 1587. Neiubit de şleahtă pentru atitudinea ultracatolică, politica prohabsburgică şi războiul pentru tronul Suediei. Protector al artelor.</p>
                  <p rend="justify">52 Soldaţi din garda pedestră.</p>
                  <p rend="justify">53 Jeremi Wiśniowiecki (1612-1651) – prinţ şi voievod al Ruteniei din 1646. A înăbuşit în sânge răscoalele cazacilor şi ale ţăranilor ucraineni. În războiul cu Bohdan Chmielnicki a jucat un rol de scamă în timpul asedierii Zbarażului; a luat parte şi la bătălia de la Beresteczko.</p>
                  <p rend="justify">54 Corect halt = stai (germ.)</p>
                  <p rend="justify">55 Răpirea de fecioară (lat.).</p>
                  <p rend="justify">56 Instrument muzical cu coarde; ucrainean.</p>
                  <p rend="justify">57 Căpetenie de cazaci, hatman.</p>
                  <p rend="justify">58 Cavalerist</p>
                  <p rend="justify">59 În miezul lucrurilor (lat.).</p>
                  <p rend="justify">60 Întârzierea e cu primejdie (lat.).</p>
                  <p rend="justify">61 Fapte de ruşine (lat.).</p>
                  <p rend="justify">62 Despre treburile publice (lat.).</p>
                  <p rend="justify">63 Bogusław Radziwiłł (1620-1666) – prinţ, mare comis al Lituaniei din 1646. A luat parte la luptele împotriva lui B. Chmielnicki. În războiul cu suedezii trece de partea lui Carol Gustav, dar în 1657 este reabilitat şi va lupta împotriva năvălitorilor. Protector al calvinismului.</p>
                  <p rend="justify">64 Personaj din antichitate renumit pentru credinţa lui faţă de Cresida</p>
                  <p rend="justify">65 Prinţesa.</p>
                  <p rend="justify">66 Secretar domnesc; aici titlu onorific.</p>
                  <p rend="justify">67 Gustav Adolf (1594-1632) – rege al Suediei între 1611 – 1632.</p>
                  <p rend="justify">68 Hieronim Radziejowski (1622-1666) – vicecancelar al coroanei din 1651. Exilat în 1652 pentru insultarea regelui Jan Kazimierz, fuge în Suedia. În timpul „potopului” însoţeşte pe năvălitorii suedezi ca sfătuitor politic. Deşi reabilitat de Seim în 1662, numele lui a devenit sinonim cu trădarea de ţară.</p>
                  <p rend="justify">69 În ziua de 27 curent (lat.).</p>
                  <p rend="justify">70 Să nu întârzie la chemarea patriei (lat.).</p>
                  <p rend="justify">71 Carol Gustav (1622-1660) – palatin des Deux Ponts, după abdicarea reginei Cristina de Waza (1628-1689), fiica lui Gustav Adolf, în 1654, rege al Suediei.</p>
                  <p rend="justify">72 Krzysztof Opaliński (1609-1656) – voievod de Poznań din 1637, scriitor. A fost unul din conducătorii opoziţiei magnaţilor împotriva lui Władysław al IV-lea şi a lui Jan Kazimierz. În 1655 supune suedezilor Wielkopolska. În Satirele lui (1650) a criticat lipsurile sociale.</p>
                  <p rend="justify">73 Stăpân al unul castel – al pământurilor din jur; ulterior funcţie administrativă şi titlu.</p>
                  <p rend="justify">74 Domnia absolută (lat.).</p>
                  <p rend="justify">75 Prin foc şi sabie (lat.).</p>
                  <p rend="justify">76 Lipseşte (lat.).</p>
                  <p rend="justify">77 Joc de cuvinte; Grudziński poate fi tradus prin Bulgărescu.</p>
                  <p rend="justify">78 Tun mic, folosit de obicei la serbări</p>
                  <p rend="justify">79 Tun mic, primitiv.</p>
                  <p rend="justify">80 Călărime în zale</p>
                  <p rend="justify">81 Mari epopei nordice.</p>
                  <p rend="justify">82 Unitate militară nu prea mare.</p>
                  <p rend="justify">83 Jude – conducător al unui judeţ.</p>
                  <p rend="justify">84 Mă opun (lat.).</p>
                  <p rend="justify">85 Libertăţile.</p>
                  <p rend="justify">86 Numărat – cântărit – împărţit</p>
                  <p rend="justify">87 Obişnuinţa e a doua natură (lat.).</p>
                  <p rend="justify">88 Împotriva năvălirii duşmanilor (lat.).</p>
                  <p rend="justify">89 Obosit (lat.).</p>
                  <p rend="justify">90 În împrejurări potrivnice (lat.).</p>
                  <p rend="justify">91 Voturi (lat.).</p>
                  <p rend="justify">92 Soldaţi mercenari</p>
                  <p rend="justify">93 Soldaţi din garda unui principe; halebardieri.</p>
                  <p rend="justify">94 Sala armelor.</p>
                  <p rend="justify">95 Demnitar care avea în grijă camera domnitorului; ulterior un fel de maestru de ceremonii şi titlu onorific.</p>
                  <p rend="justify">96 Adio, frate (fr.).</p>
                  <p rend="justify">97 înscris, act de danie.</p>
                  <p rend="justify">98 Apărătorul patriei (lat.).</p>
                  <p rend="justify">99 Vrăjmaşilor (lat.).</p>
                  <p rend="justify">100 Vot, voinţă (lat.).</p>
                  <p rend="justify">101 Sală de arme, arsenal.</p>
                  <p rend="justify">102 Cât poftesc (lat.).</p>
                  <p rend="justify">103 Excelenţi</p>
                  <p rend="justify">104 Maria Ludovica de Gonzague (1611-1667), prinţesă franceză, din 1645 regină a Poloniei, ca soţie a lui Władysław al IV-lea, apoi a lui Jan Kazimierz. Ambiţioasă şi energică, a sprijinit alianţa cu Franţa şi a vru să introducă alegerea vivende rege; candidatul ei în tron era prinţul d’Enghien.</p>
                  <p rend="justify">105 Hanibal (147-183 î.e.n.) – general şi om de stat cartaginez. Declanşează al doilea război punic, îi bate pe romani la Trasimene (217 î.e.n.) şi la Cannes (216 î.e.n.); va fi învins la Zama (202 î.e.n.). Fuge apoi în Orient.</p>
                  <p rend="justify">106 Scipio Africanus (235-183 î.e.n.) – ca proconsul, contribuie la cucerirea Spaniei în timpul celui de-al doilea război punic, învingându-l pe Hanibal la Zama (202 î.e.n.).</p>
                  <p rend="justify">107 Piară duşmanii (lat.).</p>
                  <p rend="justify">108 Zygmunt al II-lea August (1520-1572) – rege al Poloniei de jure din 1529, de facto din 1548, mare prinţ de Lituania din 1529. A evitat războaiele religioase în Polonia şi a investit eforturi pentru alipirea Lituaniei. În timpul domniei lui se alipeşte Letonia (1561). Protector al artelor; în timpul lui înfloresc cultura, ştiinţele şi artele Renaşterii poloneze.</p>
                  <p rend="justify">109 Dregător care purta grija mesei domneşti. Ulterior, titlu onorific.</p>
                  <p rend="justify">110 De trei, de patru ori fericiţi (lat.).</p>
                  <p rend="justify">111 Scăparea (lat.).</p>
                  <p rend="justify">112 Władysław Jagiello (1348-1434) – mare prinţ de Lituania între 1377-1401, rege al Poloniei din 1386. În 1387 creştinează Lituania, în 1101 dă Lituania lui Witold cu care va învinge pe cavalerii teutoni la Grünwald. Realizează unirea cu Lituania (1413). Acordă privilegii nobilimii, îngrădind astfel puterea regelui.</p>
                  <p rend="justify">113 Eu care pe voi (lat.). Astfel ceartă Neptun Viaturile în Eneida, I.</p>
                  <p rend="justify">114 Nu vom întemniţa pe nimeni (lat.).</p>
                  <p rend="justify">115 Şarpe (lat.).</p>
                  <p rend="justify">116 Una din două (lat.).</p>
                  <p rend="justify">117 Mintea (lat.).</p>
                  <p rend="justify">118 Tunică ostăşească.</p>
                  <p rend="justify">119 Ura (lat.).</p>
                  <p rend="justify">120 Nici Hercule, nu poate lupta cu mai mulţi (lat.).</p>
                  <p rend="justify">121 Haină bărbătească îmblănită</p>
                  <p rend="justify">122 Într-o treabă cu primejdie (lat.).</p>
                  <p rend="justify">123 La iuţeală (lat.).</p>
                  <p rend="justify">124 Temeinic (lat.).</p>
                  <p rend="justify">125 Binele obştesc (lat.).</p>
                  <p rend="justify">126 barieră</p>
                  <p rend="justify">127 Aici, faima (lat.).</p>
                  <p rend="justify">128 Unitate militară la tătari de câteva sute de oameni.</p>
                  <p rend="justify">129 Începutul (lat.).</p>
                  <p rend="justify">130 Secrete (lat.).</p>
                  <p rend="justify">131 împrejurările extreme necesită mijloace extreme (lat.).</p>
                  <p rend="justify">132 Toate trebuie încercate (lat.).</p>
                  <p rend="justify">133 Erou din Iliada lui Homer.</p>
                  <p rend="justify">134 Să ne întoarcem, să revenim (lat.).</p>
                  <p rend="justify">135 Personal (lat.).</p>
                  <p rend="justify">136 Jerzy Sebastian Lubomirski (1616-1667) – mare mareşal al coroanei din 1650; hatman de câmp al coroanei din 1657. S-a distins în luptele cu năvălitorii suedezi (1655-1669). Potrivnic politicii Mariei Ludovica, este condamnat de Seim şi începe războiul civil, învingând armata regelui Ia Matwy (1666).</p>
                  <p rend="justify">137 Ţine minte (lat.).</p>
                  <p rend="justify">138 Aici, limpede (lat.).</p>
                  <p rend="justify">139 Iartă-mă! (fr.).</p>
                  <p rend="justify">140 Din prietenie (lat.).</p>
                  <p rend="justify">141 Care caută cearta (fr).</p>
                  <p rend="justify">142 Aici, pe legea mea (fr.).</p>
                  <p rend="justify">143 Aici, înaintare sau retragere (lat.).</p>
                  <p rend="justify">145 Votul liber (lat.).</p>
                  <p rend="justify">146 Soldat din garda unui stăpânitor.</p>
                  <p rend="justify">147 Adică (lat.).</p>
                  <p rend="justify">148 Monştri (lat.).</p>
               </div>
            </div>
            <div type="div2">
               <head>Vol. 2</head>
               <div type="div3">
                  <head>Capitolul I.</head>
                  <p rend="justify">Credinciosul Soroka îşi duse polcovnicul prin păduri neumblate; nici el nu ştia unde să meargă, ce să facă, încotro s-o apuce.</p>
                  <p rend="justify">Pe lângă că era rănit, Kmicic mai era şi asurzit de împuşcătură. Din când în când, Soroka muia cârpa în găleata agăţată de targă şi îi spăla faţa; la răstimpuri se oprea să ia apă proaspătă din pâraiele şi bălţile pădurii, dar nici apa, nici popasurile, nici umbletul cailor nu-l readuseră la viaţă pe jupân Andrzej, zăcea ca un mort, aşa că oştenii care-l însoţeau, mai puţin pricepuţi în răni decât Soroka, se arătară foarte îngrijoraţi de viaţa lui.</p>
                  <p rend="justify">—  Trăieşte, răspunse Soroka, peste trei zile o să meargă călare ca oricare dintre noi.</p>
                  <p rend="justify">Într-adevăr, după vreun ceas, Kmicic deschise ochii şi printre buze îi scăpă un singur cuvânt:</p>
                  <p rend="justify">—  Apă!</p>
                  <p rend="justify">Soroka îi lipi de buze plosca de tinichea cu apă curată, dar jupân Andrzej nu putu să deschidă gura din pricina durerii şi rămase însetat. Nu-şi mai pierdu cunoştinţa, însă nu întrebă nimic, ca şi când nu-şi mai aducea aminte de nimic; ţinea ochii larg deschişi şi privea fără gânduri la adâncurile pădurii, la fâşiile cerului albastru, care se vedeau printre ramuri deasupra capului şi la însoţitorii săi; privea ca un om trezit din somn sau din mahmureala beţiei, lăsându-l fără să scoată o vorbă pe Soroka să-i oblojească rana. Nu gemu nici când îi desfăcu legăturile, dimpotrivă, apa rece cu care vagmistrul îi spăla rana, părea să-i facă plăcere, fiindcă, din vreme în vreme, ochii îi râdeau de mulţumire.</p>
                  <p rend="justify">Soroka îl mângâie:</p>
                  <p rend="justify">—  Jupâne polcovnic, mâine o să treacă ameţeala. Cu ajutorul lui Dumnezeu scăpăm noi şi din asta.</p>
                  <p rend="justify">Vorbele i se adeveriră, căci spre seară ameţeala începu să-i treacă; înainte de scăpătatul soarelui, Kmicic privi în jur cu mai multă înţelegere şi întrebă deodată:</p>
                  <p rend="justify">—  Ce-i zgomotul ăsta?</p>
                  <p rend="justify">—  Care zgomot? Nu se aude nimic, răspunse Soroka.</p>
                  <p rend="justify">Pesemne că zgomotul răsuna numai în capul lui jupân Andrzej, pentru că seara era liniştită. Soarele care apunea, străpungând desişul cu raze piezişe, umplea mohoreala pădurii de luciri aurii, chenăruind trunchiurile roşietice ale pinilor. Nu bătea vântul, doar ici şi colo tufele de aluni, mesteceni şi carpeni îşi scuturau frunzele pe pământ sau vreun animal sălbatic foşnea abia auzit, fugind speriat dinaintea călăreţilor spre bungetul pădurii.</p>
                  <p rend="justify">Seara era răcoroasă, cu toate acestea, se vede că fierbinţeala începea să-l cuprindă iarăşi pe jupân Andrzej, fiindcă repetă de câteva ori:</p>
                  <p rend="justify">—  Luminăţia ta, între noi, de-acum, pe viaţă şi pe moarte!</p>
                  <p rend="justify">În cele din urmă, se întunecă de-a binelea, şi Soroka se gândi să poposească undeva, dar pentru că pământul mustea de apă şi copitele fleşcăiau prin noroi, merseră mai departe, vrând să ajungă la un loc mai ridicat şi mai uscat.</p>
                  <p rend="justify">Călăriră vreun ceas, două, fără a izbuti să iasă din mlaştină. Între timp, răsărise luna plină şi cerul se luminase. Deodată, vagmistrul care mergea în frunte sări din şa şi se uită cu luare-aminte pe jos:</p>
                  <p rend="justify">—  Pe aici au trecut cai, spuse. Se văd urmele în noroi.</p>
                  <p rend="justify">—  Cine putea să treacă pe aici, de vreme ce nu se află nici un drum? rosti unul dintre oştenii care-l sprijineau pe jupân Kmicic.</p>
                  <p rend="justify">—  Dar urme sunt şi încă o mulţime! Uite, colo printre pini se văd ca-n palmă.</p>
                  <p rend="justify">—  Poate că a fost vreun tamazlâc de vite.</p>
                  <p rend="justify">—  Nu cred. Vitele nu mai stau în pădure acum, copitele se văd destul de bine; pe aici au trecut oameni. Bine-ar fi dacă am găsi măcar o colibă în pădure.</p>
                  <p rend="justify">—  Să ne luăm după urme.</p>
                  <p rend="justify">—  Înainte!</p>
                  <p rend="justify">Soroka încălecă din nou şi porniră. Urmele de copite continuau să se vadă destul de bine în clisa de turbă, iar unele, după cât se putea desluşi la lumina lunii, păreau foarte proaspete. Totuşi, caii se afundau până la genunchi şi mai sus în noroi. Oştenii începeau să se teamă că nu vor mai putea ieşi din aceste mlaştini, că înaintea lor se află ochiuri de apă şi mai adânci, dar după vreo jumătate de ceas simţiră în nări mirosul de fum şi răşină.</p>
                  <p rend="justify">—  Trebuie să fie vreo smolărie prin apropiere! zise Soroka.</p>
                  <p rend="justify">—  Uite, colo, se văd scântei! întări un oştean.</p>
                  <p rend="justify">Şi, într-adevăr, în depărtare se arătă o dâră de fum roşietică, străpunsă de limbile flăcărilor, în jurul căreia săreau scânteile focului, care ardea într-o groapă. Când se apropiară, oştenii zăriră o colibă, fântâna şi un şopron mare, durat din bârne de pin. Caii, trudiţi de drum, începură să necheze; din şopron le răspunseră alţii, mulţi la număr. În acelaşi timp, înaintea călăreţilor se ivi o făptură îmbrăcată într-un cojoc întors pe dos.</p>
                  <p rend="justify">—  Aveţi cai mulţi? întrebă cel cu cojocul pe umeri.</p>
                  <p rend="justify">—  Omule, a cui e smolăria? spuse Soroka.</p>
                  <p rend="justify">—  Cine sunteţi? De unde-aţi răsărit? întrebă iarăşi păcurarul cu un glas în care se simţea spaima şi uimirea.</p>
                  <p rend="justify">—  Nu te teme! răspunse Soroka. Nu suntem tâlhari!</p>
                  <p rend="justify">—  Vedeţi-vă de drum, n-aveţi ce căuta aici!</p>
                  <p rend="justify">—  Tacă-ţi gura şi du-ne la colibă cât te rugăm cu binele. Nu vezi, necioplitule, că avem un rănit!</p>
                  <p rend="justify">—  Cine sunteţi?</p>
                  <p rend="justify">—  Vezi să nu-ţi răspund cu flinta. Oricum, nu suntem de-o seamă cu tine, argatule. Du-ne la colibă, că de nu, te fierbem în propria smoală.</p>
                  <p rend="justify">—  De unul singur nu pot să vă vin de hac, dar vom fi mai mulţi. Aici veţi muri.</p>
                  <p rend="justify">—  Şi noi vom fi mai mulţi. Hai odată!</p>
                  <p rend="justify">—  Putem să mergem, nu-i treaba mea.</p>
                  <p rend="justify">—  Dacă ai ceva de mâncare, dă-ne mai repede şi adu şi horilcă. Ducem un şleahtic rănit, care-ţi va plăti.</p>
                  <p rend="justify">—  Numai să plece viu de aici.</p>
                  <p rend="justify">Tot împungându-se cu vorba, intrară în colibă, pe vatra căreia ardea focul, iar din oalele aşezate pe pirostrii ieşea miros de carne înăbuşită. Înăuntru era destulă lărgime. Soroka băgă de seamă de la început că pe lângă pereţi se aflau şase laviţe aşternute din belşug cu piei de oaie.</p>
                  <p rend="justify">—  Aici stă o ceată întreagă! mormăi spre însoţitori. Încărcaţi flintele şi staţi de veghe! Aveţi grijă de necioplitul ăsta, să nu spele putina. În noaptea asta, gazdele vor trebui să doarmă afară, fiindcă noi nu mai ieşim de aici.</p>
                  <p rend="justify">—  Stăpânii nu mai vin astăzi! zise păcurarul.</p>
                  <p rend="justify">—  Cu atât mai bine, n-o să ne mai batem pentru cvartir, iar mâine plecăm, răspunse Soroka. Acum răstoarnă carne în strachină, că suntem tare flămânzi, şi nu te zgârci la ovăz pentru cai.</p>
                  <p rend="justify">—  Păi de unde ovăz aici, la smolărie, înălţimea ta!</p>
                  <p rend="justify">—  Am auzit caii nechezând în şopron; trebuie să fie şi ovăz, că doar nu le dai smoală să mănânce.</p>
                  <p rend="justify">—  Nu sunt caii mei.</p>
                  <p rend="justify">—  Ai tăi sau ai altuia, mănâncă şi ei tot ce mănâncă şi ai noştri. Repede, necioplitule, repede, dacă ţii la pielea ta.</p>
                  <p rend="justify">Păcurarul nu mai zise nimic. În acest timp, oştenii îl întinseră pe laviţă pe jupân Andrzej care adormise, apoi se aşezară la cină şi mâncară pe săturate carnea înăbuşită şi tocătura de varză din oala uriaşă pe care o găsiră pe vatră. Avură la masă şi fiertură de mei, iar în hruba alăturată Soroka găsi şi un urcior pântecos plin de horilcă.</p>
                  <p rend="justify">Trase însă numai o înghiţitură şi nu le îngădui nici oştenilor să bea, deoarece hotărâse să fie cu ochii în patru în timpul nopţii. Coliba asta goală, cu laviţe pentru şase bărbaţi şi şopronul în care necheza o întreagă herghelie de cai, i se părea ciudată şi-i stârnea tot felul de bănuieli. Credea că e vreun adăpost de tâlhari, cu atât mai mult cu cât în hruba din care adusese urciorul, văzuse o mulţime de arme agăţate pe pereţi, un butoiaş de pulbere şi felurite gioarse, jefuite pesemne din conacele şleahticilor. În cazul că stăpânii colibei se întorceau, nu se puteau aştepta din partea lor să fie bucuroşi de oaspeţi; mai mult, nu se puteau aştepta nici măcar la milă, aşa că Soroka hotărî să ocupe coliba cu puterea armelor şi să rămână în ea cu forţa sau cu ajutorul negocierilor.</p>
                  <p rend="justify">Era silit să facă astfel din pricina sănătăţii lui Kmicic pentru care călătoria putea deveni primejdioasă, dar şi pentru siguranţa tuturor. Soroka era un oştean trecut prin ciur şi prin dârmon, care nu se temea de nimic. Cu toate acestea, acum când îşi amintea de prinţul Bogusław, îl cuprindea spaima. Slujindu-l de multă vreme pe Kmicic, ajunsese să creadă orbeşte nu numai în vitejia, ci şi în norocul tânărului stăpân; de nenumărate ori fusese martor la fapte nemaipomenite, a căror cutezanţă se învecina cu nebunia; în toate izbutise şi scăpase nevătămat, îl însoţise pe Kmicic în toate harţurile cu Chowański, luase parte la toate încăierările, atacurile, încălcările şi răpirile lui şi ajunsese la convingerea că nimic nu e prea greu pentru tânăru-i stăpân, că scapă din orice bucluc, biruind pe oricine-i stă împotrivă. Pentru el, Kmicic întruchipa puterea neînfrântă şi norocul, dar se vede că acum nimerise peste unul pe măsura lui. Îşi găsise şi el naşul. Cum era cu putinţă? Un singur bărbat, care se aflase în mâinile lui Kmicic, răpit, fără apărare, izbutise să-i scape şi, mai mult, să-l doboare pe însuşi Kmicic, să-i căsăpească oamenii şi să-i înfricoşeze într-atâta încât fugiseră de teamă să nu se întoarcă asupra lor? Era mai mare minunea şi Soroka îşi pierdea capul gândindu-se la cele întâmplate, deoarece s-ar fi aşteptat la orice pe lumea asta, dar să se afle cineva care să-l doboare pe jupân Kmicic nu; asta n-ar fi crezut-o în ruptul capului.</p>
                  <p rend="justify">—  Să se fi sfârşit oare norocul nostru? mormăi de unul singur, uitându-se mirat împrejur.</p>
                  <p rend="justify">Aşadar, cu toate că nu o dată îl urmase cu ochii închişi pe Kmicic, când hărţuiau tabăra lui Chowański, înconjurată de o armie de optzeci de mii de oameni, acum, când îi venea în minte prinţul acesta cu părul lung, cu ochi de jupâniţă şi faţa trandafirie, îl cuprindea o spaimă superstiţioasă. Nu mai ştia nici el ce să facă. Îl înfricoşa gândul că mâine sau poimâine va fi nevoit să meargă pe drumurile umblate, pe care putea să se întâlnească oricând cu înspăimântătorul prinţ sau cu urmăritorii lui. Tocmai de aceea pornise prin păduri, iar acum dorea să rămână în această colibă, până ce prigonitorii aveau să le piardă urma şi să-i lase în plata Domnului.</p>
                  <p rend="justify">Dar, din alte pricini, nici adăpostul acesta nu i se părea lipsit de primejdii. Voia să ştie ce are de făcut, aşa că dădu poruncă oştenilor săi să stea de strajă la uşă şi la ferestrele colibei, iar el se adresă păcurarului:</p>
                  <p rend="justify">—  Ia un felinar şi hai cu mine.</p>
                  <p rend="justify">—  Înălţimea ta, iau o aşchie aprinsă, pentru că n-avem felinar.</p>
                  <p rend="justify">—  Fă cum vrei, dar ai să dai foc la şopron şi la cai, mie mi-e totuna!</p>
                  <p rend="justify">La asemenea dictum{1} felinarul se găsi numaidecât în hruba ce ţinea loc de cămară. Soroka îi porunci păcurarului să meargă înainte, iar el porni în urma lui cu pistolul în mână.</p>
                  <p rend="justify">—  Cine locuieşte în colibă? Îl întrebă pe drum.</p>
                  <p rend="justify">—  Stăpânii mei; sunt şleahtici.</p>
                  <p rend="justify">—  Cum îi cheamă?</p>
                  <p rend="justify">—  Asta nu mi-e îngăduit să spun.</p>
                  <p rend="justify">—  Mi se pare că vrei să te pocnesc în scăfârlie!</p>
                  <p rend="justify">—  Înălţimea ta, răspunse păcurarul, aş putea să-ţi spun alt nume şi ai fi prea mulţumit.</p>
                  <p rend="justify">—  Adevărat! sunt mulţi şleahticii ăştia?</p>
                  <p rend="justify">—  Păi, e stăpânul mai în vârstă cu cei doi fii şi doi slujitori.</p>
                  <p rend="justify">—  Şi zici că sunt şleahtici?</p>
                  <p rend="justify">—  Sigur că sunt.</p>
                  <p rend="justify">—  Şi locuiesc aici?</p>
                  <p rend="justify">—  Şi aici şi în altă parte. Dumnezeu ştie unde!</p>
                  <p rend="justify">—  Dar caii de unde sunt?</p>
                  <p rend="justify">—  Îi aduc stăpânii, dar nu ştiu de unde.</p>
                  <p rend="justify">—  Spune drept, nu cumva stăpânii tăi jefuiesc la drumul mare?</p>
                  <p rend="justify">—  Ştiu şi eu, înălţimea ta? Mi se pare şi mie că trebuie să ia caii de undeva, dar de unde, nu e treaba mea.</p>
                  <p rend="justify">—  Şi ce fac cu caii?</p>
                  <p rend="justify">—  Câteodată îi iau pe toţi câţi sunt, zece-doisprezece şi-i mână de aici, da nu ştiu unde-i duc.</p>
                  <p rend="justify">Vorbind astfel, ajunseră la şopronul în care se auzeau caii sforăind şi intrară înăuntru.</p>
                  <p rend="justify">—  Luminează! porunci Soroka.</p>
                  <p rend="justify">Păcurarul ridică felinarul şi lumină caii legaţi la rând lângă perete. Soroka îi privi unul după altul, cu ochi de cunoscător, clătină din cap, ţâţâi din limbă şi mormăi:</p>
                  <p rend="justify">—  Ce s-ar mai fi bucurat răposatul Zend… sunt cai polonezi, moscoviţi… iar ăsta scopit e nemţesc… ca şi iapa de colo… Buni cai! Ce le daţi să mănânce?</p>
                  <p rend="justify">—  Înălţimea ta, ca să nu mint, de cu primăvară am semănat două tarlale cu ovăz.</p>
                  <p rend="justify">—  Stăpânii tăi aduc caii primăvara?</p>
                  <p rend="justify">—  Nu, dar mi-au trimis poruncă printr-un slujitor.</p>
                  <p rend="justify">—  Tu eşti de-al lor?</p>
                  <p rend="justify">—  Am fost, înainte de a pleca la război.</p>
                  <p rend="justify">—  La care război?</p>
                  <p rend="justify">—  Ştiu eu, înălţimea ta! Au plecat de anul trecut undeva departe şi s-au întors astă-vară.</p>
                  <p rend="justify">—  Şi acum al cui eşti?</p>
                  <p rend="justify">—  Aici e pădurea regelui.</p>
                  <p rend="justify">—  Cine te-a pus la smolărie?</p>
                  <p rend="justify">—  Pădurarul regal, rudă cu stăpânii, aduceau caii împreună, dar odată, când a plecat, nu s-a mai întors.</p>
                  <p rend="justify">—  Stăpânii tăi n-au primit oaspeţi niciodată?</p>
                  <p rend="justify">—  Nimeni nu nimereşte aici, fiindcă de jur împrejur sunt mlaştini, nu e decât un loc de trecere. Mă şi mir, înălţimea ta, cum aţi nimerit drumul cel bun, că cine nu-l află e înghiţit de mlaştină.</p>
                  <p rend="justify">La început, Soroka vru să-i răspundă că şi pădurea, şi locul de trecere le cunoaşte foarte bine, dar după o clipă de gândire, se hotărî să tacă mai bine şi întrebă:</p>
                  <p rend="justify">—  Pădurea e mare?</p>
                  <p rend="justify">Păcurarul nu pricepu întrebarea.</p>
                  <p rend="justify">—  Cum vine asta?</p>
                  <p rend="justify">—  Se întinde până departe?</p>
                  <p rend="justify">—  Oho, păi cine a ajuns la capătul ei! Se sfârşeşte una şi începe alta, numai Dumnezeu ştie până unde se întinde, că eu n-am ajuns până acolo.</p>
                  <p rend="justify">—  Bine! zise Soroka.</p>
                  <p rend="justify">Şi îi porunci păcurarului să se întoarcă, după care reveni şi el la colibă. Pe drum se gândea ce se cuvine să facă şi stătea la îndoială. Pe de o parte, îl încerca dorinţa să se folosească de lipsa gazdelor, să ia caii şi să fugă cu prada. Câştigul ar fi fost destul de mare, căci caii îi plăcuseră tare mult oşteanului, dar îşi învinse ispita. De luat, era uşor să-i ia, dar pe urmă? De jur împrejur mlaştina, numai un loc de trecere cum să dea peste el? O dată îi slujise norocul, dar a doua oară putea să se întâmple altfel. N-avea nici un rost să meargă pe urmele copitelor, fiindcă, mai mult ca sigur, cei de aici avuseseră şi ei atâta minte, încât să lase la vedere drumuri înşelătoare care duceau de-a dreptul în locurile adânci. Soroka cunoştea prea bine tertipurile oamenilor, care furau caii sau îi luau pradă de luptă.</p>
                  <p rend="justify">Se gândea, dar, şi chibzuia în toate felurile; deodată se lovi cu pumnul în cap:</p>
                  <p rend="justify">—  Nătărău mai sunt! murmură. Am să-l leg pe păcurar şi am să-i poruncesc să ne scoată la drumul mare.</p>
                  <p rend="justify">Dar se cutremură numaidecât.</p>
                  <p rend="justify">—  La drumul mare? Acolo ne aşteaptă prinţul şi urmăritorii…</p>
                  <p rend="justify">„Trebuie să pierd cincisprezece cai! îşi spuse în gând oşteanul cu atâta jale, de parcă el îi crescuse de mici. Altfel nu se poate, s-a sfârşit cu norocul nostru. Trebuie să stăm în colibă până se înzdrăveneşte jupân Kmicic, cu voia sau fără voia stăpânilor, iar ce-o fi pe urmă, îl priveşte pe polcovnic.”</p>
                  <p rend="justify">Tot cumpănind astfel, ajunse la colibă. Oştenii păzeau la uşă şi, deşi văzuseră de departe felinarul licărind în întuneric, acelaşi cu care plecaseră Soroka şi păcurarul, le cerură să spună cine sunt, înainte de a le da drumul înăuntru. Soroka le porunci să se schimbe la miezul nopţii, iar el se lungi pe laviţă lângă Kmicic.</p>
                  <p rend="justify">În colibă se lăsă liniştea, numai greierii îşi începură ţârâiala obişnuită, iar în cămara alăturată şoarecii se zbenguiau prin grămada de lucruri. Din vreme în vreme, rănitul se trezea şi se vede că visa cuprins de fierbinţeală, pentru că Soroka îi auzea vorbele învălmăşite:</p>
                  <p rend="justify">—  Măria ta, iartă… Ceilalţi trădători… Am să-ţi spun toate tainele lor… Republica e o bucată de postav roşu… Aha, acum eşti în mâna mea, luminăţia ta… Ţine-l!… Măria ta!… Pe aici, fiindcă acolo e trădare!</p>
                  <p rend="justify">Soroka se ridică în capul oaselor pe laviţă şi ascultă, dar bolnavul mai strigă o dată, de două ori şi adormi, apoi se trezi iarăşi şi ţipă:</p>
                  <p rend="justify">—  Oleńka! Oleńka, nu te supăra…!</p>
                  <p rend="justify">Abia spre miezul nopţii se linişti cu totul şi căzu într-un somn adânc. Soroka începu şi el să moţăie, dar îl trezi o bătaie înceată în uşa colibei. Oşteanul deschise ochii îndată şi, sărind în picioare, ieşi afară, – Ce s-a întâmplat? întrebă.</p>
                  <p rend="justify">—  Jupâne vagmistru, a fugit păcurarul.</p>
                  <p rend="justify">—  O sută de diavoli! O să vină cu tâlharii asupra noastră. Cine l-a păzit?</p>
                  <p rend="justify">—  Bilous.</p>
                  <p rend="justify">—  L-am luat să adăpăm caii, se dezvinovăţi Bilous. I-am poruncit să scoată apă din fântână, eu ţineam caii de căpăstru…</p>
                  <p rend="justify">—  Ei şi! A sărit în fântână?</p>
                  <p rend="justify">—  Nu, jupâne vagmistru, s-a repezit printre trunchiurile aruncate claie peste grămadă lângă fântână şi pe urmă a pierit în gropile rămase de la copacii scoşi. Am lăsat caii, chiar dacă s-ar fi rătăcit, am fi găsit alţii aici, şi am dat fuga după el, dar m-am împiedicat şi am căzut în prima groapă. Cum era noapte şi întuneric beznă, iar el ştia locul, a şters-o… Lovi-l-ar ciuma!</p>
                  <p rend="justify">—  O să ne aducă lotrii pe cap, asta-i… Trăsni-l-ar…!</p>
                  <p rend="justify">Vagmistrul se opri, iar după un timp scurt zise:</p>
                  <p rend="justify">—  Nu ne mai culcăm, trebuie să stăm de veghe până la ziuă; pot să sosească în orice clipă.</p>
                  <p rend="justify">Şi, vrând să slujească drept pildă pentru ceilalţi, se aşeză pe pragul colibei, cu muscheta în mână, iar oştenii şezură şi ei în jurul lui, sporovăind încet, îngânând cu jumătate de glas vreun cântec sau ascultând cu sufletul la gură să desluşească printre zgomotele pădurii tropotitul şi sforăitul cailor care se apropiau.</p>
                  <p rend="justify">Era o noapte senină şi cu lună, dar plină de larmă. În bungetele codrului clocotea viaţa. Era vremea boncăluitului şi pădurea răsuna împrejur de mugetele ameninţătoare ale cerbilor. Sunetele groase, scurte şi răguşite, pline de mânie şi îndârjire, se auzeau din toate părţile, departe în adâncurile pădurii şi mai aproape, uneori atât de aproape, încât păreau la o sută de paşi de colibă.</p>
                  <p rend="justify">—  Dacă vin, o să boncăluiască şi ei, ca să ne înşele, zise Bilous.</p>
                  <p rend="justify">—  E, în noaptea asta n-au când să mai vie. Înainte de a ajunge păcurarul la ei, se face ziuă! spuse alt oştean.</p>
                  <p rend="justify">—  Jupâne vagmistru, la lumina zilei n-ar fi rău să cotrobăim prin colibă şi să săpăm pe lângă pereţi, că dacă stăpânii ei sunt tâlhari de drumul mare, trebuie să aibă şi niscaiva lucruri de preţ.</p>
                  <p rend="justify">—  Cea mai mare comoară e în grajdul de colo, răspunse Soroka, arătând cu mâna spre şopron.</p>
                  <p rend="justify">—  O s-o luăm cu noi?</p>
                  <p rend="justify">—  Prost mai eşti, şi pe unde mai ieşim, că împrejur sunt numai mlaştini.</p>
                  <p rend="justify">—  Pe unde am venit.</p>
                  <p rend="justify">—  Ne-a călăuzit Dumnezeu. Până aici nu pătrunde şi nu iese nici picior de om, dacă nu cunoaşte drumul.</p>
                  <p rend="justify">—  O să-l găsim, când s-o lumina de ziuă.</p>
                  <p rend="justify">—  N-o să-l găsim, fiindcă au lăsat înadins urme înşelătoare. Nu trebuia să-l lăsaţi pe păcurar să fugă.</p>
                  <p rend="justify">—  Ştiu că până la tractul cel mare e o zi de mers, zise Bilous. Uite, într-acolo. Apoi arătă cu mâna spre partea de răsărit a pădurii.</p>
                  <p rend="justify">—  Mergem drept, până ajungem, asta e!</p>
                  <p rend="justify">—  Şi crezi că dacă ai să ajungi la tractul cel mare, ai să scapi? E mai bine să mori aici de plumbul tâlharului, decât să atârni acolo în ştreang.</p>
                  <p rend="justify">—  Cum aşa, tătucule? se miră Bilous.</p>
                  <p rend="justify">—  Bine, pentru că acolo ne caută.</p>
                  <p rend="justify">—  Cine, tătucule?</p>
                  <p rend="justify">—  Prinţul.</p>
                  <p rend="justify">Soroka tăcu deodată, iar după el tăcură şi ceilalţi, înfioraţi de spaimă.</p>
                  <p rend="justify">—  Of Doamne! se văită Bilous. Aici e rău şi nici acolo nu-i mai bine, încearcă şi scapă, dacă mai poţi!</p>
                  <p rend="justify">—  Am căzut ca nişte lupi în capcană; aici tâlharii, iar acolo prinţul! spuse alt oştean.</p>
                  <p rend="justify">—  Aprinde-i-ar trăsnetul! Mai bine să am de-a face cu nişte tâlhari decât cu un diavol împieliţat, răspunse Bilous. Că prinţul ăsta nu e om ca toţi oamenii. Zawratyński se lua la trântă cu ursul, şi el i-a smuls sabia din mâna ca la un copil. Altfel nu se poate, cred că l-a vrăjit, fiindcă am mai văzut că atunci când s-a aruncat asupra lui Witkowski, a crescut în ochii mei cât un pin. Dacă nu era aşa, nu l-aş fi lăsat eu să-mi scape.</p>
                  <p rend="justify">—  Şi aşa ai fost un mare prost că n-ai sărit asupra lui.</p>
                  <p rend="justify">—  Ce era să mai fac, jupâne vagmistru? M-am gândit şi eu: are cel mai bun cal, aşa că dacă vrea, fuge, iar dacă mă atacă, nu sunt în stare să mă apăr, pentru că un om nu se poate măsura cu puterea necuratului. Îţi piere dinaintea ochilor sau se învăluie în nori de pulbere…</p>
                  <p rend="justify">—  Adevărat, întări Soroka. Când am tras în el, parcă l-a acoperit ceaţa… şi nu l-am nimerit… De pe cal oricine poate să dea greş, dar de jos nu mi s-a mai întâmplat de zece ani.</p>
                  <p rend="justify">—  Ce să mai vorbim! zise Bilous. Mai bine să facem socoteala: Lubieniec, Witkowski, Zawratyński şi polcovnicul pe toţi i-a doborât un singur om, care nici măcar nu era înarmat; şi toţi oşteni de nădejde, fiecare în stare să ţină piept la patru inşi. Prinţul nu putea să facă asemenea ispravă fără ajutorul diavolului.</p>
                  <p rend="justify">—  Să ne încredinţăm sufletul lui Dumnezeu, pentru că dacă prinţul e în cârdăşie cu necuratul, acesta o să-i arate drumul încoace.</p>
                  <p rend="justify">—  Şi aşa are mâna lungă. Un magnat ca el…</p>
                  <p rend="justify">—  Tăcere! porunci Soroka deodată. Se aude ceva foşnind.</p>
                  <p rend="justify">Oştenii tăcură şi ascultară cu luare-aminte. Nu departe se auziră într-adevăr paşi greoi sub care frunzele căzute foşneau desluşit.</p>
                  <p rend="justify">—  Se aud cai, şopti Soroka.</p>
                  <p rend="justify">Dar paşii se depărtară de colibă şi curând după aceea răsună mugetul răguşit şi ameninţător al cerbului.</p>
                  <p rend="justify">—  Sunt cerbi! Căpriorul îşi vesteşte suratele sau încearcă să-l înfricoşeze pe vreun nechemat.</p>
                  <p rend="justify">—  Toată pădurea nunteşte, ca şi când s-ar fi însurat diavolul.</p>
                  <p rend="justify">Tăcură iarăşi şi începură să moţăie, doar vagmistrul îşi înălţa capul la răstimpuri, asculta o clipă, apoi îl lăsa să cadă greoi pe piept. Aşa se scurse un ceas, două, până când pinii din apropiere se făcură cenuşii, iar vârfurile albeau tot mai mult, de parcă le tivea cineva cu argint topit. Boncăluitul cerbilor conteni şi liniştea deplină se înstăpâni în adâncurile pădurii. Treptat începură să se reverse zorile, lumina albă şi palidă se întări cu luciri aurii şi roşietice până când se făcu ziuă de-a binelea, arătând feţele trudite ale oştenilor, care dormeau tun înaintea colibei.</p>
                  <p rend="justify">Deodată, uşa se deschise, Kmicic se ivi în prag şi strigă:</p>
                  <p rend="justify">—  Soroka, la mine!</p>
                  <p rend="justify">Oştenii zvâcniră în sus…</p>
                  <p rend="justify">—  Pentru Dumnezeu! înălţimea ta, te-ai şi sculat din pat? se miră Soroka.</p>
                  <p rend="justify">—  Iar voi aţi dormit ca nişte butuci; puteau să vă taie capetele la toţi şi să vă arunce peste gard, până să vă treziţi voi.</p>
                  <p rend="justify">—  Am stat de veghe până în zori, jupâne polcovnic; am aţipit abia când s-a crăpat de ziuă.</p>
                  <p rend="justify">Kmicic îşi aruncă privirile împrejur.</p>
                  <p rend="justify">—  Unde suntem?</p>
                  <p rend="justify">—  În pădure, jupâne polcovnic.</p>
                  <p rend="justify">—  Asta văd şi eu. A cui e coliba?</p>
                  <p rend="justify">—  Nu ştim nici noi.</p>
                  <p rend="justify">—  Vino la mine! spuse jupân Andrzej.</p>
                  <p rend="justify">Şi se retrase înăuntru. Soroka intră în urma lui.</p>
                  <p rend="justify">—  Ascultă, zise Kmicic aşezându-se pe laviţă. Prinţul a tras în mine?</p>
                  <p rend="justify">—  Întocmai.</p>
                  <p rend="justify">—  Şi ce s-a întâmplat cu el?</p>
                  <p rend="justify">—  A scăpat.</p>
                  <p rend="justify">Urmă o clipă de tăcere.</p>
                  <p rend="justify">—  Asta nu e bine! zise Kmicic. E chiar foarte rău. Era mai bine să-l fi omorât, decât să-l lăsaţi să scape.</p>
                  <p rend="justify">—  Aşa am vrut şi noi, dar…</p>
                  <p rend="justify">—  Dar ce?</p>
                  <p rend="justify">Soroka îi povesti pe scurt ce se întâmplase. Kmicic îl ascultă peste măsură de liniştit, doar ochii începură să-i ardă şi în cele din urmă rosti:</p>
                  <p rend="justify">—  Acum a ieşit el deasupra, dar o să ne mai întâlnim noi. De ce te-ai abătut de la drumul mare?</p>
                  <p rend="justify">—  M-am temut de urmărire.</p>
                  <p rend="justify">—  Bine ai făcut, cred că ne-au căutat şi ei. Acum suntem prea puţini pentru puterea lui Bogusław… Al dracului de puţini!… Pe de altă parte, el a luat-o spre ţinuturile prusiene şi acolo nu-l putem urmări, trebuie să mai aşteptăm.</p>
                  <p rend="justify">Soroka răsuflă uşurat. Se vede că jupân Kmicic nu se temea chiar atât de mult de prinţul Bogusław, de vreme ce vorbea de urmărire. Încrederea lui îl înrâuri pe dată şi pe vechiul oştean învăţat să gândească cu mintea polcovnicului său şi să simtă cu inima lui. Jupân Andrzej, care se cufundase în gânduri, se trezi deodată şi începu să caute ceva cu mâinile pe lângă el.</p>
                  <p rend="justify">—  Unde sunt scrisorile mele? întrebă.</p>
                  <p rend="justify">—  Care scrisori?</p>
                  <p rend="justify">—  Scrisorile pe care le aveam la mine… Erau băgate în cingătoare. Unde-i cingătoarea? întrebă iar jupân Andrzej în grabă.</p>
                  <p rend="justify">—  Înălţimea ta, cingătoarea ţi-am descheiat-o chiar eu, ca să răsufli mai uşor. Uite-o colo!</p>
                  <p rend="justify">—  Dă-o încoace!</p>
                  <p rend="justify">Soroka îi dădu brâul de piele, căptuşit cu iră, în care erau cusute cu aţă câteva buzunare mici. Kmicic le cotrobăi şi scoase toate hârtiile.</p>
                  <p rend="justify">—  Uite ţidulele de trecere pentru căpeteniile suedeze, dar unde sunt scrisorile? spuse cu glasul plin de îngrijorare.</p>
                  <p rend="justify">—  Care scrisori? repetă Soroka.</p>
                  <p rend="justify">—  Mii de tunete! Scrisorile hatmanului către regele suedez, către jupân Lubomirski şi toate celelalte pe care le aveam la mine.</p>
                  <p rend="justify">—  Dacă nu sunt în cingătoare, apoi nu mai sunt nicăieri. Le-am pierdut pe drum.</p>
                  <p rend="justify">—  Încălecaţi şi căutaţi-le! strigă Kmicic cu glas înfricoşător.</p>
                  <p rend="justify">Înainte ca Soroka, uluit de-a binelea, să părăsească încăperea, jupân Andrzej se prăbuşi pe laviţă, ca şi când l-ar fi lăsat puterile, şi luându-şi capul în mâini, începu să repete gemând:</p>
                  <p rend="justify">—  Vai mie… scrisorile, scrisorile mele…!</p>
                  <p rend="justify">În acest timp, oştenii plecară, afară de unul, căruia Soroka îi poruncise să stea de pază lângă colibă. Kmicic rămase singur înăuntru şi începu să se gândească la starea lui de acum, care nu era vrednică de invidiat. Bogusław scăpase. Asupra lui jupân Andrzej avea să se abată negreşit răzbunarea înfricoşătoare a puternicilor Radziwiłłi. Şi nu numai asupra lui, ci asupra tuturor fiinţelor care-i erau dragi, pe scurt, asupra Oleńkăi. Kmicic ştia că prinţul Bogusław nu va şovăi să-l lovească acolo unde rana putea să-l doară mai tare, adică să se răzbune pe jupâniţă. Iar Oleńka se afla la Kiejdany, la bunul plac al înspăimântătorului magnat, a cărui inimă nu cunoştea nici o milă. Pe măsură ce se gândea la situaţia lui, ajungea tot mai mult la convingerea că era pur şi simplu îngrozitoare. După răpirea lui Bogusław, Radziwiłłii aveau să-l socotească drept trădător; sprijinitorii lui Jan Kazimierz, oamenii lui Sapieha şi confederaţii răzvrătiţi din Podlasie îl credeau şi ei tot trădător din cauza sufletului blestemat al lui Radziwiłł. Printre numeroasele tabere, facţii şi oştiri străine care se aflau în această clipă pe pământurile Republicii, nu era nici una care să nu-l socotească drept cel mai mare şi mai îndârjit vrăjmaş. Chowański pusese un preţ mare pe capul lui, acum vor pune şi Radziwiłłii şi suedezii, şi cine ştie dacă nu vor face acelaşi lucru şi partizanii nefericitului Jan Kazimierz.</p>
                  <p rend="justify">„Am semănat vânt şi acum trebuie să culeg furtună!” cugetă Kmicic. Îl răpise pe prinţul Bogusław, ca să-l arunce la picioarele confederaţilor, să-i convingă astfel că s-a lepădat de Radziwiłłi, să se răscumpere şi să dobândească dreptul de a lupta pentru rege şi ţară. Pe de altă parte, Bogusław; în mâinile lui era chezăşia siguranţei Oleńkăi. Acum însă, când Bogusław îl doborâse pe Kmicic şi fugise, nu numai că Oleńka se găsea în mare primejdie, dar tânărul polcovnic pierduse şi dovada că-l părăsise definitiv pe hatman. Fără îndoială, avea drumul deschis spre confederaţi; dacă nimerea peste steagul lui Wołodyjowski şi al polcovnicilor, prietenii lui, poate că aveau să-l lase în viaţă, dar îl vor privi oare ca tovarăş de luptă, îl vor crede, nu se vor gândi că a venit să-i cerceteze pe furiş sau să descurajeze oamenii şi să-i atragă de partea lui Radziwiłł? Aici îşi aduse aminte că asupra lui apasă sângele confederaţilor; că el fusese primul care-i biruise pe ungurii şi dragonii răsculaţi la Kiejdany; că risipise steagurile răzvrătite sau le silise să se predea; că împuşcase căpeteniile îndărătnice şi tăiase oştenii, că înconjurase şi întărise Kiejdany cu şanţuri de apărare, asigurându-i astfel izbânda lui Radziwiłł în Samogiţia…</p>
                  <p rend="justify">„Cum să mă mai duc acolo? se gândi. Ciuma le-ar fi un oaspete mai drag decât mine!… Cu Bogusław, legat cu arcanul lângă şa, ar fi fost altceva, dar aşa, numai cu vorbe şi cu mâinile goale…!”</p>
                  <p rend="justify">Dacă măcar ar fi avut scrisorile acelea, cu toate că nu s-ar fi putut răscumpăra cu ele faţă de confederaţi, l-ar fi avut cel puţin în mână pe prinţul Janusz, deoarece scrisorile i-ar fi făcut până şi pe suedezi să-şi piardă încrederea în hatman… Cu preţul lor putea s-o scape pe Oleńka…</p>
                  <p rend="justify">Dar parcă un duh rău îşi băgase coada, şi scrisorile se pierduseră. Când şi le închipui în minte pe toate, Kmicic îşi luă din nou capul în mâini.</p>
                  <p rend="justify">—  Sunt un trădător pentru Radziwiłł, un trădător pentru Oleńka, pentru confederaţi, trădător pentru rege… Mi-am pierdut faima şi cinstea, m-am pierdut pe mine şi pe Oleńka…!</p>
                  <p rend="justify">Rana de la faţă îl ardea şi acum, dar iadul din suflet era de o sută de ori mai dureros. Pentru că, în ciuda tuturor aşteptărilor, mai suferea şi din pricina ambiţiei lui de oştean. Fusese bătut în chip ruşinos de Bogusław. Crestăturile pe care i le făcuse la Lubicz jupân Wołodyjowski nu mai însemnau nimic. Acolo îl biruise un bărbat înarmat, pe care îl chemase în luptă dreaptă în vreme ce prinţul era un ostatic fără arme, pe care-l avea în puterea lui.</p>
                  <p rend="justify">Cu fiecare clipă care trecea, Kmicic înţelegea tot mai bine cât de ruşinoasă era situaţia lui. Cu cât se gândea mai mult, cu atât vedea mai bine grozăvia; tot mai multe erau ungherele întunecate din care îl priveau ruşinea, ocara, pierzania lui şi a Oleńkăi, paguba ţării; în cele din urmă fu cuprins de spaimă şi uluire.</p>
                  <p rend="justify">—  Eu am făcut oare toate acestea? se întrebă. Şi părul i se ridică vâlvoi în vârful capului.</p>
                  <p rend="justify">—  Nu se poate! Se vede că încă n-am scăpat de febris{2}! strigă. Maică Preacurată, nu e cu putinţă…!</p>
                  <p rend="justify">„Zvânturat neghiob şi orb! îi spunea conştiinţa. Nu era mai bine să lupţi pentru rege şi ţară, nu era mai bine s-o asculţi pe Oleńka!”</p>
                  <p rend="justify">Şi-l năpădeau amare păreri de rău. Ehei, dacă şi-ar fi putut spune: „Suedezii sunt duşmanii ţării şi eu al lor; Radziwiłł e duşmanul regelui, aşa că voi fi împotriva lui.” Şi-ar fi simţit sufletul uşurat şi mintea limpede. Şi-ar fi adunat o ceată de ucigaşi înrăiţi şi s-ar fi zbenguit cu ei ca ţiganul la iarmaroc, i-ar fi hărţuit pe suedezi şi i-ar fi tăiat cu inima şi conştiinţa curată, iar când ar fi ajuns să se scalde în slavă, ca în lumina soarelui, s-ar fi dus înaintea Oleńkăi şi i-ar fi spus:</p>
                  <p rend="justify">—  Nu mai sunt un blestemat, ci defensor patriae, îndrăgeşte-mă şi tu, cum te-am îndrăgit şi eu!</p>
                  <p rend="justify">Acum însă?</p>
                  <p rend="justify">Sufletu-i mândru se obişnuise să se arate îngăduitor, aşa că nu voia să-şi recunoască vina dintr-o dată. Radziwiłłii erau vinovaţi, ei îl duseseră la pierzanie, îl acoperiseră de ruşine, îi legaseră mâinile prin jurământ, îi mânjiseră cinstea şi dragostea.</p>
                  <p rend="justify">Jupân Kmicic scrâşni din dinţi, întinse braţele spre Samogiţia, deasupra căreia Janusz, hatmanul, ca lupul pe stârv, şi începu să strige cu glasul înăbuşit de turbare:</p>
                  <p rend="justify">—  Răzbunare. Răzbunare!</p>
                  <p rend="justify">Se aruncă deznădăjduit în genunchi în mijlocul odăii şi începu să vorbească:</p>
                  <p rend="justify">—  Isuse, mă jur înaintea ta să-i asupresc pe aceşti vânzători, să-i calc!… să-i urmăresc cu legea, focul şi sabia până la ultima suflare, cât oi trăi pe lumea asta! Aşa să-mi ajuţi, Rege din Nazaret! Amin!</p>
                  <p rend="justify">Un glas dinăuntru îi spuse în aceeaşi clipă: „Slujeşte-ţi ţara, răzbunarea după aceea…!”</p>
                  <p rend="justify">Ochii lui jupân Andrzej ardeau de fierbinţeală, avea buzele uscate şi tremura tot ca de friguri; dădea din mâini şi, vorbind tare de unul singur, mergea sau mai degrabă alerga prin odaie, se lovea de laviţe până când, în cele din urmă, căzu încă o dată în genunchi:</p>
                  <p rend="justify">—  Trimite-mi, Doamne, gândul cel bun şi călăuzeşte-mi paşii, ca să nu înnebunesc!</p>
                  <p rend="justify">Deodată auzi o împuşcătură pe care ecoul pădurii o zvârli din pin în pin, până când ajunse ca un tunet în colibă.</p>
                  <p rend="justify">Kmicic sări în picioare şi, înhăţând sabia, ieşi afară.</p>
                  <p rend="justify">—  Ce-a fost asta? îl întrebă pe oşteanul care stătea lângă uşă.</p>
                  <p rend="justify">—  O împuşcătură, jupâne polcovnic.</p>
                  <p rend="justify">—  Unde-i Soroka?</p>
                  <p rend="justify">—  S-a dus să caute scrisorile.</p>
                  <p rend="justify">—  În care parte s-a tras?</p>
                  <p rend="justify">Oşteanul arătă spre răsărit, unde printre copaci creşteau tufărişuri dese.</p>
                  <p rend="justify">—  Acolo!</p>
                  <p rend="justify">În clipa aceea se auzi tropot de copite; caii nu se vedeau.</p>
                  <p rend="justify">—  Păzea! strigă Kmicic.</p>
                  <p rend="justify">Dar dintre tufe se ivi Soroka gonind din răsputeri, urmat de încă un oştean.</p>
                  <p rend="justify">Amândoi ajunseră în faţa colibei şi, descălecând în grabă de pe cai, îşi îndreptară muschetele dinapoia lor, ca dinapoia unui val de apărare, spre tufe.</p>
                  <p rend="justify">—  Ce-i acolo? întrebă Kmicic.</p>
                  <p rend="justify">—  O ceată de oameni vine asupra noastră răspunse Soroka.</p>
               </div>
               <div type="div3">
                  <head>Capitolul II.</head>
                  <p rend="justify">Se aşternu liniştea, dar curând, în tufele din apropiere, se auziră zgomote, de parcă trecea o turmă de mistreţi; pe măsură ce se apropiau, trosnetele înaintau tot mai mult.</p>
                  <p rend="justify">Apoi iarăşi se înstăpâni liniştea.</p>
                  <p rend="justify">—  Câţi sunt? întrebă Kmicic.</p>
                  <p rend="justify">—  Să tot fie vreo şase sau poate chiar opt; că n-am putut să-i număr bine, răspunse Soroka.</p>
                  <p rend="justify">—  Atunci e bine! Nu pot să ne ţină piept!</p>
                  <p rend="justify">—  Nu pot, jupâne polcovnic, dar trebuie să prindem unul viu şi să-l încălzim la tălpi, ca să ne arate drumul.</p>
                  <p rend="justify">—  Avem vreme destulă. Păzea!</p>
                  <p rend="justify">Abia apucă Kmicic să rostească: „păzea!”, când o dâră de fum. albicios înflori în tufe şi parcă un stol de păsări fâşâiră prin iarba din apropiere, la vreo treizeci de paşi de colibă.</p>
                  <p rend="justify">—  Au tras cu sfărâmături de fier! zise Kmicic. Dacă nu au muschete, nu pot să ne facă nici un rău, pentru că sfărâmăturile nu ajung până aici.</p>
                  <p rend="justify">Ţinând cu o mână muscheta rezemată de şaua calului înaintea lui, Soroka şi-o duse pe cealaltă pâlnie la gură şi strigă:</p>
                  <p rend="justify">—  Arată-te careva din tufe şi te răstorn cu picioarele în sus!</p>
                  <p rend="justify">Urmă o clipă de linişte, după care în tufe răsună o voce ameninţătoare:</p>
                  <p rend="justify">—  Cine sunteţi?</p>
                  <p rend="justify">—  Unii mai presus decât cei care tâlhăresc la drumul mare.</p>
                  <p rend="justify">—  Cu ce drept ne-aţi ocupat coliba?</p>
                  <p rend="justify">—  Lotrul vorbeşte de drepturi! O să vă înveţe călăul ce-i dreptatea, duceţi-vă la el!</p>
                  <p rend="justify">—  O să vă afumăm ca pe bursuci!</p>
                  <p rend="justify">—  N-ai decât! Dar vezi să nu te înăbuşi singur!</p>
                  <p rend="justify">Glasul din tufe tăcu; se vede că atacatorii se sfătuiau. Soroka îi şopti lui Kmicic:</p>
                  <p rend="justify">—  Trebuie să-l atragem pe vreunul încoace şi să-l legăm; o să avem astfel un ostatic şi o călăuză.</p>
                  <p rend="justify">—  Ba nu! se împotrivi Kmicic. Pentru că va veni numai după ce ne dăm cuvântul.</p>
                  <p rend="justify">—  A, avem de-a face cu nişte hoţi, aşa că putem să ne călcăm cuvântul.</p>
                  <p rend="justify">—  Mai bine să nu-l dăm! spuse Kmicic.</p>
                  <p rend="justify">Întrebările porniră iarăşi dinspre tufe:</p>
                  <p rend="justify">—  Ce vreţi?</p>
                  <p rend="justify">De astă dată răspunse Kmicic:</p>
                  <p rend="justify">—  Cum am venit, aşa am fi şi plecat, dacă ştiai să te porţi, bădărane, şi nu începeai să tragi în noi.</p>
                  <p rend="justify">—  N-ai să faci purici aici, diseară vom fi peste o sută de inşi.</p>
                  <p rend="justify">—  Înaintea lor vor ajunge aici două sute de dragoni şi n-o să te apere nici mlaştinile, fiindcă sunt printre ei oameni care le vor trece, cum le-am trecut şi noi.</p>
                  <p rend="justify">—  Sunteţi oşteni?</p>
                  <p rend="justify">—  Doar nu tâlhari.</p>
                  <p rend="justify">—  Din ce steag?</p>
                  <p rend="justify">—  Da' ce, tu eşti hatman? N-o să-ţi dăm ţie socoteală!</p>
                  <p rend="justify">—  O să vă roadă lupii oasele pe-aici.</p>
                  <p rend="justify">—  Iar pe voi o să vă ciugulească corbii.</p>
                  <p rend="justify">—  Pe o sută de draci, spuneţi odată ce vreţi! De ce-aţi dat buzna în coliba noastră?</p>
                  <p rend="justify">—  Vino să afli singur! N-o să-ţi mai spargi pieptul zbierând din desiş. Vino mai aproape!</p>
                  <p rend="justify">—  Îţi dai cuvântul că…</p>
                  <p rend="justify">—  Cuvântul e pentru cavaleri, nu pentru nişte tâlhari ca voi. Dacă vrei, crede, dacă nu vrei, nu crede!</p>
                  <p rend="justify">—  Putem să venim doi inşi?</p>
                  <p rend="justify">—  Puteţi!</p>
                  <p rend="justify">În curând, din tufele aflate la vreo sută de paşi de colibă ieşiră la vedere doi oameni înalţi şi spătoşi. Unul dintre ei, puţin aplecat, trebuia să fie un om în vârstă, dar celălalt mergea drept, întinzându-şi curios gâtul spre colibă; amândoi aveau cojoace fără mâneci îmbrăcate cu postav cenuşiu, cum purtau şleahticii mai mărunţi, cizme înalte din piele de căprioară şi căciuli îndesate pe ochi.</p>
                  <p rend="justify">—  Ba pe dracu! mormăi Kmicic, uitându-se cu luare-aminte la cei doi bărbaţi.</p>
                  <p rend="justify">—  Jupâne polcovnic, strigă Soroka, mai mare minunea, ăştia sunt oamenii noştri!</p>
                  <p rend="justify">În acest timp, ceilalţi se apropiară la câţiva paşi, dar nu puteau să-i recunoască pe cei dinaintea colibei, fiindcă erau acoperiţi de cai.</p>
                  <p rend="justify">Deodată Kmicic ieşi înainte.</p>
                  <p rend="justify">Dar nu-l recunoscură nici acum din pricina feţei oblojite. Se opriră totuşi şi începură să-l măsoare, curioşi şi neliniştiţi.</p>
                  <p rend="justify">—  Unde-ţi este celălalt fiu, jupâne Kiemlicz? întrebă jupân Andrzej. Nu cumva s-a prăpădit?</p>
                  <p rend="justify">—  Cine-i? Ce va să zică asta? Cine vorbeşte? îngăimă bătrânul cu un glas ciudat, înspăimântat parcă.</p>
                  <p rend="justify">Şi încremeni cu gura căscată şi ochii holbaţi. Deodată fiul care fiind mai tânăr avea privirea mai ageră, îşi smulse căciula de pe cap.</p>
                  <p rend="justify">—  O, Doamne, Isuse!… Tată, e jupânul polcovnic! strigă.</p>
                  <p rend="justify">—  Isuse, o dulce Isuse! repetă bătrânul, păi ăsta e jupân Kmicic!</p>
                  <p rend="justify">Şi amândoi rămaseră nemişcaţi, ca nişte oşteni care întâmpină căpetenia; pe chipurile lor se citea spaima, uimirea fără margini.</p>
                  <p rend="justify">—  Aşa, împieliţaţilor! le spuse jupân Andrzej zâmbind. Îmi uraţi bun venit cu flinta?</p>
                  <p rend="justify">Bătrânul îşi reveni şi începu să strige:</p>
                  <p rend="justify">—  Hei, veniţi cu toţii aici? Veniţi aici!</p>
                  <p rend="justify">Din tufe ieşiră câţiva oameni, printre care al doilea fiu al bătrânului şi păcurarul; toţi veneau în goană, cu armele pregătite, deoarece nu ştiau ce se întâmplase, dar bătrânul strigă iarăşi la ei:</p>
                  <p rend="justify">—  În genunchi, nemernicilor, în genunchi! Asta e jupân Kmicic! Care-i prostălăul care a tras? Aduceţi-l aici!</p>
                  <p rend="justify">—  Tu ai tras, tată, spuse tânărul Kiemlicz.</p>
                  <p rend="justify">—  Minţi! Minţi ca un câine! Jupâne polcovnic, cine putea să ştie că înălţimea ta eşti în coliba noastră! Pe legea mea, nu-mi vine să-mi cred ochilor!</p>
                  <p rend="justify">—  Eu sunt, chiar eu însumi! zise Kmicic, întinzându-i mâna.</p>
                  <p rend="justify">—  O, Isuse! se cruci bătrânul, asemenea oaspete în pădure! Nu-mi cred ochilor! Cu ce să te primim noi aici, înălţimea ta? Dacă ştiam, dacă ne-am fi aşteptat…!</p>
                  <p rend="justify">Aici se întoarse spre cei doi feciori.</p>
                  <p rend="justify">—  Să se ducă unul din voi să aducă mied din beci!</p>
                  <p rend="justify">—  Dă-mi cheia de la încuietoare! se rugă unul dintre ei.</p>
                  <p rend="justify">Bătrânul începu să se caute la brâu, privindu-l în acelaşi timp bănuitor pe cel care vorbise.</p>
                  <p rend="justify">—  Cheia de la încuietoare. Păi, cum! Te cunosc eu, fiu de ţigan; mai mult ai să gâlgâi singur, decât ai să aduci aici. Ce? Mai bine mă duc eu; hm, i s-a făcut poftă de cheia de la încuietoare! Haideţi să daţi trunchiurile la o parte, că deschid eu şi aduc miedul!</p>
                  <p rend="justify">—  După cum văd, Jupâne Kiemlicz, ai un beci acoperit cu trunchiuri! zise Kmicic.</p>
                  <p rend="justify">—  Păi, mai pot să păstrez ceva cu tâlharii ăştia! răspunse bătrânul, arătând spre fiii lui. Sunt în stare să-l mănânce şi pe tatăl lor. Mai sunteţi aici?! Duceţi-vă şi daţi trunchiurile la o parte. Aşa-l ascultaţi pe cel care v-a dat viaţă?</p>
                  <p rend="justify">Flăcăii se repeziră în spatele colibei, spre grămezile de trunchiuri.</p>
                  <p rend="justify">—  Tot în gâlceavă cu feciorii, ca şi mai înainte? întrebă Kmicic.</p>
                  <p rend="justify">—  Cine poate să trăiască în pace cu ei… Se pricep să se bată, să ia pradă, dar când e vorba să împartă cu tatăl lor, sunt nevoit să le smulg cu de-a sila partea mea… Asta mi-e mângâierea! Au crescut ca nişte tauri! Pe legea mea, asemenea oaspete, asemenea oaspete! Când te-am slujit pe înălţimea ta, am luat mai multă pradă decât am strâns acum într-un an întreg… Pică slab, vremurile sunt tot mai grele, iar bătrâneţea nu-i nici ea vreo bucurie!… Pofteşte înăuntru, înălţimea ta. Pe viul Dumnezeu, la una ca asta nu m-aş fi aşteptat…!</p>
                  <p rend="justify">Bătrânul Kiemlicz vorbea foarte repede cu un glas plângător, aruncând totodată priviri hoţeşti şi neliniştite în toate părţile. Era un bătrân osos şi uriaş, cu faţa veşnic strâmbată de nemulţumire. Avea ochii piezişi, ca şi cei doi fii ai lui, sprâncene stufoase şi mustăţi pe aceeaşi măsură, de sub care îi ieşea mult înainte buza de jos; când vorbea, îi ajungea aproape până la nas, ca la oamenii care nu mai au dinţi. Bătrâneţea feţei nu se potrivea deloc cu sprinteneala trupului care trăda o putere neobişnuită şi multă îndemânare. Se mişca repede, de parcă era împins de arcuri, şi îşi rotea mereu capul, străduindu-se să cuprindă cu privirile tot ce-l înconjura, oamenii şi lucrurile. Lui Kmicic îi arăta tot mai multă umilinţă, pe măsură ce-i revenea ascultarea faţă de fosta căpetenie, teama ori poate admiraţia şi dragostea.</p>
                  <p rend="justify">Kmicic îl cunoştea bine pe Kiemlicz şi pe feciorii lui, deoarece slujiseră în steagul lui pe vremea când se războise pe socoteala lui Chowański în Biała Ruś. Erau oşteni viteji şi la fel de îndârjiţi. Unul dintre cei doi fii, Kosma, purtase o vreme steagul în adunătura lui Kmicic, dar renunţase repede la această însărcinare de cinste, fiindcă îl împiedica să ia pradă. Printre săbierii şi chefliii care alcătuiau ceata lui Kmicic, oameni fără căpătâi, care beau ziua tot ce dobândiseră noaptea prin trudă sângeroasă de la vrăjmaş, cei trei Kiemliczi se deosebeau printr-o lăcomie fără margini. Strângeau prada şi se ascundeau prin păduri. Luau mai ales caii, pe care îi vindeau mai târziu pe la curţile magnaţilor şi prin târguri. Tatăl lupta tot atât de bine ca şi cei doi fii gemeni, dar după fiecare bătălie le smulgea cea mai mare parte din pradă, văietându-se în gura mare că-l nedreptăţeau, ameninţându-i cu blestemul de părinte, gemând şi plângând. Feciorii se împotriveau, dar destul de mărginiţi la minte, îi îngăduiau să-i asuprească. Cu toate că se sfădeau fără încetare, în luptă se apărau unul pe altul cu înverşunare, fără să-şi cruţe sângele. Ceilalţi oşteni nu se aveau bine cu ei şi se temeau, deoarece în certurile cu alţii deveneau înfricoşători. Până şi căpeteniile îi lăsau în pace. Doar Kmicic stârnea în ei o spaimă de nedescris, iar după Kmicic, jupân Ranicki, înaintea căruia tremurau până şi Kiemliczii când i se umplea faţa de pete. Cinsteau în amândoi fala neamului, fiindcă alde Kmicic se bucurau de multă vreme de mare trecere în Orsza, iar în Ranicki curgea sânge de senator.</p>
                  <p rend="justify">Printre oşteni se spunea că adunaseră comori nenumărate, dar nimeni nu ştia prea bine dacă era adevărat. Într-o bună zi, Kmicic îi trimisese cu câţiva slujitori să aducă o herghelie de cai de pradă şi de atunci dispăruseră. Kmicic credea că muriseră, iar oştenii ziceau că au fugit cu caii, fiindcă era o ispită prea mare pentru sufletele lor. Acum, când îi vedea sănătoşi, când în şopronul de lângă colibă se auzea nechezatul cailor, iar bucuria şi umilinţa bătrânului se amestecau cu neliniştea, jupân Andrzej se gândi că oştenii avuseseră dreptate.</p>
                  <p rend="justify">De aceea, după ce intrară în colibă, se aşeză pe laviţă şi punându-şi mâinile în şolduri, îl privi în albul ochilor pe bătrân şi-l întrebă:</p>
                  <p rend="justify">—  Kiemlicz, unde sunt caii mei?</p>
                  <p rend="justify">—  O, Isuse, dulce Isuse! gemu bătrânul. I-au luat oamenii lui Zoltareńko, ne-au bătut, ne-au rănit, ne-au împrăştiat şi ne-au gonit şaisprezece mile; abia am scăpat cu viaţă. O, Maică Precestă! N-am mai putut să te găsim nici pe înălţimea ta, nici pe oşteni. Ne-au gonit până aici, în pădurile astea, în mlaştinile astea, unde trăim în sărăcie şi foame în coliba asta. Dumnezeu e milostiv că înălţimea ta trăieşti şi eşti sănătos, deşi văd că eşti rănit. Poate că ar fi bine să oblojim rana cu ierburi care să tragă umflătura… Feciorii mei s-au dus să dea trunchiurile la o parte şi duşi au fost. Ce fac nemernicii ăştia acolo? sunt în stare să scoată uşa din ţâţâni, ca să ajungă la mied. Aici e numai foame şi sărăcie, altceva nimic! Noi ne hrănim cu ciuperci, dar pentru înălţimea ta o să găsim ceva de mâncare şi băuturică!… Caii aceia ni i-au răpit, ne-au jefuit… Ce să mai vorbim! Ne-au lipsit astfel şi de slujba la înălţimea ta; am ajuns să n-am o bucăţică de pâine la bătrâneţe, poate că înălţimea ta ai să te înduri de noi şi ai să ne primeşti iarăşi în slujbă.</p>
                  <p rend="justify">—  S-ar putea întâmpla! răspunse Kmicic.</p>
                  <p rend="justify">În clipa aceea intrară feciorii bătrânului, Kosma şi Damian, gemeni, flăcăi ca bradul, cam neciopliţi, cu capetele mari, acoperite cu un păr des şi ţepos care stătea înfoiat pe lângă urechi şi se răvăşea în vâlvoaie nemaipomenite în creştet. Intrară şi se opriră lângă uşă, pentru că nu cutezau să stea jos în faţa lui Kmicic, şi Damian zise:</p>
                  <p rend="justify">—  Intrarea e slobodă.</p>
                  <p rend="justify">—  Bine, răspunse bătrânul Kiemlicz, mă duc să aduc miedul. Şi îşi privi feciorii într-un fel anume. Iar caii aceia i-au luat oamenii lui Zoltareńko spuse apăsat.</p>
                  <p rend="justify">Şi ieşi afară.</p>
                  <p rend="justify">Kmicic se uită la cele două matahale care stăteau lângă uşă, cioplite parcă din topor, şi întrebă deodată:</p>
                  <p rend="justify">—  Ce faceţi voi acum?</p>
                  <p rend="justify">—  Luăm cai! răspunseră într-un glas gemenii.</p>
                  <p rend="justify">—  De la cine?</p>
                  <p rend="justify">—  De la cine se nimereşte.</p>
                  <p rend="justify">—  Dar de cele mai multe ori?</p>
                  <p rend="justify">—  De la oamenii lui Zoltareńko.</p>
                  <p rend="justify">—  Asta-i bine, de la vrăjmaşi puteţi să luaţi, dar dacă luaţi şi de la ai noştri, atunci sunteţi nişte tâlhari, nu şleahtici. Şi ce faceţi cu caii?</p>
                  <p rend="justify">—  Îi vinde tata în Prusia{3}.</p>
                  <p rend="justify">—  Dar de la suedezi s-a întâmplat să luaţi vreodată? Pentru că nu prea departe de aici sunt garnizoane suedeze. I-aţi pândit?</p>
                  <p rend="justify">—  I-am pândit.</p>
                  <p rend="justify">—  Şi aţi năvălit asupra lor când erau câte unul singur sau în grupuri mici. Dar când s-au apărat, ce-aţi făcut?</p>
                  <p rend="justify">—  I-am pocnit.</p>
                  <p rend="justify">—  Aha, i-aţi pocnit! Asta înseamnă că sunteţi trecuţi pe răboj şi la oamenii lui Zoltareńko şi la suedezi, şi mai mult ca sigur că n-aţi scăpa cu faţa curată, dacă aţi cădea în mâinile lor.</p>
                  <p rend="justify">Kosma şi Damian tăcură.</p>
                  <p rend="justify">—  Duceţi o viaţă plină de primejdii şi mai potrivită pentru nişte tâlhari decât pentru şleahtici. Pe de altă parte, nu se poate să nu vă ameninţe şi niscaiva osândiri mai vechi?!</p>
                  <p rend="justify">—  Cum nu, chiar aşa e! răspunseră Kosma şi Damian.</p>
                  <p rend="justify">—  Aşa am crezut şi eu. De unde sunteţi?</p>
                  <p rend="justify">—  De aici.</p>
                  <p rend="justify">—  Unde trăia tatăl vostru mai înainte?</p>
                  <p rend="justify">—  La Borowiczek.</p>
                  <p rend="justify">—  Era satul lui?</p>
                  <p rend="justify">—  Jumătate al lui, jumătate al lui Kopystyński.</p>
                  <p rend="justify">—  Şi ce s-a întâmplat cu el?</p>
                  <p rend="justify">—  L-am tăiat.</p>
                  <p rend="justify">—  Şi a trebuit să fugiţi de judecată. E rău de voi, flăcăi, o să sfârşiţi agăţaţi de crengile copacilor. De mâna călăului, altfel nu se poate!</p>
                  <p rend="justify">Uşa colibei se deschise, scârţâind şi bătrânul intră aducând un urcior de mied şi două pahare. Privi neliniştit la feciori şi la jupân Kmicic, apoi spuse:</p>
                  <p rend="justify">—  Duceţi-vă şi puneţi trunchiurile la loc.</p>
                  <p rend="justify">Gemenii ieşiră numaidecât, iar bătrânul turnă mied într-un pahar, aşteptând îngăduinţa lui Kmicic de a bea cu el.</p>
                  <p rend="justify">Dar Kmicic nu putea să bea nici el, căci şi de vorbit, vorbea cu mare greutate din pricina rănii care-ldurea. Văzând aceasta, bătrânul zise:</p>
                  <p rend="justify">—  Miedul nu e bun pentru rană, poate numai dacă am turna peste ea, ca să treacă mai repede. Înălţimea ta, îngăduie-mi să mă uit şi să te oblojesc, că mă pricep la fel de bine ca şi un doftor.</p>
                  <p rend="justify">Kmicic se învoi şi Kiemlicz îi desfăcu legăturile şi începu să-l cerceteze cu grijă.</p>
                  <p rend="justify">—  Numai pielea e ruptă, o nimica toată! Plumbul a trecut pe deasupra osului, s-a umflat rana.</p>
                  <p rend="justify">—  Tocmai de aceea mă şi doare.</p>
                  <p rend="justify">—  Nu sunt nici două zile de când s-a întâmplat. Maică Precestă! Trebuie să fi tras cineva în înălţimea ta foarte de aproape.</p>
                  <p rend="justify">—  Ce te face să crezi asta?</p>
                  <p rend="justify">—  Păi n-a apucat să ardă toată pulberea şi grăunţele au intrat în piele. Asta n-o să mai treacă. Acum trebuie să punem deasupra miez de pâine amestecat cu pânză de păianjen. Grozav de aproape a tras, bine că nu te-a omorât înălţimea ta.</p>
                  <p rend="justify">—  Se vede că mi-e scris să mai trăiesc. Jupâne Kiemlicz, amestecă pâinea cu pânză de păianjen şi pune-mi-o mai repede pe rană, pentru că am de vorbit cu tine şi mă dor fălcile.</p>
                  <p rend="justify">Bătrânul se uită bănuitor la polcovnic, pentru că în inima lui se temea că acesta vrea să aducă iarăşi vorba despre caii luaţi chipurile de cazaci, şi se apucă de treabă; frământă mai întâi miezul de pâine umezit cu apă şi, pentru că nu era prea greu să adune pânzele de păianjeni de prin colţuri, îl obloji pe Kmicic cât ai bate din palme.</p>
                  <p rend="justify">—  Acum mi-e mai bine, zise jupân Andrzej. Şezi, jupâne Kiemlicz!</p>
                  <p rend="justify">—  La poruncă, jupâne polcovnic! răspunse bătrânul, aşezându-se pe marginea laviţei şi plecându-şi neliniştit capul cărunt şi lăţos spre Kmicic.</p>
                  <p rend="justify">Kmicic însă în loc să-l întrebe sau să vorbească cu el, îşi luă capul în mâini şi căzu adânc pe gânduri. După un răstimp, se sculă din pat şi începu să umble prin încăpere; din când în când, se oprea înaintea lui Kiemlicz şi se uita la el cu privirea goală, chibzuia ceva pesemne, se lupta cu gândurile. Se scurse astfel ca la o jumătate de ceas; bătrânul nu mai putea sta locului de teamă.</p>
                  <p rend="justify">Deodată, Kmicic se opri în faţa lui.</p>
                  <p rend="justify">—  Jupâne Kiemlicz spuse, care din steagurile răzvrătite împotriva prinţului voievod de Wilno se află mai aproape de aici şi unde?</p>
                  <p rend="justify">Bătrânul începu să clipească bănuitor din ochi.</p>
                  <p rend="justify">—  Înălţimea ta vrei să te duci la ele?</p>
                  <p rend="justify">—  Eu nu te poftesc să mă întrebi, ci să-mi răspunzi.</p>
                  <p rend="justify">—  Oamenii vorbesc că un steag e cartiruit la Szczuczyn, acela care a trecut nu demult pe aici venind din Samogiţia.</p>
                  <p rend="justify">—  Cine ţi-a spus?</p>
                  <p rend="justify">—  Chiar oştenii din acel steag.</p>
                  <p rend="justify">—  Cine-i conducea?</p>
                  <p rend="justify">—  Jupân Wołodyjowski.</p>
                  <p rend="justify">—  Bine. Cheamă-l pe Soroka!</p>
                  <p rend="justify">Bătrânul ieşi şi se întoarse îndată cu vagmistrul.</p>
                  <p rend="justify">—  Au găsit scrisorile? întrebă Kmicic.</p>
                  <p rend="justify">—  Nu le-am găsit, jupâne polcovnic, răspunse Soroka.</p>
                  <p rend="justify">Kmicic îşi trosni degetele.</p>
                  <p rend="justify">—  Ehei, ăsta-i necazul! Poţi să pleci, Soroka. Meritaţi ştreangul pentru, că aţi pierdut scrisorile. Poţi să pleci. Jupâne Kiemlicz, ai ceva pe ce să scriu?</p>
                  <p rend="justify">—  Cred că se găseşte, răspunse bătrânul.</p>
                  <p rend="justify">—  Măcar vreo două foi şi pene.</p>
                  <p rend="justify">Bătrânul dispăru pe uşa de la cămară, care se vedea că e un fel de magazie pentru tot felul de lucruri, şi căută multă vreme. Între timp, Kmicic umbla prin încăpere şi vorbea cu el însuşi.</p>
                  <p rend="justify">—  Hatmanul, îşi spunea, n-are de unde şti dacă am pierdut scrisorile, dacă le mai am, şi se va teme să nu le dau în vileag. E în mâna mea… Viclenie contra viclenie! O să-l ameninţ că le voi trimite voievodului de Witebsk. Asta e! Trag nădejde că se va înfricoşa.</p>
                  <p rend="justify">Gândurile îi fură întrerupte de bătrânul Kiemlicz care, ieşind din cămară, spuse:</p>
                  <p rend="justify">—  Am găsit trei foi de hârtie, dar pene şi cerneală n-am.</p>
                  <p rend="justify">—  Nu sunt pene? Dar păsări nu sunt în pădurea asta? Am putea să împuşcăm vreuna cu muscheta.</p>
                  <p rend="justify">—  E un erete mort pe acoperişul şopronului.</p>
                  <p rend="justify">—  Adu-mi aripa, repede!</p>
                  <p rend="justify">Kiemlicz alergă într-un suflet, deoarece în glasul lui Kmicic răsuna nerăbdarea şi parcă fierbinţeala. În curând se întoarse cu aripa eretelui. Kmicic o luă în mână, smulse pana din vârf şi începu s-o ascută cu jungherul.</p>
                  <p rend="justify">—  O să meargă! zise privind-o în lumină, dar e mai lesne să retezi capetele oamenilor, decât să ascuţi o pană! Acum mai trebuie doar cerneală.</p>
                  <p rend="justify">Spunând acestea, îşi suflecă mâneca, se înţepă cu vârful jungherului şi muie pana în sânge.</p>
                  <p rend="justify">—  Jupâne Kiemlicz, poţi să pleci! porunci. Lasă-mă singur!</p>
                  <p rend="justify">Bătrânul ieşi din colibă, iar jupân Andrzej începu îndată să scrie.</p>
                  <p rend="justify">„Mă lepăd de slujba luminăţiiei tale, fiindc ă nu mai vreau s ă slujesc ni şte tr ăd ători şi netrebnici. Dumnezeu o s ă m ă ierte c ă am jurat pe cruce s ă nu te p ăr ăsesc niciodat ă; chiar dac ă nu se va îndura de mine, mai bine s ă ard în focul iadului pentru gre şeala mea, decât pentru tr ădarea pe fa ţă şi cu bun ă ştiin ţă a ţării şi a regelui meu. Lumin ăţia ta m-ai în şelat şi am fost în mâna lumin ăţiei tale ca un palo ş orb, gata s ă verse oricând sângele de frate. De aceea te chem, lumin ăţia ta, la judecata lui Dumnezeu, ca s ă ne judece şi s ă se afle care dintre noi a tr ădat şi care a fost mânat de gânduri bune. Iar dac ă ne vom mai întâlni, atunci, cu toate c ă neamul Radziwi łł este preaputernic şi poate s ă mu şte de moarte nu numai un om de rând ca mine, ci întreaga Republic ă, cu toate c ă eu n-am decât sabia în mân ă, îmi voi cere drepturile şi te voi urm ări, lumin ăţia ta, pân ă în pânzele albe, lucru pentru care p ărerea de r ău şi necazurile mele îmi vor da puterea de care am nevoie. Iar lumin ăţia ta ştii dac ă sunt în stare sau nu s ă te p ăgubesc; chiar f ăr ă steaguri, f ăr ă castele şi f ăr ă tunuri. Voi c ăuta s ă m ă r ăzbun pân ă la ultima suflare, a şa c ă nu vei mai cunoa şte nici o zi, nici un ceas de lini şte. A şa va fi, dup ă cum cerneala cu care scriu este sângele meu. Am scrisorile lumin ăţiei tale, care pot s ă te piard ă nu numai înaintea regelui Poloniei, ci chiar a suedezilor, pentru c ă din ele se vede limpede tr ădarea Republicii, precum şi c ă e şti gata s ă-i p ăr ăse şti pe suedezi la caz de cump ăn ă. De-a ţi fi de dou ă ori mai puternici, pierzania voastr ă este la voia mea, deoarece cu to ţii vor fi sili ţi s ă dea crezare isc ăliturilor şi pece ţilor. Îţi spun dar, lumin ăţia ta, c ă dac ă m ăcar un fir de p ăr se va clinti din capetele care-mi sunt dragi şi care au r ămas la Kiejdany, atunci voi trimite scrisorile şi actele jupânului Sapieha, iar copiile voi da porunc ă s ă le scrie în tiparni ţă şi s ă le r ăspândeasc ă în toat ă ţara. A şa c ă, lumin ăţia ta, faci cum vrei: fie c ă mi-i dai înapoi pe Billewiczi dup ă r ăzboi, când se va înst ăpâni lini ştea în Republic ă, iar eu am s ă-ţi întorc scrisorile, fie c ă, în caz c ă voi auzi vreo veste proast ă, jupân Sapieha le va ar ăta lui Pontus. Lumin ăţia ta pofte şti la coroan ă, dar nu ştiu dac ă vei mai avea pe ce s-o a şezi, atunci când capul î ţi va c ădea retezat de securea polonez ă sau de cea suedez ă. Gândesc c ă tot e mai bine s ă facem schimbul, fiindc ă de şi voi c ăuta s ă m ă r ăzbun mai departe, ne vom r ăfui numai privatim{4}. Te-a ş încredin ţa, lumin ăţia ta, lui Dumnezeu, dac ă n-a ş şti c ă pre ţuie şti mai mult auxilia diavolului.</p>
                  <p rend="justify">Kmicic.” „P. S. Luminăţia ta n-ai să-i otr ăve şti pe confedera ţi, pentru c ă se vor g ăsi oameni care, trecând din slujba diavolului într-a lui Dumnezeu, îi vor preveni s ă nu bea bere nici la Orze ł, nici la Zabludów.”</p>
                  <p rend="justify">Jupân Kmicic sări în picioare şi începu să se plimbe prin încăpere. Faţa îi ardea, se încălzea la focul propriilor cuvinte. Scrisoarea aceasta era un fel de declaraţie de război împotriva Radziwiłłilor, dar Kmicic simţea în el o putere neobişnuită şi era gata, fie şi în această clipă, să înceapă lupta cu puternicul neam al magnaţilor, care făcea să se cutremure întreaga ţară. El, un şleahtic de rând şi un războinic neînsemnat, un nelegiuit blestemat şi urmărit de lege, el care nu aştepta ajutor de la nimeni, întrucât pretutindeni era socotit ca un vrăjmaş; el, învinsul de ieri, simţea acum în el asemenea forţă, încât vedea înaintea ochilor ca un proroc umilirea prinţilor Janusz şi Bogusław şi propria izbândă. Cum va duce lupta, unde va afla sprijinitori, în ce chip va birui – nu ştia; mai mult, nici nu se gândea la asta. Era atât de convins că va face tot ce trebuie să facă, încât dreptatea şi Dumnezeu aveau să fie de partea lui. Asta îl umplea de o încredere nemărginită. Parcă i se luase o povară de pe inimă. Parcă se deschideau înaintea lui ţinuturi noi şi întinse. Trebuia doar să încalece pe cal şi să plece acolo unde îl aşteptau cinstea, slava şi Oleńka.</p>
                  <p rend="justify">—  Nu i se va întâmpla nimic, îşi repeta cu o bucurie febrilă; o vor apăra scrisorile… Hatmanul o va păzi ca pe ochii din cap… cum aş păzi-o eu însumi. Da' ştiu că am întors-o bine! Nu sunt decât un vierme neputincios, dar se vor teme de muşcătura mea.</p>
                  <p rend="justify">Deodată îi trecu prin cap: „Ce-ar fi să-i scriu şi ei? Trimisul care va duce scrisoarea hatmanului poate să i-o dea şi ei în taină. Cum să n-o vestesc că am rupt-o cu Radziwiłłii şi îmi caut altă slujbă?”</p>
                  <p rend="justify">Gândul acesta îi umplu inima de bucurie. Înţepându-se iarăşi în mână cu vârful jungherului, muie pana în sânge şi începu să scrie: „Oleńka, eu nu mai sunt al lui Radziwiłł pentru c ă am p ătruns în sfâr şit adev ărul.” Se întrerupse însă brusc, se gândi o clipă, apoi îşi spuse:</p>
                  <p rend="justify">—  N-am să-i scriu; de acum înainte să vorbească faptele pentru mine, nu cuvintele!</p>
                  <p rend="justify">Şi rupse hârtia.</p>
                  <p rend="justify">Pe a treia foaie îi scrise pe scurt lui Wołodyjowski cele ce urmează: „Jupâne polcovnic! Mai jos iscălitul prieten v ă previne s ă ave ţi mare grij ă, atât domnia ta, cât şi ceilal ţi polcovnici. Hatmanul i-a scris prin ţului Bogus ław şi lui jupân Harasimowicz s ă v ă otr ăveasc ă ori s ă dea porunc ă ţăranilor s ă v ă ucid ă în cvartirul unde ve ţi poposi. Harasimowicz nu mai e acolo, fiindc ă a plecat cu prin ţul Bogus ław în Prusia, la Tyl źa, dar se prea poate ca şi ceilal ţi vechili s ă fi primit asemenea porunci. Domniile voastre p ăzi ţi-v ă dar, nu primi ţi nimic de la ei şi nu dormi ţi noaptea f ăr ă straj ă. Cunosc de asemenea c ă hatmanul va porni în curând cu oastea asupra domniilor voastre; a şteapt ă doar venirea celor o mie cinci sute de c ăl ăre ţi pe care-i va trimite ghin ărarul de la Gardie. Ave ţi grij ă, deci, s ă nu v ă ia pe nea şteptate şi s ă v ă zdrobeasc ă pe rând. Cel mai bine ar fi s ă repezi ţi oameni siguri la voievodul de Witebsk, ca s ă vin ă în persoan ă cât mai repede şi s ă v ă fie tuturor c ăpetenie. Este sfatul unui binevoitor, da ţi-i crezare! Pân ă atunci ţine ţi-v ă laolalt ă, cartirui ţi steagurile nu prea departe unul de altul, ca s ă v ă pute ţi ajuta la nevoie. Hatmanul are prea pu ţin ă c ăl ărime, ceva dragoni şi oamenii lui Kmicic, care nu sunt prea siguri. Pe Kmicic nu-l mai are; se vede c ă hatmanul l-a împov ărat cu alt ă îns ărcinare, fiindc ă nu mai are încredere în el. Kmicic nu este un tr ăd ător, cum se spune, ci un în şelat. Vă încredin ţeaz ă lui Dumnezeu, Babinicz.”</p>
                  <p rend="justify">Jupân Andrzej nu se iscăli la sfârşit cu propriul nume, gândind că va stârni scârba şi neîncrederea tuturor. „Dacă vor înţelege, îşi spuse, că ar fi mai bine pentru ei să se retragă dinaintea hatmanului, decât să-i ţie calea cu toate steagurile, atunci, văzându-mi numele, vor bănui îndată că vreau să-i strâng laolaltă doar pentru ca hatmanul să-i poată nimici dintr-o lovitură: o să creadă că e vorba de cine ştie ce şiretlic, pe când sfatul unui oarecare Babinicz va fi primit mai degrabă.”</p>
                  <p rend="justify">Jupân Andrzej îşi luase numele de Babinicz de la târgul Babinicz. care se afla nu departe de Orsza, aparţinând din moşi strămoşi neamului Kmicic.</p>
                  <p rend="justify">Scriind deci această scrisoare, la sfârşitul căreia adăugase câteva cuvinte nu prea îndrăzneţe în apărarea sa, încerca o nouă bucurie la gândul că în acest fel va fi de folos nu numai lui jupân Wołodyjowski şi prietenilor săi, ci tuturor polcovnicilor care nu voiseră să se lepede de ţară pentru Radziwiłł. Pe de altă parte, presimţea că firicelul acesta va continua. Se afla într-o situaţie deosebit de trudnică, aproape deznădăjduită, dar trebuia să existe vreo cale de ieşire, vreo cărare oricât de îngustă care să-l scoată la drumul mare.</p>
                  <p rend="justify">Acum însă, când, după toate probabilităţile, Oleńka era ferită de răzbunarea prinţului voievod, iar confederaţii de un atac prin surprindere, jupân Andrzej îşi puse întrebarea ce s-ar cuveni să facă de acum înainte.</p>
                  <p rend="justify">Îi părăsise pe trădători, distrusese toate punţile de legătură în urma lui, iar acum voia să-şi slujească ţara, să-i aducă jertfă puterea, sănătatea şi viaţa lui, dar ce trebuia să facă, cum să înceapă, unde să pună mâna să ajute?</p>
                  <p rend="justify">Şi iarăşi îi trecu prin minte: „Mă duc la confederaţi…</p>
                  <p rend="justify">Dar dacă nu mă vor primi, dacă mă vor declara trădător şi mă vor ucide sau, şi mai rău, mă vor izgoni cu ruşine?”</p>
                  <p rend="justify">—  Mai bine să mă ucidă! strigă jupân Andrzej şi se făcu stacojiu de ruşine la gândul propriei ruşini. Era mai uşor s-o scape pe Oleńka şi pe confederaţi, decât bunul său renume.</p>
                  <p rend="justify">Abia acum începeau chinurile şi deznădejdea. Şi iarăşi sufletu-i nestăpânit începu să clocotească.</p>
                  <p rend="justify">—  Nu pot oare să fac ce-am făcut cu Chowański? îşi zise. Strâng o ceată de oşteni şi am să-i hăituiesc pe suedezi, am să-i tai şi am să le dau foc. Pentru mine nu e ceva nou! Nu le-a stat nimeni împotrivă, am să le stau eu, până ce va veni timpul când toată Republica se va întreba, cum s-a întrebat şi Lituania: cine-i viteazul care cutează să intre de unul singur în gura lupului? Atunci am să-mi scot căciula şi am să spun: „Iată-mă, eu sunt, Kmicic!”</p>
                  <p rend="justify">Şi îl cuprinse o dorinţă atât de arzătoare de a se apuca de această muncă sângeroasă, încât era cât pe ce să iasă afară, să poruncească Kiemliczilor, slujitorilor şi oştenilor să încalece şi să pornească.</p>
                  <p rend="justify">Dar înainte de a ajunge la uşă, simţi deodată că parcă îl izbi ceva în piept şi îl întoarse din prag. Se opri în mijlocul odăii şi privi uimit înaintea lui.</p>
                  <p rend="justify">—  Cum aşa? Nu-mi voi şterge oare în acest chip toate vinile?</p>
                  <p rend="justify">Şi începu îndată să discute cu propria conştiinţă.</p>
                  <p rend="justify">„Unde-ţi este căinţa pentru toate vinile tale? întrebă conştiinţa. Aici e nevoie de altceva!” „De ce e nevoie?” întrebă Kmicic.</p>
                  <p rend="justify">„Cum poţi să-ţi speli vinovăţia, dacă nu printr-o slujbă grea şi însemnată, în acelaşi timp cinstită şi curată ca lacrima?… Ce slujbă mai e şi asta să strângi o adunătură de tâlhari şi să baţi cu ei întinderile şi pădurile ca vijelia? Nu cumva vrei să faci acest lucru, fiindcă ţi-a venit poftă de nelegiuiri, ca şi câinelui de friptură? Asta-i zbenguială, nu slujbă, petrecere, nu război, jaf, nu apărarea ţării! Ai mai luptat aşa împotriva lui Chowański şi ce-ai făcut? Lotrii care bântuie prin păduri sunt gata şi ei să dea năvală asupra garnizoanelor suedeze, iar tu de unde ai să iei alţi oameni? Ai să-i sfâşii pe suedezi, dar ai să-i sfâşii şi pe şleahtici, ai să atragi răzbunarea asupra lor şi ce ai să izbândeşti? Nătărăule, cu asemenea înşelăciune vrei să scapi de trudă şi căinţă!”</p>
                  <p rend="justify">Aşa-l certa conştiinţa, iar jupân Kmicic vedea că are dreptate şi îl cuprindea mânia şi jalea faţă de propriu-i cuget care-i strigase în faţă un adevăr atât de amar.</p>
                  <p rend="justify">—  Ce să mă fac? rosti în sfârşit. Cine să-mi dea un sfat, cine să mă scape?</p>
                  <p rend="justify">Genunchii începură să i se îndoaie până când îngenunche lângă laviţă şi începu să se roage cu voce tare din toată inima:</p>
                  <p rend="justify">—  Isuse Christoase, stăpâne iubit, zise, îndură-te şi de mine, cum te-ai îndurat şi de tâlharul de pe cruce! Vreau să-mi spăl păcatele, să încep o viaţă nouă şi să-mi slujesc ţara cu credinţă, dar nu ştiu cum să fac, că sunt tare mărginit. Doamne, dacă i-am slujit pe trădători, am făcut-o mai mult din prostie decât din răutate; luminează-mă, Doamne, mângâie-mă în deznădejdea mea şi scapă-mă în marea ta milostivire, că am să pier…!</p>
                  <p rend="justify">Glasul lui jupân Andrzej începu să tremure, se bătu cu pumnii în pieptu-i larg de răsună încăperea şi repetă:</p>
                  <p rend="justify">—  Îndură-te, Doamne, de mine păcătosul! îndură-te de mine păcătosul! îndură-te de mine păcătosul!</p>
                  <p rend="justify">După care îşi împreună mâinile şi, întinzându-le în sus, vorbi astfel mai departe:</p>
                  <p rend="justify">—  Iar tu, Maică Preasfântă, pângărită de eretici în ţara ta, apără-mă înaintea fiului tău, ajută-mă să scap, nu mă părăsi în durerea şi zbuciumul meu, ca să te pot sluji, să-ţi răzbun insulta şi în ceasul morţii să te pot avea ca apărătoare a sufletului meu nefericit!</p>
                  <p rend="justify">În timp ce implora astfel îndurarea cerului, lacrimile îi curgeau şiroaie din ochi; în cele din urmă, îşi sprijini capul pe marginea laviţei şi încremeni în tăcere, aşteptând parcă rezultatul rugii sale fierbinţi. În odaie se lăsă liniştea şi doar fâşâitul pinilor apropiaţi se auzea afară. Deodată, vreascurile trozniră la fereastră sub paşi grei şi două glasuri începură să vorbească:</p>
                  <p rend="justify">—  Ce crezi, jupâne vagmistru, încotro o s-o apucăm?</p>
                  <p rend="justify">—  Ştiu şi eu?! răspunse Soroka. O să plecăm undeva departe, poate hăt! la regele care geme sub asuprirea suedeză.</p>
                  <p rend="justify">—  Să fie oare adevărat că l-au părăsit toţi?</p>
                  <p rend="justify">—  Dumnezeu nu l-a părăsit.</p>
                  <p rend="justify">Kmicic se ridică în picioare, avea faţa luminoasă şi liniştită; se duse drept la uşă şi deschizând-o, porunci oştenilor:</p>
                  <p rend="justify">—  Caii să fie gata, e timpul să plecăm!</p>
               </div>
               <div type="div3">
                  <head>Capitolul III.</head>
                  <p rend="justify">Oştenii începură să se pregătească de drum; erau prea bucuroşi să plece din pădure în lumea largă, fiindcă se temeau de urmărirea lui Bogusław Radziwiłł.</p>
                  <p rend="justify">Bătrânul Kiemlicz intră în colibă, socotind că Kmicic va avea trebuinţă de el.</p>
                  <p rend="justify">—  Înălţimea ta, vrei să pleci? întrebă.</p>
                  <p rend="justify">—  Aşa-i. Trebuie să mă călăuzeşti prin pădure. Cunoşti toate dâlmele?</p>
                  <p rend="justify">—  Le cunosc, că eu sunt din partea locului… Şi unde vrei, înălţimea ta, să te duci?</p>
                  <p rend="justify">—  La măria sa regele.</p>
                  <p rend="justify">Bătrânul se dădu înapoi uimit.</p>
                  <p rend="justify">—  Maică Precestă! exclamă. La care rege, înălţimea ta?</p>
                  <p rend="justify">—  În orice caz, nu la cel suedez.</p>
                  <p rend="justify">Kiemlicz nu numai că nu-şi reveni din uimire, dar începu să-şi facă semnul crucii.</p>
                  <p rend="justify">—  Poate că înălţimea ta nu ştii ce vorbeşte lumea, se spune că regele şi-a găsit adăpost în Śląsk, fiindcă l-au părăsit cu toţii, iar Cracovia e împresurată.</p>
                  <p rend="justify">—  Atunci plecăm în Śląsk.</p>
                  <p rend="justify">—  Da, dar cum o să ne strecurăm printre suedezi?</p>
                  <p rend="justify">—  Mi-e totuna, ca nişte şleahtici ori ca ţărani, călare sau pe jos, numai să ne strecurăm!</p>
                  <p rend="justify">—  E nevoie de timp mai mult…</p>
                  <p rend="justify">—  Timp avem destul… Dar m-aş bucura să fie cât mai repede… Kiemlicz încetă să se mai mire. Era prea viclean, ca să nu ghicească îndată că în hotărârea lui jupân Kmicic se afla vreo pricină tainică, aşa că începură să i se îmbulzească în cap o mulţime de presupuneri. Dar cum oştenii lui Kmicic, cărora jupân Andrzej le poruncise să tacă, nu suflaseră nici o vorbă nimănui despre răpirea prinţului Bogusław, bătrânul Kiemlicz se gândi că este mai aproape de adevăr crezând că prinţul voievod de Wilno îl trimitea pe tânărul polcovnic cu vreo însărcinare la rege. Asemenea presupunere era întărită mai ales de credinţa că jupân Kmicic era un partizan înflăcărat al hatmanului, căruia îi adusese mari foloase; o ştia toată lumea, deoarece steagurile răzvrătite răspândiseră vestea în tot ţinutul Podlasie, unde îl socoteau cu toţii drept nelegiuit şi trădător.</p>
                  <p rend="justify">„Hatmanul îşi trimite omul de încredere la rege, se gândi bătrânul, asta înseamnă că vrea să se împace cu el şi să-i părăsească pe suedezi. Trebuie să i se fi urât cu domnia lor. Altminteri de ce l-ar mai trimite…?”</p>
                  <p rend="justify">Bătrânul Kiemlicz nu-şi bătu capul prea multă vreme, ca să-şi răspundă la această întrebare, întrucât pe el îl interesa cu totul altceva, vroia să ştie anume ce foloase avea să tragă el din aceste împrejurări. Dacă îl slujea pe Kmicic, îl slujea în acelaşi timp pe hatman şi pe rege, aşa că răsplata putea fi destul de însemnată. Bunăvoinţa unor stăpâni ca aceştia avea să-i prindă bine mai târziu, când avea să dea socoteală de păcatele sale. Pe deasupra, ţara avea să fie cuprinsă de vâlvătaia războiului şi atunci şi prada îi va cădea singură în mână. Toate acestea îl ademeneau pe bătrânul Kiemlicz care şi aşa se învăţase să-l asculte pe Kmicic, temându-se totodată de el ca de foc; jupân Andrzej se pricepea să-şi câştige subordonaţii, care ţineau mult la el.</p>
                  <p rend="justify">—  Înălţimea ta, spuse, trebuie să străbaţi toată Republica pentru a ajunge la măria sa regele. Garnizoanele suedeze nu înseamnă nimic, fiindcă putem să ocolim oraşele, mergând prin păduri… Dar şi pădurile, cum se întâmplă de obicei în vremuri neliniştite, sunt înţesate de cete prădalnice, care-i atacă pe călători, iar înălţimea ta ai oameni cam puţini…</p>
                  <p rend="justify">—  Jupâne Kiemlicz, dacă ai să mergi cu mine împreună cu feciorii şi oamenii pe care îi ai, atunci o să fim mai mulţi.</p>
                  <p rend="justify">—  Dacă înălţimea ta porunceşte, eu merg, dar sunt un om sărac. La noi e numai sărăcie lucie. Cum am să-mi las de izbelişte bruma de avere şi să-mi părăsesc singurul adăpost pe care-l am deasupra capului?</p>
                  <p rend="justify">—  Vei fi răsplătit pentru tot ce vei face, e mai bine şi pentru voi să plecaţi de aici, câtă vreme aveţi capetele încă pe umeri.</p>
                  <p rend="justify">—  Pe toţi sfinţii părinţi!… Ce spui, înălţimea ta?… Ce?… Cum aşa?… Ce primejdie poate să ameninţe aici pe un nevinovat ca mine? Că doar nu stăm în calea nimănui…!</p>
                  <p rend="justify">La acestea, jupân Andrzej:</p>
                  <p rend="justify">—  Vă cunoaşte toată lumea, tâlharilor! Aţi avut o proprietate cu Kopystyński şi l-aţi omorât, apoi aţi fugit de judecată şi aţi intrat în slujba mea, furându-mi o herghelie de cai dobândiţi prin luptă…</p>
                  <p rend="justify">—  Pentru Dumnezeu! Maică Sfântă! strigă bătrânul.</p>
                  <p rend="justify">—  Aşteaptă şi taci! După aceea v-aţi întors la vechiul bârlog şi aţi început să jefuiţi împrejurimile ca nişte lotri, luând caii de unde se nimerea. Nu te apăra, fiindcă eu nu sunt judecătorul tău şi tu ştii cel mai bine dacă spun adevărul sau nu… Luaţi caii de la oamenii lui Zoltareńko, foarte bine, îi luaţi de la suedezi, nici asta nu e rău. Când o să vă prindă, o să vă jupoaie de piele, dar asta e treaba lor.</p>
                  <p rend="justify">—  E bine, înălţimea ta, e bine pentru că luăm numai de la duşmani, răspunse bătrânul.</p>
                  <p rend="justify">—  Nu-i adevărat, fiindcă îi atacaţi şi pe oamenii noştri, mi-au spus-o chiar feciorii tăi, iar asta înseamnă jaf la drumul mare şi ocară adusă stării de şleahtic. Ruşine să vă fie, tâlharilor!… Nu meritaţi să fiţi şleahtici, ci nişte neciopliţi…</p>
                  <p rend="justify">Vulpoiul bătrân roşi ca focul şi spuse:</p>
                  <p rend="justify">—  Înălţimea ta, ne judeci strâmb, pentru că noi, având în vedere starea noastră de şleahtici, nu furăm ca nişte neciopliţi de rând. Noi nu scoatem caii noaptea din grajdul nimănui. E altceva să pui mâna pe zece cincisprezece cai, gonindu-i de pe locul de păşunat sau prin luptă. Asta este îngăduit oricărui şleahtic în vreme de război fără ca să-şi păteze numele. Pentru noi, calul din grajd e lucru sfânt şi numai ţiganii, ovreii sau ţăranii pot să-l fure, şleahticii nu! Noi, înălţimea ta, nu facem una ca asta. Dar războiul e război!</p>
                  <p rend="justify">—  Pot să fie şi zece războaie, prada e îngăduit s-o iei numai bătându-te cu vrăjmaşul; dacă o cauţi la drumul mare, eşti un tâlhar!</p>
                  <p rend="justify">—  Dumnezeu e martorul nevinovăţiei noastre.</p>
                  <p rend="justify">—  V-aţi făcut de cap pe aici. Ce mai vorbă lungă, e mai bine să părăsiţi locurile acestea, pentru că mai devreme sau mai târziu vi se va pune juvăţul de gât Haideţi cu mine, o să va răscumpăraţi vinovăţia prin slujbă cu credinţă şi o să vă recăpătaţi bunul renume. Vă iau în slujba mea şi folosul va fi mai mare decât caii pe care mi i-aţi furat.</p>
                  <p rend="justify">—  Cu înălţimea ta mergem oriunde, o să te călăuzim printre suedezi şi printre tâlhari, fiindcă, la drept vorbind, grozav ne mai asupreşte aici răutatea oamenilor, şi pentru ce? Pentru ce?… Pentru sărăcia noastră… Poate că Dumnezeu va avea milă de noi şi ne va scăpa de necazuri!</p>
                  <p rend="justify">Bătrânul Kiemlicz îşi frecă mâinile fără voie şi ochii îi sticliră.</p>
                  <p rend="justify">„Din toate astea, se gândi, o să iasă o fierbere nemaipomenită în toată ţara şi numai un prost poate să nu profite de prilej.'</p>
                  <p rend="justify">Kmicic se uita la ei cu priviri aprige.</p>
                  <p rend="justify">—  Numai să nu încerci să mă trădezi! rosti ameninţător, că n-ai s-o mai scoţi la capăt de astă dată; nici Dumnezeu nu te mai scapă din mâna mea!</p>
                  <p rend="justify">—  Până acum n-am trădat pe nimeni, răspunse Kiemlicz întunecat, şi să mă bată Dumnezeu, dacă mi-a trecut prin minte una ca asta!</p>
                  <p rend="justify">—  Te cred, zise Kmicic după un răstimp de tăcere, fiindcă trădarea nu e totuna cu tâlhăria; mulţi tâlhari nu sunt în stare să trădeze.</p>
                  <p rend="justify">—  Acum ce porunceşti, înălţimea ta? întrebă Kiemlicz.</p>
                  <p rend="justify">—  Mai întâi, am două scrisori care trebuie trimise fără întârziere. Ai la îndemână oameni care să se descurce?</p>
                  <p rend="justify">—  Unde trebuie să meargă?</p>
                  <p rend="justify">—  Unul să se ducă la prinţul voievod, dar nu e nevoie să-l vadă. Să dea scrisoarea primului steag pe care-l va întâlni şi să se întoarcă fără să aştepte răspuns.</p>
                  <p rend="justify">—  Să se ducă păcurarul, e om cu minte şi umblat.</p>
                  <p rend="justify">—  Bine. A doua scrisoare trebuie dusă în Podlasie; trimisul să întrebe de steagul de laudanieni ai lui jupân Wołodyjowski şi să i-o dea polcovnicului în mână…</p>
                  <p rend="justify">Bătrânul începu să clipească viclean şi îşi spuse în sinea lui: „Ehe, după câte văd, ne punem bine în toate părţile, de vreme ce ne înţelegem şi eu confederaţii; ce mai vorbă, va fi un clocot…!” După care rosti cu glas tare:</p>
                  <p rend="justify">—  Înălţimea ta, dacă treaba nu e prea grabnică, am putea s-o dăm cuiva pe drum, după ce ieşim din pădure. Pe aici o mulţime de şleahtici sunt de partea confederaţilor şi oricine va fi bucuros să le-o înmâneze; în acest fel ne rămâne un om la îndemână.</p>
                  <p rend="justify">—  Ai chibzuit bine, răspunse Kmicic, pentru că tot e mai bine ca cel ce va duce scrisoarea să nu ştie de la cine este. O să dureze mult până vom ieşi din pădure?</p>
                  <p rend="justify">—  Cum doreşti, înălţimea ta. Putem să mergem şi două săptămâni, dar am putea să ieşim şi mâine.</p>
                  <p rend="justify">—  O să mai vorbim despre asta, acum, Kiemlicz, ascultă-mă cu luare-aminte!</p>
                  <p rend="justify">—  Sunt numai ochi şi urechi, înălţimea ta!</p>
                  <p rend="justify">—  În toată Republica, zise Kmicic, sunt socotit sluga nelegiuită a hatmanului sau mai bine zis a suedezilor. Dacă regele ar şti cine sunt, n-ar mai avea încredere în mine şi mi-ar dispreţui dorinţa de a-l sluji care, Dumnezeu mi-e martor, porneşte din adâncul inimii. Bagă de seamă, Kiemlicz!</p>
                  <p rend="justify">—  Ascult, înălţimea ta.</p>
                  <p rend="justify">—  De acum înainte nu mă mai cheamă Kmicic, ci Babinicz, pricepi? Nimeni nu trebuie să-mi cunoască numele adevărat. Să nu scape nimeni o vorbă. Dacă te întreabă cineva cine sunt, îi spui că te-ai alăturat de noi pe drum şi nu ştii; poţi să-i mai spui că, dacă ţine să afle neapărat, să mă întrebe pe mine.</p>
                  <p rend="justify">—  E limpede, înălţimea ta.</p>
                  <p rend="justify">—  Aşa să le porunceşti şi feciorilor şi slujitorilor. De-ar fi să-i jupoaie de piele, să spună că mă cheamă Babinicz. Răspundeţi cu capul pentru asta!</p>
                  <p rend="justify">—  Aşa voi face, înălţimea ta. Mă duc să-mi lămuresc feciorii, pentru că nemernicilor ăstora trebuie să le bag mintea în cap cu lopata. De asemenea mângâiere am parte de la ei… Asta e… Înălţimea ta îmi îngăduie să mai spun o vorbă?</p>
                  <p rend="justify">—  Vorbeşte cu îndrăzneală.</p>
                  <p rend="justify">—  Mi se pare că e mai bine să nu le spunem slujitorilor şi oştenilor unde ne ducem.</p>
                  <p rend="justify">—  N-o să le spunem.</p>
                  <p rend="justify">—  Ajunge să ştie că sunt conduşi de jupân Babinicz, nu de jupân Kmicic. În al doilea rând, pornind la un drum ca ăsta, e mai bine ca Înălţimea ta să-ţi ascunzi rangul.</p>
                  <p rend="justify">—  Cum aşa?</p>
                  <p rend="justify">—  Suedezii dau scrisori de liberă trecere oamenilor de seamă, iar cine n-are, îl duc îndată la căpetenia lor.</p>
                  <p rend="justify">—  Eu am hârtiile de trebuinţă pentru garnizoanele suedeze!</p>
                  <p rend="justify">Uimirea luci în ochii vicleni ai lui Kiemlicz, dar gândindu-se un timp, zise:</p>
                  <p rend="justify">—  Înălţimea ta, îngăduie-mi să-ţi spun ce cred eu!</p>
                  <p rend="justify">—  Numai să mă sfătuieşti de bine şi să nu pierdem vremea degeaba; vorbeşte, că văd că eşti om cu scaun la cap.</p>
                  <p rend="justify">—  De vreme ce avem scrisori, le putem arăta la nevoie, dar dacă înălţimea ta ai asemenea însărcinare, care trebuie să rămână ascunsă, ar fi mai bine să nu le arătăm. Nu ştiu dacă sunt scrise cu numele lui Babinicz sau al lui Kmicic, dar dacă le arătăm, vom lăsa urme după noi şi ne pot urmări cu uşurinţă.</p>
                  <p rend="justify">—  Ai nimerit-o cum nu se poate mai bine! exclamă Kmicic. Mai bine să păstrăm scrisorile pentru altă dată, dacă putem să ne descurcăm fără ele!</p>
                  <p rend="justify">—  Se poate, înălţimea ta, o să ne dăm drept ţărani sau şleahtici fără avere, ceea ce nu va fi prea greu, întrucât eu am ceva lucruri de îmbrăcăminte, căciuli şi cojoace săine din cele de care poartă şleahticii. Luăm o herghelioară de cai şi colindăm chipurile iarmaroacele, pătrunzând tot mai departe, până hăt! la Łowicz şi la Varşovia. Lucru pe care, cu îngăduinţa înălţimii tale, l-am făcut nu o dată în vremuri de linişte, aşa că ştiu toate drumurile. Chiar acum se nimereşte să fie un iarmaroc la Sobota, la care vine multă lume de departe. La Sobota o să aflăm alte locuri în care se ţin iarmaroace şi aşa ne ducem din ce în ce mai departe. Suedezii îi bagă şi ei mai puţin în seamă pe nişte şleahtici prăpădiţi, pentru că aceştia mişună ca furnicile prin toate iarmaroacele. Dacă ne întreabă vreo căpetenie, îi spunem cine suntem, pe când cetele mai mici putem să le nimicim cu ajutorul lui Dumnezeu şi al Maicăi Precesta…</p>
                  <p rend="justify">—  Şi ce facem dacă ne iau caii, fiindcă rechiziţia e un lucru prea obişnuit în timp de război…</p>
                  <p rend="justify">—  Îi iau sau îi cumpără. Dacă ni-i cumpără, atunci ne ducem la Sobota după cai, iar dacă ni-i iau, pornim cu jalba în proţap până la Varşovia şi la Cracovia.</p>
                  <p rend="justify">—  Ai minte isteaţă, spuse Kmicic, şi văd că-mi vei fi de folos. Chiar dacă suedezii ne iau caii, o să se găsească vreunul care să ne plătească.</p>
                  <p rend="justify">—  Tot vroiam eu să plec cu cei pe care-i am în Prusia, la Ełk, se potriveşte cum nu se poate mai bine, fiindcă drumul nostru trece pe acolo. De la Ełk mergem pe hotar, apoi o luăm drept spre Ostrołeka, iar de acolo prin păduri până la Pułtusk şi Varşovia.</p>
                  <p rend="justify">—  Şi Sobota unde se află?</p>
                  <p rend="justify">—  Nu departe de Piątek{5}, înălţimea ta.</p>
                  <p rend="justify">—  Îţi baţi joc de mine, Kiemlicz!</p>
                  <p rend="justify">—  Cum aş îndrăzni? răspunse bătrânul, încrucişându-şi braţele pe piept şi înclinându-şi capul. Aşa se numesc târgurile pe acolo. Înălţimea ta, de la Łowicz mai e o bucată bună de drum.</p>
                  <p rend="justify">—  Şi e iarmaroc mare la Sobota?</p>
                  <p rend="justify">—  Nu ca la Łowicz, dar este unul acum la care se strânge multă lume, aducând cai până şi din Prusia. Nu încape îndoială că şi anul acesta o să fie mare strânsură, deoarece pe acolo e linişte. Suedezii stăpânesc pretutindeni şi au garnizoane în toate oraşele. Chiar dacă vreunul ar avea poftă să se mişte, nu poate.</p>
                  <p rend="justify">—  Atunci să facem aşa! Plecăm cu caii pe care ţi-i plătesc de la început, ca să nu ai nici o pagubă.</p>
                  <p rend="justify">—  Înălţimea ta, îţi mulţumesc că m-ai scăpat de bucluc.</p>
                  <p rend="justify">—  Pregăteşte cojoacele, păturile pentru cai şi săbii drepte, fiindcă plecăm îndată. Şi spune-le feciorilor şi slujitorilor cine sunt, cum mă cheamă şi că plec cu caii la iarmaroc, iar voi veţi fi ajutoarele mele.</p>
                  <p rend="justify">Iar când bătrânul porni spre uşă, jupân Andrzej mai zise:</p>
                  <p rend="justify">—  Nici unul din voi să nu-mi zică înălţimea ta, căpetenie sau polcovnic, ci numai domnia ta şi Babinicz!</p>
                  <p rend="justify">Kiemlicz ieşi, iar după vreun ceas se aflau toţi călare, gata să pornească la drum. Jupân Kmicic, îmbrăcat într-un cojoc săin şi cu o căciulă de miel cu lâna roasă, cu faţa oblojită ca după o bătaie la cârciumă, era greu de recunoscut, căci arăta într-adevăr ca un şleahtic care colinda iarmaroacele. Era înconjurat de oameni îmbrăcaţi ca şi el, înarmaţi cu săbii drepte şi bice lungi pentru mânatul cailor şi arcane cu care prindeau caii răzleţiţi.</p>
                  <p rend="justify">Oştenii îşi priveau cu mirare polcovnicul, împărtăşindu-şi în şoaptă tot felul de păreri. Li se părea ciudat că acum nu se mai numea Kmicic, ci Babinicz, că de acum încolo aveau să-i spună domnia ta; cel mai mult înălţa din umeri şi îşi muşca mustaţa bătrânul Soroka; se uita ca la un soare la înfricoşătorul polcovnic şi mormăia spre Bilous:</p>
                  <p rend="justify">—  Cel mai greu o să-mi iasă din gură acel domnia ta. N-are decât să mă omoare, că eu o să-i spun ca şi înainte, cum se cuvine!</p>
                  <p rend="justify">—  Porunca e poruncă! răspunse Bilous. Dar polcovnicul s-a schimbat grozav. Oştenii nu ştiau că jupân Andrzej îşi schimbase şi sufletul, nu numai înfăţişarea.</p>
                  <p rend="justify">—  La drum! strigă deodată jupân Babinicz.</p>
                  <p rend="justify">Bicele plezniră, călăreţii înconjurară caii care se strânseseră grămadă, şi porniră.</p>
               </div>
               <div type="div3">
                  <head>Capitolul IV.</head>
                  <p rend="justify">Înaintând pe hotarul dintre ţinutul Troki şi Prusia, străbătură păduri uriaşe şi locuri sălbatice, ştiute numai de Kiemliczi, până când intrară în Prusia şi ajunseră la Łeg sau Ełk, cum îi zicea bătrânul Kiemlicz, unde aflară noutăţi despre treburile publice de la şleahticii care fugiseră de suedezi şi se adăpostiseră cu nevestele, copiii şi avutul în pământurile electorului.</p>
                  <p rend="justify">Łeg arăta ca o tabără ori, mai bine zis, ca un târg, unde avea loc o adunare. Şleahticii beau prin cârciumi bere prusiană şi sporovăiau vrute şi nevrute; care cum venea, aducea alte veşti. Neîntrebând de nimic şi ascultând doar cu luare-aminte, jupân Babinicz află că oraşele bogate din Prusia regală au trecut de partea lui Jan Kazimierz şi s-au înţeles cu electorul să se apere împreună împotriva oricărui vrăjmaş. Cu toate acestea, se spunea că oraşele mai însemnate n-au vrut să primească garnizoanele electorului, de teamă că prinţul viclean, după ce-şi va aşeza oştenii înarmaţi în ele, va pofti să le supună pentru totdeauna sau va trăda şi se va uni în clipa hotărâtoare cu suedezii, lucru foarte cu putinţă dată fiind şiretenia-i înnăscută.</p>
                  <p rend="justify">Şleahticii nu vedeau cu ochibuni neîncrederea orăşenilor, dar jupân Andrzej, care cunoştea uneltirile Radziwiłłilor cu electorul, îşi muşca limba, ca să nu spună ce ştia. Se stăpânea gândindu-se că nu era lipsit de primejdie să vorbeşti în Prusia electorului împotriva acestuia, iar în al doilea rând pentru că un şleahtic neînsemnat, care se ducea cu caii la iarmaroc, nu se cădea să se amestece în încurcatele treburi politiceşti cu care-şi băteau capul în zadar cârmuitorii iscusiţi.</p>
                  <p rend="justify">Aşadar, după ce vândură o pereche de cai şi cumpărară alta la loc, plecară mai departe de-a lungul hotarului prusian pe drumul de la Łeg spre Szczuczyn, un târg care se afla într-un colţ al ţinutului Mazowsze, între Prusia şi ţinutul Podlasie. Jupân Andrzej nu voia să ajungă până la Szczuczyn, deoarece aflase că acolo este încartiruit unul din steagurile confederaţilor, pe care-l conducea jupân Wołodyjowski.</p>
                  <p rend="justify">Se vede că Wołodyjowski fusese nevoit să meargă mai mult sau mai puţin pe acelaşi drum, pe care mergea Kmicic, şi se oprise la Szczuczyn, fie pentru o odihnă scurtă înainte de a trece hotarul Podlasiei, fie pentru un popas mai îndelung, având în vedere că aici putea să facă rost mai uşor de hrana oamenilor şi a cailor, decât în vlăguita Podlasie.</p>
                  <p rend="justify">Jupân Kmicic nu dorea să-l întâlnească pe faimosul polcovnic, întrucât socotea că, neavând alte dovezi afară de vorbe, nu va izbuti să-l convingă de îndreptarea lui şi de sinceritatea gândurilor pe care le nutrea. De aceea, la două mile de Szczuczyn, porunci să cotească spre apus, către Wąsosza. Cât priveşte scrisoarea pe care o avea pentru Wołodyjowski, hotărî să i-o trimită cu primul prilej.</p>
                  <p rend="justify">Înainte de a ajunge la Wąsosza, se opriră în drum la cârciuma „Pokrzyk” şi se pregătiră pentru popasul de noapte, care făgăduia să fie mai mult decât mulţumitor, deoarece alţi oaspeţi în afară de crâşmarul prusian nu se aflau.</p>
                  <p rend="justify">Dar abia apucă Kmicic să se aşeze la cină cu Soroka şi cei trei Kiemliczi, când afară se auzi uruit de roţi şi tropotul cailor.</p>
                  <p rend="justify">Cum soarele nu scăpătase încă, Kmicic ieşi înaintea cârciumii să vadă cine vine; voia să ştie dacă nu e cumva vreun podghiaz suedez, dar în locul suedezilor zări o brişcă, urmată de două care înconjurate de oameni înarmaţi.</p>
                  <p rend="justify">De la prima aruncătură de ochi puteai să-ţi dai seama că noul sosit era un om de vază. La brişcă erau înhămaţi patru telegari prusieni ciolănoşi şi cu grumazurile ascuţite, iar pe unul din cei dinainte călărea un flăcăiandru care ţinea de frânghie doi câini frumoşi; pe capră stătea vizitiul lângă un haiduc îmbrăcat în mundir unguresc, iar pe scaunul din spate se afla însuşi stăpânul cu mâna-n şold, într-o haină de piele de lup fără mâneci, încheiată cu o mulţime de nasturi auriţi.</p>
                  <p rend="justify">Înapoia briştei veneau două care încărcate cu calabalâc, păzite fiecare de câte patru slujitori înarmaţi cu săbii şi pistoale. Stăpânul era şi el încă foarte tânăr, deşi om însemnat, abia trecuse de douăzeci şi ceva de ani. Avea faţa bucălată şi din toată înfăţişarea lui se vedea cât de colo că nu se zgârceşte cu mâncarea.</p>
                  <p rend="justify">Când brişca se opri, haiducul sări să-i dea mâna stăpânului care, văzându-l pe Kmicic în prag, îi făcu semn cu mănuşa şi strigă:</p>
                  <p rend="justify">—  Ia vino încoace, prietene!</p>
                  <p rend="justify">În loc să se apropie, Kmicic intră înăuntru, cuprins de mânie. Nu se obişnuise cu scurta cenuşie şi nu-i plăcea să i se facă semn cu mănuşa. Se întoarse la masă, se aşeză şi începu iarăşi să mănânce. Necunoscutul veni în urma lui.</p>
                  <p rend="justify">Intrând, îşi miji ochii, deoarece în încăpere era cam întuneric, nu lumina decât focul care troznea pe vatră.</p>
                  <p rend="justify">—  De ce nu vine nimeni să mă întâmpine? întrebă necunoscutul.</p>
                  <p rend="justify">—  Pentru că hangiul s-a dus în cămară, răspunse Kmicic, iar noi suntem nişte călători, ca şi domnia ta.</p>
                  <p rend="justify">—  Mulţumesc de lămurire, dar ce fel de călător eşti domnia ta?</p>
                  <p rend="justify">—  Sunt şleahtic, duc caii la iarmaroc.</p>
                  <p rend="justify">—  Iar ceilalţi sunt tot şleahtici?</p>
                  <p rend="justify">—  Deşi săraci, sunt şi ei şleahtici.</p>
                  <p rend="justify">—  Atunci mă închin domniilor voastre. Încotro mergeţi?</p>
                  <p rend="justify">—  Batem şi noi drumurile de la un iarmaroc la altul, până când scăpăm de cai.</p>
                  <p rend="justify">—  Dacă înnoptaţi aici, mâine vreau să-i văd şi eu, poate aleg vreunul. Acum însă, îngăduiţi-mi, domniile voastre, să mă aşez şi eu la masă.</p>
                  <p rend="justify">Necunoscutul întrebă într-adevăr, dacă-i îngăduie să se aşeze, dar cu asemenea ton, de parcă nu se îndoia nici o clipă de încuviinţarea lor; nu se înşela, deoarece tânărul negustor de cai îi răspunse cuviincios:</p>
                  <p rend="justify">—  Pofteşte, domnia ta, deşi nu prea ai la ce, fiindcă numai cu mazăre şi cârnaţi te putem cinsti.</p>
                  <p rend="justify">—  Am la mine bunătăţi mai alese, răspunse nu fără semeţie tinerelul, dar am gusturi de oştean şi mazărea cu cârnaţi îmi place mai mult decât orice, numai să fie stropită din belşug cu băutură.</p>
                  <p rend="justify">Spunând acestea – vorbea foarte rar, deşi avea privirea ageră şi isteaţă – se aşeză pe laviţă, iar când Kmicic se trase mai la o parte, să-i facă loc, adăugă binevoitor:</p>
                  <p rend="justify">—  Domnia ta, nu vreau să te stânjenesc. Când călătoreşti, nu prea ţii seama de ranguri, iar dacă o să mă atingi cu cotul, n-o să-mi cadă coroana din cap.</p>
                  <p rend="justify">Kmicic care tocmai îi întindea necunoscutului farfuria cu mazăre şi care, cum spuneam, nu era obişnuit cu asemenea purtare, ar fi făcut-o ţăndări în capul trufaşului tinerel, dacă în semeţia acestuia n-ar fi fost ceva care-l înveselea, aşa că îşi înfrânse pornirea şi spuse:</p>
                  <p rend="justify">—  Domnia ta, trăim astfel de vremuri, când coroanele cad şi din capetele celor suspuşi, exemplum regele nostru Jan Kazimierz pe care legea îl învredniceşte să poarte două şi nu are nici una, afară poate de cea de spini…</p>
                  <p rend="justify">Necunoscutul privi cu luare-aminte la Kmicic, apoi oftă şi zise:</p>
                  <p rend="justify">—  E, despre asemenea lucruri se poate vorbi doar între prieteni.</p>
                  <p rend="justify">Iar după un răstimp adăugă:</p>
                  <p rend="justify">—  Dar bine le-ai mai adus din condei, domnia ta. Pesemne că ai slugărit la niscaiva magnaţi cu creştere aleasă, pentru că vorbirea domniei tale nu se potriveşte deloc cu starea în care te afli.</p>
                  <p rend="justify">—  Tot umblând printre oameni, am mai învăţat şi eu una-alta, dar n-am slugărit pe nimeni.</p>
                  <p rend="justify">—  Din ce loc te tragi?</p>
                  <p rend="justify">—  Dintr-o aşezare de şleahtici din ţinutul Troki.</p>
                  <p rend="justify">—  Lucrul de căpetenie e să fii şleahtic. Ce se mai aude prin Lituania?</p>
                  <p rend="justify">—  Ca şi mai înainte, nu ducem lipsă de trădători.</p>
                  <p rend="justify">—  De trădători zici, domnia ta? Ce fel de trădători, rogu-te?</p>
                  <p rend="justify">—  Din aceia care s-au lepădat de rege şi de Republică.</p>
                  <p rend="justify">—  Dar prinţul voievod de Wilno ce face?</p>
                  <p rend="justify">—  Lumea vorbeşte că e bolnav, îl îneacă astma.</p>
                  <p rend="justify">—  Să-i dea Dumnezeu sănătate, e un stăpân vrednic!</p>
                  <p rend="justify">—  Pentru suedezi e tare vrednic, fiindcă le-a deschis porţile la perete.</p>
                  <p rend="justify">—  Văd că domnia ta nu eşti de partea lui?!</p>
                  <p rend="justify">Kmicic băgă de seamă că necunoscutul îl cerceta, deşi se prefăcea nepăsător.</p>
                  <p rend="justify">—  Ce-mi pasă mie! răspunse. Alţii să-şi bată capul cu treburile astea… Mie mi-e frică să nu-mi ia suedezii caii.</p>
                  <p rend="justify">—  Trebuia să scapi de ei mai demult. În Podlasie se află steagurile care s-au răsculat împotriva hatmanului şi care mai mult ca sigur că au nevoie de cai.</p>
                  <p rend="justify">—  Asta nu ştiu, că n-am fost acolo, cu toate că un şleahtic mi-a dat pe drum o scrisoare, ca s-o înmânez la cel dintâi prilej unuia dintre polcovnici.</p>
                  <p rend="justify">—  Cum putea acel călător să-ţi dea scrisoarea, când domnia ta nu te duci în Podlasie?</p>
                  <p rend="justify">—  La Szczuczyn se află unul din steagurile confederaţilor, aşa că şleahticul acela mi-a spus: „Îl duci domnia ta sau îl dai vreunuia care trece pe la Szczuczyn.</p>
                  <p rend="justify">—  Se nimereşte bine, pentru că eu mă duc la Szczuczyn,</p>
                  <p rend="justify">—  Şi domnia ta fugi de suedezi?</p>
                  <p rend="justify">În loc să-i răspundă, necunoscutul se uită la Kmicic şi întrebă cu nepăsare:</p>
                  <p rend="justify">—  De ce şi eu, de vreme ce domnia ta nu numai că nu fugi de ei, dar te şi duci să le vinzi caii, dacă nu ţi-i vor lua cu de-a sila?</p>
                  <p rend="justify">Kmicic ridică din umeri.</p>
                  <p rend="justify">—  Am spus şi domnia ta, pentru că la Łeg am văzut o mulţime de şleahtici care au fugit acolo din pricina lor, iar în ce mă priveşte, n-au decât să-i slujească toţi, cum vreau să-i slujesc eu, ca să nu încălzească locul prea multă vreme pe aici…</p>
                  <p rend="justify">—  Nu te temi să vorbeşti aşa? întrebă necunoscutul.</p>
                  <p rend="justify">—  Nu mă tem, că nu sunt prea sperios din fire, iar în al doilea rând, domnia ta mergi spre Szczuczyn, prin părţile acelea toată lumea spune ce gândeşte, aşa că să dea Dumnezeu să treacă mai repede de la vorbă la faptă.</p>
                  <p rend="justify">—  Hm, văd că domnia ta eşti mai ager la minte decât arăţi! repetă necunoscutul. Dar dacă-i urăşti atât de mult pe suedezi, de ce te depărtezi de steagurile care s-au răzvrătit împotriva hatmanului? Că doar nu s-au pus în poară cu hatmanul pentru leafă sau din samavolnicie, ci pentru că n-au vrut să-l slujească pe hatman şi pe suedezi. Bieţii oşteni, pentru ei era mai bine să rămână sub ocrotirea hatmanului, dar au preferat să fie numiţi răzvrătiţi, au preferat să îndure foamea, truda şi tot felul de încercări grele, decât să lupte împotriva regelui. Nici vorbă că se va ajunge la luptă între ei şi suedezi şi poate că s-ar fi ajuns până acum, dacă ar fi pătruns până acolo… Stai să-i calce pe coadă şi atunci ai să vezi, domnia ta!</p>
                  <p rend="justify">—  Tot aşa cred şi eu că de aici va începe războiul! zise Kmicic.</p>
                  <p rend="justify">—  Dacă crezi aşa şi nu-i poţi suferi pe suedezi – ţi se citeşte în ochi că spui adevărul, fiindcă eu mă pricep la asta – de ce nu te alături acestor oşteni vrednici? Nu e oare timpul cel mai potrivit, n-au oare nevoie de braţe şi de săbii? Nu sunt puţini şleahtici care slujesc acum acolo, care au preferat să rămână cu domnul lor, şi vor fi din ce în ce mai mulţi. Domnia ta vii din acele părţi, unde oamenii încă nu i-au cunoscut pe suedezi, dar cei care au văzut ce le poate pielea plâng cu lacrimi cât pumnul. În Wielkopolska, cu toate că li s-au supus de bunăvoie, au început să le răsucească degetele şleahticilor la cocoaşele muschetelor, să ia cu japca, să rechiziţioneze tot ce le cade în mână… Şi nu se poartă mai bine nici în ţinutul acesta. De la ghinărarul Steinbok a ieşit poruncă scrisă că oricine va sta liniştit la casa lui nu se va atinge nimeni de el şi de avutul lui. Aş, ţi-ai găsit! Ghinărarul cu ale lui, căpeteniile mai mici cu ale lor, aşa că nimeni nu mai e sigur dacă va mai apuca ziua de mâine sau dacă nu-i vor lua tot ce are. Tot omul vrea să se bucure de ceea ce are în linişte, vrea să-i fie bine. Dar poate? Că vine primul venetic şi-i cere: „Dă-mi”! Dacă nu dai, îţi găsesc ei vreo vină, ca să te lase în sapă de lemn, sau îţi taie gâtul chiar şi fără nici o pricină. Sunt destui care plâng cu lacrimi amare, aducându-şi aminte de vechiul stăpân, şi toţi cei asupriţi cată spre confederaţi, aşteptând scăparea ţării şi a şleahticilor de la ei…</p>
                  <p rend="justify">—  Domnia ta, rosti Kmicic, văd că nu le doreşti suedezilor mai bine ca mine.</p>
                  <p rend="justify">Necunoscutul se uită împrejur cu anume teamă, dar se linişti repede şi vorbi mai departe:</p>
                  <p rend="justify">—  Le doresc să moară de ciumă până la unul şi nu mă ascund faţă de domnia ta, fiindcă mi se pare că eşti un om cinstit şi, la urma urmei, chiar dacă n-ai fi, n-ai să mă duci legat suedezilor, fiindcă n-am să-ţi îngădui una ca asta, atâta vreme cât am sabia la şold şi slujitori înarmaţi</p>
                  <p rend="justify">—  Domnia ta, poţi să fii sigur că n-am să fac aşa ceva; dimpotrivă, curajul domniei tale este pe gustul meu. Îmi mai place că n-ai şovăit să-ţi părăseşti avutul pe care vrăjmaşul îl va jefui, ca să se răzbune. Asemenea dragoste de ţară e vrednică de toată lauda.</p>
                  <p rend="justify">Fără să vrea, Kmicic vorbea cu un ton proteguitor, cum ar fi vorbit cu unul dintre oştenii lui; nu se gândea că asemenea cuvinte puteau să pară ciudate în gura unui negustor de cai, dar se vede că nici tinerelul nu-şi dădea seama de schimbare, deoarece începu să clipească din ochi cu viclenie şi răspunse:</p>
                  <p rend="justify">—  Păi, ce sunt prost? La mine porunca dintâi e să nu-mi pierd avutul, fiindcă darul lui Dumnezeu trebuie păzit cu sfinţenie. Mi-am văzut liniştit de treburi până când am sfârşit cu bătutul grâielor. Abia după ce am vândut în Prusia toată recolta, vitele şi lucrurile mai mari, mi-am zis: Acum e timpul s-o iau din loc! N-au decât să se răzbune, să ia tot ce le place.</p>
                  <p rend="justify">—  Oricum, domnia ta ai lăsat pământul şi acareturile.</p>
                  <p rend="justify">—  Ba nu, fiindcă am luat în arendă starostia de la Wąsosza de la voievodul de Mazowsze, iar înţelegerea dintre noi a luat sfârşit tocmai acum. N-am apucat să plătesc rata din urmă şi nici n-am s-o mai plătesc, pentru că, după câte am auzit, şi voievodul de Mazowsze s-a dat cu suedezii. De aceea, o să-l păgubesc de suma ce i-o datorez, fiindcă şi eu am nevoie de bani gheaţă.</p>
                  <p rend="justify">Kmicic izbucni în râs.</p>
                  <p rend="justify">—  Bătu-te-ar să te bată, domnia ta! Văd că nu eşti numai un cavaler viteaz, ci şi un om prevăzător.</p>
                  <p rend="justify">—  Cum altfel? răspunse necunoscutul. Prevederea e temelie! Dar nu despre asta vorbeam cu domnia ta… Te întrebam de ce, dacă te doare suferinţa ţării şi a milostivului nostru stăpân, nu te duci să te înrolezi alături de oştenii din Podlasie? Astfel îl slujeşti pe Dumnezeu şi, cine ştie, poate să fie şi spre folosul domniei tale, întrucât s-a întâmplat de multe ori ca un pârlit de şleahtic să iasă din război un om de seamă. Se vede cât de colo că domnia ta eşti un om cutezător şi hotărât, iar dacă naşterea nu-ţi stă împotrivă, poţi să ajungi repede la oarecare avere cu prada pe care ai s-o agoniseşti cu ajutorul lui Dumnezeu. Dacă nu risipeşti nimic din tot ce-ţi cade în mână, se umflă punga. Nu ştiu dacă ai vreo nevoie sau nu, dar ai putea să ai; cu o pungă plină nu e prea greu să capeţi o arendă, iar de la arendă la proprietate nu e prea departe. Pe când aşa, începând de la slujitor, poţi să mori oştean de elită sau în vreo dregătorie la oraş, numai să nu te arăţi leneş, fiindcă pe cine dă din mâini, şi Dumnezeu îl ajută.</p>
                  <p rend="justify">Kmicic îşi rodea mustaţa, pentru că era gata să izbucnească în hohote de râs; faţa îi tremura, dar din când în când i se strâmba şi de durere de la rana care nu se vindecase de tot. Necunoscutul vorbi mai departe:</p>
                  <p rend="justify">—  De primit, o să te primească, deoarece au mare nevoie de oameni; află, domnia ta, că mi-ai plăcut şi te iau sub oblăduirea mea, aşa că poţi să fii sigur că ai să înaintezi repede.</p>
                  <p rend="justify">Tinerelul îşi înălţă cu semeţie faţa bucălată şi începu să-şi mângâie mustăţile; în sfârşit, spuse:</p>
                  <p rend="justify">—  N-ai vrea să fii scutierul meu? Ai să-mi duci sabia în urma mea şi vei fi mai-mare peste slujitori.</p>
                  <p rend="justify">Kmicic nu se mai putu stăpâni şi îşi arătă toţi dinţii într-un hohot de râs molipsitor.</p>
                  <p rend="justify">—  De ce râzi, domnia ta? îl întrebă necunoscutul, încruntându-şi sprâncenele.</p>
                  <p rend="justify">—  De bucurie pentru slujba pe care mi-o oferi.</p>
                  <p rend="justify">Dar tinerelul se simţi adânc jignit şi spuse:</p>
                  <p rend="justify">—  Domnia ta, acela care te-a învăţat să te porţi astfel a fost un prostănac şi bagă de seamă cu cine stai de vorbă, să nu întreci măsura.</p>
                  <p rend="justify">—  Iartă-mă, domnia ta! răspunse Kmicic cu veselie, dar nici măcar nu ştiu înaintea cui mă aflu.</p>
                  <p rend="justify">—  Sunt jupân Rzędzian de Wąsosza, spuse cu mândrie.</p>
                  <p rend="justify">Kmicic deschise gura, ca să-şi spună numele de împrumut, dar în aceeaşi clipă Bilous intră repede în încăpere.</p>
                  <p rend="justify">—  Înălţimea…</p>
                  <p rend="justify">Oşteanul se întrerupse, oprit de privirea ameninţătoare a lui Kmicic, se fâstâci şi în cele din urmă bâigui cu greutate:</p>
                  <p rend="justify">—  Domnia ta, se apropie nişte călăreţi.</p>
                  <p rend="justify">—  Dincotro?</p>
                  <p rend="justify">—  Dinspre Szczuczyn.</p>
                  <p rend="justify">Acum fu rândul lui jupân Kmicic să se sperie, dar îşi ascunse repede încurcătura şi răspunse:</p>
                  <p rend="justify">—  Aveţi grijă! sunt mulţi?</p>
                  <p rend="justify">—  Să tot fie vreo zece.</p>
                  <p rend="justify">—  Pregătiţi-vă pistoalele. Du-te!</p>
                  <p rend="justify">Apoi, după ce oşteanul ieşi, se întoarse spre jupân Rzędzian de Wąsosza şi întrebă:</p>
                  <p rend="justify">—  N-or fi cumva suedezi?</p>
                  <p rend="justify">—  Păi, domnia ta parcă te duceai la ei! răspunse Rzędzian – care de la o vreme se uita cu mirare la tânărul şleahtic – aşa că mai devreme sau mai târziu trebuia să-i întâlneşti.</p>
                  <p rend="justify">—  Mai bine să fie suedezi decât niscaiva tâlhari de care sunt pline drumurile… Cine are cai, trebuie să călătorească înarmat şi cu mare grijă, pentru că acum caii sunt la mare preţ.</p>
                  <p rend="justify">—  Dacă e adevărat că la Szczuczyn se află jupân Wołodyjowski, răspunse Rzędzian, trebuie să fie un podghiaz de-al lui. Înainte de a se încartirui, vor să se convingă dacă nu-i ameninţă vreo primejdie, întrucât în vecinătatea suedezilor nu e prea greu să dai de bucluc.</p>
                  <p rend="justify">Auzind acestea, jupân Andrzej se învârti prin încăpere şi se aşeză în colţul cel mai întunecat, acolo unde acoperişul vetrei arunca o fâşie de umbră peste colţul mesei, în acest timp, de afară se auziră tropotele şi sforăitul cailor şi în curând intrară înăuntru câţiva oameni.</p>
                  <p rend="justify">Cel care păşea în frunte, un bărbat de statură uriaşă, bocănea cu piciorul de lemn în scândurile cu care era podită odaia. Kmicic se uită la el şi inima începu să-i bată cu putere.</p>
                  <p rend="justify">Era Józwa Butrym, zis Beznogi.</p>
                  <p rend="justify">—  Unde-i cârciumarul? întrebă, oprindu-se în mijlocul încăperii.</p>
                  <p rend="justify">—  Aici sunt! răspunse acesta. La porunca domniei voastre.</p>
                  <p rend="justify">—  Ovăz pentru cai!</p>
                  <p rend="justify">—  Eu n-am ovăz, numai dacă domniile lor ar binevoi să dea cu împrumut. Spunând acestea, cârciumarul arătă spre Rzędzian şi spre negustorii de cai.</p>
                  <p rend="justify">—  Cine sunteţi? întrebă Rzędzian.</p>
                  <p rend="justify">—  Dar domnia ta cine eşti?</p>
                  <p rend="justify">—  Starostele de Wąsosza.</p>
                  <p rend="justify">De obicei slujitorii îl numeau pe Rzędzian staroste, având în vedere că era arendaşul stărostiei, şi tot aşa îşi spunea şi el în împrejurări deosebite.</p>
                  <p rend="justify">Józwa Butrym se zăpăci, când auzi cu ce persoană însemnată avea de-a face, aşa că îşi scoase căciula şi spuse cu glasul îmblânzit:</p>
                  <p rend="justify">—  Închinăciune, domnia ta… Pe întuneric nu se pot deosebi rangurile.</p>
                  <p rend="justify">—  Cine sunteţi? repetă Rzędzian, punându-şi mâinile în şolduri.</p>
                  <p rend="justify">—  Laudanieni din steagul lui jupân Wołodyjowski, mai demult al polcovnicului Billewicz.</p>
                  <p rend="justify">—  Pentru Dumnezeu! jupân Wołodyjowski e la Szczuczyn?</p>
                  <p rend="justify">—  Este, împreună cu polcovnicii care au venit din Samogiţia.</p>
                  <p rend="justify">—  Slavă Domnului, slavă Domnului! repetă starostele bucuros. Şi care polcovnici sunt acuma cu jupân Wołodyjowski?</p>
                  <p rend="justify">—  A fost jupân Mirski, dar l-a lovit damblaua pe drum, răspunse Butrym, aşa că au rămas jupân Oskierko, jupân Kowalski şi cei doi Skrzetuski…</p>
                  <p rend="justify">—  Oare Skrzetuski? strigă Rzędzian. Nu cumva unul din ei este jupân Skrzetuski de la Burzec?</p>
                  <p rend="justify">—  Nu ştiu de unde este, răspunse Butrym, dar ştiu că unul a fost la Zbaraż.</p>
                  <p rend="justify">—  Aoleu! Ăsta-i jupânul meu!</p>
                  <p rend="justify">Rzędzian înţelese însă, cât de ciudate păreau aceste cuvinte în gura unui staroste şi adăugă:</p>
                  <p rend="justify">—  Am vrut să spun cumătrul meu.</p>
                  <p rend="justify">Starostele nu înflorea lucrurile, fiindcă fusese a doua pereche la botezul lui Jaremka, primul băiat al lui Skrzetuski. În acest timp, lui Kmicic, care stătea în colţul întunecat al încăperii, începură să i se îmbulzească în cap tot felul de gânduri. La început, îl cuprinse mânia la vederea groaznicului şleahtic şi mâna i se aşeză fără voie pe mânerul săbiei. Kmicic ştia prea bine că îndeosebi Józwa era vinovat de căsăpirea însoţitorilor săi, tot el fiind şi duşmanul lui cel mai îndârjit. Kmicic, cel de altădată, ar fi poruncit numaidecât să pună, mâna pe el şi să-l târască legat de şa, dar Babinicz, cel de acum, se stăpâni. Mai mult, îl năpădiră temerile la gândul că dacă şleahticii îl recunoşteau, ar putea să iasă de aici felurite primejdii pentru planurile lui… Se hotărî, aşadar, să nu se lase recunoscut şi se trase şi mai în umbră; în cele din urmă, îşi sprijini coatele pe masă, îşi luă capul în mâini şi se prefăcu că doarme.</p>
                  <p rend="justify">În acelaşi timp, însă, îi şopti vagmistrului care sta lângă el:</p>
                  <p rend="justify">—  Dă fuga la grajd, caii să fie gata. Plecăm în noaptea asta!</p>
                  <p rend="justify">Soroka se ridică şi ieşi.</p>
                  <p rend="justify">Kmicic se prefăcea mai departe că doarme. Tot felul de amintiri i se buluciră în minte. Oameniiaceştia îi aduceau aminte de Lauda, de Wodokty şi de trecutul scurt care se spulberase ca un vis. Când Józwa spusese mai înainte că fac parte din steagul mai demult al lui Billewicz, jupân Andrzej, la auzul acestui nume, îşi simţise inima bătându-i cu putere în piept. Îşi aduse aminte că într-o seară ca asta focul ardea pe vatră, ca şi aici, când sosise pe neaşteptate la Wodokty şi o văzuse prima oară pe Oleńka în odaia slujitorilor înconjurată de torcătoare.</p>
                  <p rend="justify">O  vedea acum aievea pe jupâniţa luminoasă şi liniştită; îşi aminti de tot ce se întâmplase, cum vroise ea să-i fie înger păzitor, să-l întărească pe calea cea bună, să-l apere de rău şi să-i arate drumul drept şi cinstit. Dacă ar fi ascultat-o atunci… Ea ştia de care parte să treacă; ştia unde se află cinstea şi datoria, l-ar fi luat de mână şi l-ar fi călăuzit, dacă ar fi vrut să-i dea ascultare.</p>
                  <p rend="justify">Dragostea stârnită de aduceri aminte irumpse deodată în inima lui jupân Andrzej şi ar fi fost gata să-şi verse tot sângele, ca să cadă la picioarele jupâniţei, iar în această clipă n-ar fi şovăit să-l ia în braţe până şi pe ursul ăsta din Lauda, care-i tăiase însoţitorii numai pentru că era de prin partea locului, îl ţinea minte pe Billewicz şi o vedea din când în când pe Oleńka.</p>
                  <p rend="justify">Se trezi din îngândurare la auzul numelui său repetat de câteva ori de Józwa Butrym. Arendaşul de la Wąsosza îl întrebase de cunoscuţii lui, aşa că Józwa îi povestea ce se petrecuse la Kiejdany după faimoasa înţelegere a hatmanului cu suedezii. Vorbi dar de împotrivirea oştirii, de întemniţarea polcovnicilor, trimiterea la Birże şi scăparea lor. Fireşte, numele lui Kmicic fu rostit nu o dată cu acest prilej, acoperit de ruşinea trădării şi de cruzime. Józwa nu ştia că jupân Wołodyjowski, cei doi Skrzetuski şi Zagłoba îi datorau viaţa lui Kmicic, în schimb, relată după cum urmează cele ce se întâmplaseră la Billewicze:</p>
                  <p rend="justify">—  Polcovnicul nostru l-a prins pe acest trădător la Billewicze ca pe o vulpe în vizuină şi a poruncit numaidecât să fie dus la moarte; l-am însoţit chiar eu, bucurându-mă că l-a ajuns braţul lui Dumnezeu, şi-i luminam mereu faţa să văd dacă nu arată căinţă. Dar nici pomeneală! Mergea înainte cu îndrăzneală, fără să ia aminte că avea să se înfăţişeze la judecata lui Dumnezeu. Atât era de îndrăcit. Iar când l-am sfătuit să-şi facă măcar semnul crucii, mi-a răspuns: „Tacă-ţi fleanca, slujitorule, nu-i treaba ta!” L-am dus afară din sat sub un păr şi începusem să dau porunca, dar a venit jupân Zagłoba şi a poruncit să-l căutăm prin buzunare, că s-ar putea să aibă vreo scrisoare. Aşa a şi fost. S-a găsit asupra lui o scrisoare, jupân Zagłoba mi-a zis: „Luminează-mi!” şi s-a apucat să citească. Abia a început însă, că s-a şi luat cu mâinile de cap: „Isuse, Marie! înapoi cu el la conac!” A încălecat pe cal şi a plecat, iar noi l-am condus înapoi, gândind că vor să-l ardă înainte de moarte, ca să-i stoarcă cine ştie ce destăinuiri. Când colo, ce să vezi! I-au dat drumul trădătorului. Nu mă ajută mintea să ghicesc ce-au aflat din scrisoare, dar eu nu l-aş fi lăsat slobod.</p>
                  <p rend="justify">—  Păi ce scria? întrebă arendaşul de la Wąsosza.</p>
                  <p rend="justify">—  Nu ştiu nici eu ce scria; bănuiesc însă că mai multe căpetenii se aflau în puterea prinţului voievod care ar fi poruncit să fie împuşcate, dacă Kmicic ar fi fost omorât. Sau poate că polcovnicul nostru s-a milostivit de lacrimile jupâniţei Billewicz, fiindcă se pare că a leşinat, de au trebuit s-o readucă la viaţă… Ce mai tura-vura, nu cutez să-mi dau cu părerea, dar n-au făcut bine; cât rău a putut să facă omul ăsta, nici Lucifer nu s-ar simţi ruşinat, dacă ar fi în locul lui. Toată Lituania plânge din pricina lui, şi câte văduve, orfani şi sărmani îl blestemă, numai unul Dumnezeu poate să ştie! Cine-i va stinge viaţa, acela va fi răsplătit în cer şi pe pământ, ca unul care va ucide un câine turbat.</p>
                  <p rend="justify">Apoi veni iarăşi vorba de jupân Wołodyjowski, de jupân Skrzetuski şi de steagurile din Podlasie.</p>
                  <p rend="justify">—  E mare lipsă de pământ, spuse Butrym, fiindcă moşiile prinţului hatman au fost pustiite cu totul, nici oamenii şi nici caii n-au ce pune în gură, iar şleahticii îşi văd de sărăcie pe la casele lor, ca şi la noi în Samogiţia. Polcovnicii au hotărât să împartă steagurile în cete mai mici de câte o sută de oameni care să stea la o milă, două, una de alta. Când o veni iarna, nu ştiu cum o să ne descurcăm.</p>
                  <p rend="justify">Kmicic, care ascultase cu răbdare câtă vreme se vorbise despre el, se mişcă şi deschise gura să spună din colţul lui întunecat:</p>
                  <p rend="justify">—  Dacă sunteţi împrăştiaţi, hatmanul o să vă culeagă câte unul ca pe racii dintr-un sac.</p>
                  <p rend="justify">Dar în clipa aceea se deschise uşa şi în prag se ivi vagmistrul pe care Kmicic îl trimisese să pregătească repede caii de drum. Lumina focului cădea drept pe chipul aspru al lui Soroka. Józwa Butrym se uită la el, îl cercetă mai îndelung, apoi se întoarse spre Rzędzian şi întrebă:</p>
                  <p rend="justify">—  E omul domniei tale?… Parcă-l cunosc de undeva!</p>
                  <p rend="justify">—  Nu, răspunse Rzędzian, sunt şleahtici care umblă cu caii pe la iarmaroace.</p>
                  <p rend="justify">—  Unde vă duceţi? întrebă Józwa.</p>
                  <p rend="justify">—  La Sobota, răspunse bătrânul Kiemlicz.</p>
                  <p rend="justify">—  Pe unde vine asta?</p>
                  <p rend="justify">—  Nu departe de Piątek.</p>
                  <p rend="justify">Józwa, ca şi Kmicic înaintea lui, socoti răspunsul drept o glumă nepotrivită şi zise, încruntându-şi sprâncenele:</p>
                  <p rend="justify">—  Răspunde, când te întreb!</p>
                  <p rend="justify">—  Cu ce drept mă întrebi?</p>
                  <p rend="justify">—  Pot să-ţi spun şi asta, pentru că am fost trimis să văd dacă nu se află oameni care dau de bănuit prin împrejurimi. După câte văd, am dat peste unii care nu vor să spună unde se duc.</p>
                  <p rend="justify">Temându-se să nu iasă vreo gâlceavă, Kmicic spuse din colţul lui întunecat:</p>
                  <p rend="justify">—  Nu te supăra jupâne oştean, pentru că Piątek şi Sobota sunt nişte târguri ca oricare altele, în care se ţin totdeauna iarmaroace de cai. Dacă nu crezi, întreabă-l şi pe jupân staroste, care trebuie să ştie.</p>
                  <p rend="justify">—  Aşa-i! întări Rzędzian:</p>
                  <p rend="justify">La acestea, Butrym:</p>
                  <p rend="justify">—  Dacă-i aşa, se schimbă socoteala. Dar de ce să vă duceţi până acolo? Puteţi să vindeţi caii şi la Szczuczyn, fiindcă ducem mare lipsă; cei pe care am pus mâna la Pilwiszki nu mai sunt buni de nimic, pentru că i-a ros şaua.</p>
                  <p rend="justify">—  Fiecare se duce unde-i convine, iar noi ne cunoaştem drumul, răspunse Kmicic.</p>
                  <p rend="justify">—  Nu ştiu ce-ţi convine domniei tale, dar nouă nu ne convine să vinzi caii suedezilor şi să le duci veşti despre noi.</p>
                  <p rend="justify">—  Mi se pare ciudat, zise arendaşul de la Wąsosza, că oamenii aceştia îi vorbesc de rău pe suedezi, dar se grăbesc să ajungă la ei.</p>
                  <p rend="justify">Aici se întoarse spre Kmicic:</p>
                  <p rend="justify">—  Iar domnia ta nu prea semeni a negustor de cai, fiindcă am văzut că ai în deget un inel de preţ, de care nu s-ar ruşina nici un magnat…</p>
                  <p rend="justify">—  Dacă domniei tale îţi place atât de mult, poţi să-l cumperi, am dat două orte{6} pe el la Łeg, răspunse Kmicic.</p>
                  <p rend="justify">—  Două orte?… Te pomeneşti că e fals, dar e foarte frumos… Arată-mi-l, domnia ta!</p>
                  <p rend="justify">—  Vino să-l vezi, domnia ta.</p>
                  <p rend="justify">—  Dar ce, domnia ta nu poţi să te mişti din loc?… Eu să vin?</p>
                  <p rend="justify">—  Sunt tare trudit.</p>
                  <p rend="justify">—  Ei, frăţioare, s-ar zice că nu vrei să-ţi arăţi faţa!</p>
                  <p rend="justify">Auzind acestea, Józwa se apropie fără o vorbă de vatră, luă un retevei aprins şi, ţinându-l sus deasupra capului, veni drept la Kmicic şi-i lumina chipul.</p>
                  <p rend="justify">Jupân Andrzej se ridică într-o clipă cât era de înalt şi un răstimp se priviră în lumina ochilor; deodată, reteveiul căzu din mâna lui Józwa, împrăştiind mii de scântei pe podea.</p>
                  <p rend="justify">—  Isuse, Marie! strigă Butrym, ăsta e Kmicic…!</p>
                  <p rend="justify">—  Eu sunt! răspunse jupân Andrzej, văzând că nu mai poate să se ascundă.</p>
                  <p rend="justify">Józwa strigă la oştenii care rămăseseră afară:</p>
                  <p rend="justify">—  Veniţi aici! Puneţi mâna pe el!</p>
                  <p rend="justify">După care se întoarse către jupân Andrzej:</p>
                  <p rend="justify">—  Tu eşti, făptură a iadului, vânzătorule?! Tu eşti, diavole împieliţat?! Mi-ai căzut o dată din mână, iar acum ţi-ai schimbat hainele şi te duci la suedezi? Tu eşti, iudă, ucigaş de bărbaţi şi femei, te-am prins!</p>
                  <p rend="justify">Spunând acestea, îl înhaţă de gât pe jupân Andrzej, iar jupân Andrzej îl înşfacă pe el; mai înainte însă feciorii lui Kiemlicz, Kosma şi Damian, se ridicară de pe laviţă, atingând tavanul cu capetele lăţoase, şi Kosma întrebă:</p>
                  <p rend="justify">—  Îl pocnim, tată?</p>
                  <p rend="justify">—  Pocniţi-l! îngădui Kiemlicz, scoţându-şi sabia.</p>
                  <p rend="justify">În aceeaşi clipă, uşa fu trântită de perete şi oştenii lui Józwa se năpustiră înăuntru urmaţi de aproape de slujitorii lui Kiemlicz.</p>
                  <p rend="justify">Józwa îl luă de gât cu stânga pe jupân Andrzej, iar cu dreapta în care ţinea rapiera începu să împrăştie fulgere în jurul lui. Kmicic însă, deşi nu avea tot atâta putere, îl apucă şi el de beregată, strângându-l ca într-un cleşte. Lui Józwa îi ieşiră ochii din orbite, vru să-i zdrobească braţul lui Kmicic cu mânerul rapierei, dar nu mai avu când, fiindcă acesta îl pocni în moalele capului cu garda săbiei. Degetele lui Józwa, care strângeau grumazul potrivnicului, slăbiră şi uriaşul se dădu înapoi, clătinându-se. Kmicic îl îmbrânci, ca să-şi facă loc, şi îl izbi cu toată puterea cu sabia peste gură. Józwa căzu pe spate, ca un stejar, lovindu-se cu capul de podea.</p>
                  <p rend="justify">—  Loveşte! strigă Kmicic în care se trezi dintr-o dată vechiul săbier.</p>
                  <p rend="justify">Dar nu mai era nevoie de îndemnul lui, pentru că în încăpere era o îmbulzeală grozavă. Feciorii lui Kiemlicz mânuiau avan săbiile, împungând din când în când cu capul înainte, ca doi tauri, şi culcând cu fiecare lovitură câte un om la pământ; în urma lor venea bătrânul, chircindu-se mereu, mijindu-şi ochii şi străpungând cu vârful săbiei pe sub braţele feciorilor.</p>
                  <p rend="justify">Soroka însă, învăţat cu încăierările prin cârciumi şi la îmbulzeală, făcea cel mai mare prăpăd. Îi înghesuia atât de tare pe potrivnici, încât aceştia nu mai puteau să-l lovească cu săbiile; îşi descărcase mai întâi pistoalele în grămadă, iar acum izbea cu mânerul în capete, zdrobind nasuri, scoţând dinţi şi ochi. Slujitorii Kiemliczilor şi cei doi oşteni al lui Kmicic îşi ajutau cu sârg stăpânii. De la masă, vâltoarea se mută în celălalt colţ al încăperii. Laudanienii se apărau cu înverşunare, dar din clipa în care Kmicic, doborându-l pe Józwa, se repezi în învălmăşeală şi culcă la pământ pe al doilea Butrym, izbânda începu să încline de partea lui.</p>
                  <p rend="justify">Slujitorii lui Rzędzian dădură şi ei buzna înăuntru înarmaţi cu săbii şi sâneţe{7}, dar cu toate că stăpânul le porunci: „Loveşte!” se opriră descumpăniţi, deoarece nu puteau să-i deosebească pe potrivnici, căci laudanienii nu purtau mundire ostăşeşti. Totuşi, în îmbulzeală, îşi căpătară şi ei partea lor şi de la unii şi de la ceilalţi.</p>
                  <p rend="justify">Rzędzian se ţinea prevăzător în afara luptei, căznindu-se să-l vadă pe Kmicic şi să-l arate vreunui slujitor, ca să-l împuşte, dar, la lumina slabă a vreascurilor, Kmicic îi pierea mereu dinaintea ochilor; aci se ivea ca un diavol plin de sânge, aci dispărea în întuneric.</p>
                  <p rend="justify">Împotrivirea laudanienilor slăbea cu fiecare clipă, căderea lui Józwa şi numele înfricoşător al lui Kmicic îi făcuseră să-şi piardă curajul. Luptau însă cu turbare mai departe. În acest timp, cârciumarul se strecură pe lângă luptători şi stinse focul cu o găleată de apă. Încăperea se cufundă în beznă; luptătorii se strânseră grămadă, de se puteau lovi cu pumnii; un răstimp strigătele conteniră, se auzeau gâfâituri şi tropote învălmăşite. Deodată, prin uşa scoasă din ţâţâni, ţâşniră afară slujitorii lui Rzędzian, urmaţi de laudanieni şi de oamenii lui Kmicic.</p>
                  <p rend="justify">Începu urmărirea în tindă, prin urzicile dinaintea cârciumii şi prin şopron. Răsunară câteva împuşcături, apoi strigăte şi nechezatul cailor. Lupta se încinse lângă carele lui Rzędzian, sub care se adăpostiseră slujitorii acestuia; laudanienii fugiră şi ei tot acolo, dar oamenii lui Rzędzian, luându-i drept duşmani, traseră de câteva ori în ei.</p>
                  <p rend="justify">—  Predaţi-vă! strigă bătrânul Kiemlicz, băgându-şi vârful săbiei printre spiţele roţii şi împungând orbeşte oamenii ascunşi sub car.</p>
                  <p rend="justify">—  Stai, ne predăm! răspunseră câteva glasuri.</p>
                  <p rend="justify">Slujitorii de la Wąsosza aruncară săbiile şi sâneţele, apoi fură scoşi de sub care de feciorii lui Kiemlicz, până când bătrânul strigă:</p>
                  <p rend="justify">—  Suiţi-vă în care şi luaţi tot ce găsiţi! Haide, mai iute!</p>
                  <p rend="justify">Tinerii nu aşteptară să li se repete porunca a doua oară şi se repeziră să dezlege prelata care acoperea tot calabalâcul lui Rzędzian. Începuseră să arunce desagii jos, când răsună glasul lui Kmicic:</p>
                  <p rend="justify">—  Stai!</p>
                  <p rend="justify">Şi Kmicic, sprijinindu-şi vorba cu fapta, începu să-i lovească cu latul săbiei pline de sânge.</p>
                  <p rend="justify">Kosma şi Damian săriră în lături.</p>
                  <p rend="justify">—  Înălţimea ta!… nu se poate? întrebă bătrânul cu umilinţă.</p>
                  <p rend="justify">—  Nu! strigă Kmicic. Caută-l pe staroste!</p>
                  <p rend="justify">Kosma şi Damian pieriră cât ai bate din palme, urmaţi de tatăl lor, şi se întoarseră după un sfert de ceas cu Rzędzian care, văzându-l pe Kmicic, îi făcu o plecăciune adâncă şi zise:</p>
                  <p rend="justify">—  Să-mi fie cu iertare, domnia ta, mi se face o nedreptate, fiindcă eu n-am căutat ceartă cu nimeni; mă duceam să vizitez nişte prieteni şi asta îi este îngăduit oricui…</p>
                  <p rend="justify">Kmicic, rezemat în sabie, răsufla greu şi tăcea, aşa că Rzędzian vorbi mai departe:</p>
                  <p rend="justify">—  Eu nu le-am făcut nici o stricăciune, nici suedezilor şi nici prinţului hatman, mă duceam numai la jupân Wołodyjowski pe care-l cunosc demult şi cu care am făcut războiul în Rutenia… De ce să caut eu nod în papură?! Eu n-am fost la Kiejdany şi nu mă priveşte ce s-a întâmplat acolo… Eu n-am altă grijă, decât să scap cu faţa curată şi să nu-mi pierd averea… Pentru că n-am furat-o, ci am câştigat-o cu sudoarea frunţii… N-am nimic cu povestea asta! Aşa că domnia ta să mă lase să-mi văd de drum…</p>
                  <p rend="justify">Kmicic răsufla greu, uitându-se întruna la Rzędzian, dar parcă cu gândurile în altă parte.</p>
                  <p rend="justify">—  Te rog cu umilinţă, domnia ta! începu iarăşi starostele. Domnia ta ai văzut că nu-i cunosc pe oamenii aceştia şi nu sunt prietenul lor. Au năvălit asupra domniei tale şi au căpătat ce li se cuvine, dar eu de ce să sufăr, de ce să-mi pierd avutul? Ce vină am eu? Dacă nu se poate altfel, am să mă răscumpăr de la oştenii domniei tale, deşi ca om sărac ce mă aflu, nu pot să le dau prea mult… Am să le dau câte un taler, ca să nu le fie osteneala degeaba… Le dau şi câte doi… iar domnia ta vei primi de la mine…</p>
                  <p rend="justify">—  Acoperiţi carele la loc cu prelatele! porunci Kmicic deodată, iar domnia ta ia răniţii şi du-te dracului!</p>
                  <p rend="justify">—  Mulţumesc cu umilinţă, domnia ta, se ploconi arendaşul de la Wąsosza.</p>
                  <p rend="justify">Bătrânul Kiemlicz se apropie, scoţându-şi înainte buza de jos cu dinţii care-i mai rămăseseră, şi spuse gemând:</p>
                  <p rend="justify">—  Înălţimea ta… carele sunt ale noastre… Aşa e cu dreptate… sunt ale noastre…</p>
                  <p rend="justify">Kmicic îl privi în aşa fel, încât bătrânul se îndoi până la pământ şi nu cuteză să mai scoată nici un cuvânt.</p>
                  <p rend="justify">Slujitorii lui Rzędzian se repeziră să înhame caii, iar Kmicic se întoarse iarăşi spre staroste:</p>
                  <p rend="justify">—  Ia toţi morţii şi răniţii de aici, du-i lui jupân Wołodyjowski şi spune-i din partea mea că nu-i sunt duşman, ci poate chiar un prieten mai bun decât crede… Am vrut să-l ocolesc, fiindcă nu e timpul să ne întâlnim. Poate va veni şi vremea aceea odată, dar acum el nu mi-ar da crezare, iar eu n-aş avea cu ce să-l conving… Mai târziu, însă… Bagă de seamă, domnia ta! Să-i spui că oamenii lui m-au atacat şi am fost nevoit să mă apăr.</p>
                  <p rend="justify">—  Ce e drept, aşa a şi fost! adeveri Rzędzian.</p>
                  <p rend="justify">—  Aşteaptă… mai spune-i lui jupân Wołodyjowski să stea cu toţi laolaltă, pentru că Radziwiłł aşteaptă doar venirea călărimii făgăduite de Pontus, ca să pornească asupra lor, dacă n-a şi pornit până acum. Împreună cu prinţul comis{8} uneltesc cu electorul şi e prea primejdios să stea aproape de hotar. Înainte de toate, să se strângă toţi la un loc, altfel vor pieri fără nici un folos. Voievodul de Witebsk vrea să răzbească în Podlasie… Să-i iasă în întâmpinare şi să-l ajute la nevoie.</p>
                  <p rend="justify">—  Voi spune totul întocmai, ca şi cum aş fi plătit să fac asta.</p>
                  <p rend="justify">—  Cu toate că cel care-l previne este Kmicic, să-i dea crezare, să chibzuiască împreună cu ceilalţi polcovnici şi să se gândească dacă nu sunt mai puternici laolaltă.</p>
                  <p rend="justify">Repet, hatmanul a pornit încoace, iar eu, nu-i vreau răul lui jupân Wołodyjowski.</p>
                  <p rend="justify">—  Dacă aş avea vreun semn de la domnia ta, ar fi mai uşor, zise Rzędzian.</p>
                  <p rend="justify">—  Ce nevoie ai de semn?</p>
                  <p rend="justify">—  Jupân Wołodyjowski s-ar încrede mai lesne în dragostea domniei tale şi ar gândi că trebuie să fie ceva adevărat, de vreme ce-i trimiţi un semn de recunoaştere.</p>
                  <p rend="justify">—  Uite inelul ăsta cu pecete, spuse Kmicic, deşi oamenii pe care ai să-i duci la jupân Wołodyjowski poartă destule semne de la mine.</p>
                  <p rend="justify">Spunând acestea, îşi scoase inelul din deget. Rzędzian îl primi în grabă şi zise:</p>
                  <p rend="justify">—  Mulţumesc cu umilinţă domniei tale!</p>
                  <p rend="justify">Un ceas mai târziu, Rzędzian, cu carele încărcate şi cu slujitorii, ce-i drept, cam pleoştiţi, mergea liniştit spre Szczuczyn, ducând cu ei trei morţi şi pe ceilalţi răniţi printre care se afla şi Józwa Butrym cu faţa spintecată şi cu capul spart. Privea la inelul a cărui piatră strălucea de minune la lumina lunii şi se gândea la omul acesta ciudat şi înspăimântător care, deşi făcuse atâta rău confederaţilor şi atâta bine suedezilor şi lui Radziwiłł, vroia acum să scape de la pierzanie steagurile răzvrătite.</p>
                  <p rend="justify">„Sfaturile lui porneau din inimă, îşi spuse Rzędzian. Totdeauna e mai bine când sunt mai mulţi la un loc. Dar de ce-i previne el? Poate că din dragoste pentru jupân Wołodyjowski, fiindcă l-a lăsat în viaţă la Billewicze. Chiar aşa, din prietenie! Da, dar prietenia asta poate fi în paguba prinţului hatman. Ce om ciudat, îl slujeşte pe Radziwiłł, dar vrea binele oamenilor noştri… Şi se duce la suedezi… Asta n-o mai pricep…</p>
                  <p rend="justify">Iar după o clipă adăugă: „E un şleahtic darnic, dar nu trebuie să-i stai în drum.”</p>
                  <p rend="justify">Tot aşa de greu îşi bătea capul şi bătrânul Kiemlicz, vrând să afle răspunsul la” întrebarea: pe cine slujeşte Kmicic?</p>
                  <p rend="justify">„Merge la rege, dar îi bate pe confederaţii care au rămas alături de el.</p>
                  <p rend="justify">Ce înseamnă asta? N-are încredere nici în suedezi, pentru că se ascunde de ei… Ce se va întâmpla cu noi?”</p>
                  <p rend="justify">Neputând ajunge la vreo încheiere mulţumitoare, se adresă cu răutate feciorilor:</p>
                  <p rend="justify">—  Netrebnicilor! O să muriţi fără binecuvântarea mea! Nu puteaţi măcar morţii să-i cotrobăiţi?</p>
                  <p rend="justify">—  Ne-a fost frică! răspunseră Kosma şi Damian.</p>
                  <p rend="justify">Numai Soroka era mulţumit; călărea în urma polcovnicului său.</p>
                  <p rend="justify">„A trecut ceasul rău, gândea, de vreme ce i-am bătut. Sunt curios pe cine o să mai batem acum?”</p>
                  <p rend="justify">Lui îi era totuna, aşa cum nu-i păsa nici unde merge. Nimeni nu îndrăznea să se apropie de Kmicic şi să-l întrebe ceva, deoarece tânărul polcovnic călărea posomorât ca noaptea. Se chinuia grozav că fusese silit să-i omoare pe oamenii aceştia, alături de care ar fi luptat cu mare bucurie. Chiar dacă s-ar fi predat în mâinile lor şi le-ar fi îngăduit să-l ducă la jupân Wołodyjowski, ce-ar fi gândit micul viteaz când ar fi aflat că se strecura spre suedezi în haine şi cu scrisori de liberă trecere către căpeteniile garnizoanelor?</p>
                  <p rend="justify">,Mă urmăresc vechile păcate şi nu-mi dau pace… Îşi spuse în gând. Trebuie să fug cât mai departe, călăuzeşte-mă, Doamne…!”</p>
                  <p rend="justify">Şi începu să se roage fierbinte şi să-şi liniştească conştiinţa care-i repeta: „Iarăşi ai lăsat oameni morţi în urma ta, şi nu erau suedezi…” „Doamne, îndură-te de mine!… răspundea Kmicic, mă duc la stăpânul meu şi acolo îmi voi începe slujba…”</p>
               </div>
               <div type="div3">
                  <head>Capitolul V.</head>
                  <p rend="justify">Rzędzian nu vroia să rămână pentru noapte la Pokrzyk, fiindcă de la Wąsosza nu era departe până la Szczuczyn; dorea numai să lase caii să se odihnească, mai ales pe cei care trăgeau carele încărcate. Aşa că atunci când Kmicic îi îngădui să plece mai departe, Rzędzian nu mai pierdu vremea şi după un ceas intră pe întuneric în Szczuczyn; vestind străjile cine este, poposi în piaţă, întrucât casele erau toate ocupate de oştenii care şi aşa nu încăpuseră toţi. Szczuczyn era socotit drept oraş, dar în fapt nu era, căci pe atunci nu avea nici valuri de apărare, nici casa obştei, nici tribunal şi nici catedrala piarilor, care a fost ridicată abia în timpul domniei lui Jan al III-lea{9}; case erau destul de puţine şi arătau mai mult a colibe, dar aşezarea era numită oraş pentru că erau aşezate în formă de pătrat şi alcătuiau un fel de piaţă la mijloc, aproape tot atât de plină de noroi ca şi iazul pe marginea căruia se afla târgul.</p>
                  <p rend="justify">Dormind sub blana călduroasă de lup, Rzędzian se trezi cu noaptea în cap şi se duse îndată la jupân Wołodyjowski care, nevăzându-l de multă vreme, îl primi cu bucurie şi porunci să-i cheme la cvartirul lui pe cei doi Skrzetuskişi pe jupân Zagłoba. Rzędzian izbucni în plâns la vederea fostului stăpân pe care slujindu-l cu credinţă atâţia ani şi trecând împreună prin atâtea peripeţii, ajunsese în cele din urmă să facă avere. Fără să se ruşineze de vechea slujbă, începu să-i sărute mâinile lui Jan şi să repete cu înduioşare:</p>
                  <p rend="justify">—  Stăpâne… stăpâne… În ce vremuri ne e dat să ne întâlnim iarăşi…!</p>
                  <p rend="justify">Începură cu toţii să se plângă de vremurile grele, până când jupân Zagłoba zise:</p>
                  <p rend="justify">—  Ehei, Rzędziene, băiete, tu stai mereu la sânul norocului şi, cum văd, ai ajuns cineva. Mai ţii tu minte prorocirea mea? Nu ţi-am spus eu că, dacă nu te spânzură, ai să ajungi om mare. Ce se întâmplă cu tine acum?</p>
                  <p rend="justify">—  De ce să mă spânzure, domnia ta, dacă n-am făcut nimic împotriva lui Dumnezeu şi a legii. Am slujit cu credinţă, iar dacă am trădat pe cineva, apoi acela a fost vrăjmaşul nostru, faptă pe care o socotesc un merit. Dacă ici şi colo am omorât câte un tâlhar prin viclenie, vreun răzvrătit sau pe vrăjitoarea aceea – îţi aduci aminte, domnia ta – nici acesta nu e un păcat şi, chiar dacă ar fi, nu e al meu, ci al domniei tale, fiindcă de la domnia ta am învăţat tot felul de vicleşuguri.</p>
                  <p rend="justify">—  Oho, nu se poate!… Ia uitaţi-vă la el! se miră jupân, Zagłoba. Dacă vrei ca după moarte să urlu eu pentru păcatele tale, atunci dă-mi fructa lor în timpul vieţii. Tu te lăfăieşti singur în bogăţiile pe care le-ai adunat printre cazaci, aşa că tot singur ai să te perpeleşti şi în tigaia iadului!</p>
                  <p rend="justify">—  Dumnezeu e milostiv, domnia ta, cu toate că nu-i adevărat că m-am bucurat de avere, fiindcă mai întâi i-am adus în sapă de lemn pe vecini şi am avut grijă de părinţi. Acum stau liniştiţi la Rzędziany, fără să mai fie supăraţi de nimeni, căci alde Jaworski au plecat cu traista-n băţ, iar eu mă descurc şi eu cum pot, nu prea departe de ei.</p>
                  <p rend="justify">—  Nu mai stai la Rzędziany? întrebă Jan Skrzetuski.</p>
                  <p rend="justify">—  La Rzędziany trăiesc părinţii mei, ca şi mai înainte, iar eu stau la Wąsosza şi nu mă pot plânge, fiindcă Dumnezeu m-a ajutat. Dar când am aflat că domniile voastre sunteţi la Szczuczyn, n-am mai putut sta locului, pentru că mi-am zis:Se vede că a venit timpul să mă călătoresc! Dacă-i război, război să fie!”</p>
                  <p rend="justify">—  Recunoaşte, îl încolţi Zagłoba, că ai dat bir cu fugiţii de la Wąsosza de frica suedezilor…</p>
                  <p rend="justify">—  Suedezii n-au pus încă piciorul în olatul acela, afară de podghiazurile care vin cu mare grijă şi pleacă îndată, deoarece ţăranii sunt grozav de porniţi împotriva lor.</p>
                  <p rend="justify">—  Mi-aduci o veste bună. se bucură Wołodyjowski, fiindcă ieri am trimis înadins o ceată de oşteni, ca să afle ştiri despre suedezi; nu ştiam dacă pot să fac popas la Szczuczyn fără primejdie. Ei te-au adus aici, nu-i aşa?</p>
                  <p rend="justify">—  Ceata domniei tale pe mine? Din contră, eu i-am adus sau mai degrabă i-am cărat, pentru că nici unul dintre oamenii aceia nu mai e în stare să stea singur pe cal!</p>
                  <p rend="justify">—  Cum aşa?… Ce tot vorbeşti?… Ce s-a întâmplat? întrebă Wołodyjowski.</p>
                  <p rend="justify">—  Au mâncat o chelfăneală zdravănă! lămuri Rzędzian.</p>
                  <p rend="justify">—  De la cine?</p>
                  <p rend="justify">—  De la jupân Kmicic.</p>
                  <p rend="justify">Cei doi Skrzetuski şi Zagłoba mai că zvâcniră de pe laviţă, întrebând toţi deodată:</p>
                  <p rend="justify">—  Jupân Kmicic? Ce să caute el pe aici?… Să-l fi trimis oare prinţul hatman? Haide, spune odată ce s-a întâmplat?</p>
                  <p rend="justify">Wołodyjowski se năpusti ca o furtună afară, vrând să vadă cu ochii lui grozăvia nenorocirii şi să cerceteze oamenii, aşa că Rzędzian zise:</p>
                  <p rend="justify">—  Gândesc că e mai bine să aşteptăm întoarcerea lui jupân Wołodyjowski, pentru că pe el îl priveşte cel mai mult şi e păcat să-mi bat gura de două ori.</p>
                  <p rend="justify">—  L-ai văzut pe Kmicic cu ochii tăi? întrebă jupân Zagłoba.</p>
                  <p rend="justify">—  Aşa cum te văd şi pe domnia ta!</p>
                  <p rend="justify">—  Şi ai vorbit cu el?</p>
                  <p rend="justify">—  Cum să nu vorbesc, când ne-am întâlnit la Pokrzyk, nu departe de aici; eu îmi odihneam caii, iar el poposise pentru noapte. Am stat de vorbă mai bine de un ceas, fiindcă n-aveam altceva de făcut. Eu i-am ocărit pe suedezi, dar i-a ocărât şi el…</p>
                  <p rend="justify">—  Pe suedezi? I-a ocărât şi el? întrebă Skrzetuski.</p>
                  <p rend="justify">—  Ca pe nişte răufăcători, deşi se ducea printre ei.</p>
                  <p rend="justify">—  Avea mulţi oşteni cu el?</p>
                  <p rend="justify">—  N-avea nici unul, numai vreo câţiva slujitori, e adevărat, înarmaţi şi cu asemenea chipuri, aspre şi hâde, cum nu cred să fi avut nici cei care au tăiat pruncii din porunca lui Irod. Mi-a spus că e un şleahtic fără avere, care duce caii la iarmaroc. Eu nu l-am crezut, deşi aveau vreo cincisprezece cai de vânzare, pentru că înfăţişarea şi purtările nu erau ale unui negustor de cai, iar în deget avea un inel de preţ… Uite ăsta!</p>
                  <p rend="justify">Aici Rzędzian le arătă ascultătorilor piatra scumpă, iar jupân Zagłoba se lovi peste pulpă şi strigă:</p>
                  <p rend="justify">—  I l-a şi cerut! Rzędziene, băiete, după asta te-aş cunoaşte şi la capătul lumii!</p>
                  <p rend="justify">—  Ba să-mi fie cu iertăciune, domnia ta, nu l-am cerut, că sunt şi eu şleahtic ca oricare altul, un ţigan, cu toate că trăiesc din arendă până când mi-o ajuta Dumnezeu să am moşia mea. Inelul acesta mi l-a dat Kmicic în semn că, ce mi-a spus, e adevărat. Am să-i repet vorbele, pentru că mi se pare că e vorba de pielea noastră.</p>
                  <p rend="justify">—  Cum aşa? întrebă Zagłoba.</p>
                  <p rend="justify">Tocmai atunci intră şi Wołodyjowski, cătrănit şi palid de mânie, îşi zvârli căciula pe masă şi strigă:</p>
                  <p rend="justify">—  Asta întrece orice închipuire! Trei morţi şi Józwa Butrym cu faţa tăiată, abia mai răsuflă!</p>
                  <p rend="justify">—  Józwa Butrym?… Păi ăsta are o putere de urs! se miră Zagłoba.</p>
                  <p rend="justify">—  A fost primul pe care jupân Kmicic l-a doborît sub ochii mei, se amestecă Rzędzian.</p>
                  <p rend="justify">—  M-am săturat de Kmicic ăsta, strigă Wołodyjowski furios. Unde se arată omul acesta, lasă numai morţi în urma lui, ca ciuma. Ajunge! Sânge pentru sânge, viaţă pentru viaţă… Acum însă e altă socoteală… Mi-a tăiat oamenii, a atacat nişte oşteni de treabă… Asta am să i-o trec pe răboj, până când am să-l întâlnesc…</p>
                  <p rend="justify">—  La drept vorbind, nu i-a atacat el, ci ei au început, pentru că el se aşezase în cel mai întunecat colţ, ca să nu-l recunoască, zise Rzędzian.</p>
                  <p rend="justify">—  După ce că n-ai sărit în ajutorul oamenilor mei, acum îl mai şi aperi! îl certă cu asprime Wołodyjowski.</p>
                  <p rend="justify">—  Eu spun ce-a fost… cât despre ajutor, slujitorii mei au vrut să-i ajute, dar n-au avut cum, pentru că în învălmăşeală nu ştiau nici ei pe cine să lovească şi pe cine să cruţe; dealtminteri şi-au primit şi ei porţia. Numai lui jupân Kmicic am a-i mulţumi că am plecat de acolo nevătămat şi cu calabalâcul neatins, fiindcă ascultaţi şi domniile voastre ce s-a întâmplat.</p>
                  <p rend="justify">Şi Rzędzian începu să povestească în amănunt despre încăierarea de la Pokrzyk, fără a lăsa nimic la o parte, iar când le spuse şi ce-i poruncise Kmicic să le aducă la cunoştinţă, rămaseră cu toţii uimiţi.</p>
                  <p rend="justify">—  Chiar el ţi-a spus asta? întrebă Zagłoba.</p>
                  <p rend="justify">—  Chiar el, răspunse Rzędzian. „Eu, zice, nu sunt duşmanul lui jupân Wołodyjowski şi nici al confederaţilor, cu toate că ei cred altfel. Mai târziu se va arăta cine are dreptate, dar acum, pe viul Dumnezeu, să stea toţi la un loc, că altfel voievodul de Wilno o să-i culeagă câte unul, cum alegi racii dintr-un sac.”</p>
                  <p rend="justify">—  Şi a spus că voievodul a pornit încoace? întrebă Jan Skrzetuski.</p>
                  <p rend="justify">—  El a zis că aşteaptă doar ajutoarele suedeze şi va pleca îndată spre Podlasie.</p>
                  <p rend="justify">—  Ce gândiţi, domniile voastre, despre toate acestea? întrebă Wołodyjowski, privindu-şi tovarăşii.</p>
                  <p rend="justify">—  De mirare lucru! răspunse Zagłoba. Omul ăsta ori îl trădează pe Radziwiłł, ori ne întinde vreo capcană. Dar ce fel? Ne sfătuieşte să stăm laolaltă, ce pagubă putem avea din asta?</p>
                  <p rend="justify">—  Vom muri de foame, răspunse Wołodyjowski. Am primit veste că-şi Żeromski, şi Kotowski, şi Lipnicki îşi vor împărţi steagurile în cete de câteva zeci de oameni şi le vor risipi în tot ţinutul, pentru că toţi la un loc n-au ce mânca.</p>
                  <p rend="justify">—  Şi dacă Radziwiłł se apropie într-adevăr? întrebă Stanisław Skrzetuski, cine îi va ieşi înainte?</p>
                  <p rend="justify">Nimeni nu era în stare să răspundă la asemenea întrebare, pentru că era limpede ca lumina zilei că, dacă venea marele hatman şi găsea forţele confederaţilor împrăştiate, avea să le nimicească foarte uşor.</p>
                  <p rend="justify">—  Lucru de mirare! repetă Zagłoba.</p>
                  <p rend="justify">Iar după o clipă de tăcere adăugă:</p>
                  <p rend="justify">—  Totuşi, Kmicic a arătat că ne vrea binele cu adevărat. Aş crede că l-a părăsit pe Radziwiłł… Atunci de ce fuge în haine schimbate şi unde? La suedezi…</p>
                  <p rend="justify">Aici se întoarse spre Rzędzian:</p>
                  <p rend="justify">—  Ţi-a spus el că se duce la Varşovia?</p>
                  <p rend="justify">—  Întocmai! dădu răspuns Rzędzian.</p>
                  <p rend="justify">—  E, păi acolo sunt suedezii.</p>
                  <p rend="justify">—  Dacă a mers toată noaptea, până acum trebuie să se fi întâlnit cu ei, zise Rzędzian.</p>
                  <p rend="justify">—  Aţi mai văzut vreodată un astfel de om? întrebă Zagłoba, uitându-se la cei de faţă.</p>
                  <p rend="justify">—  Nu mai încape vorbă că în el binele se amestecă cu răul, cum se amestecă grăunţele cu pleava, zise Jan Skrzetuski, dar nu cred că în sfatul pe care ni-l dă acum să se ascundă vreo înşelăciune. Nu ştiu unde se duce şi de ce se furişează în straie schimbate, mi-aş bate capul degrabă să aflu, pentru că aici e o taină la mijloc… Dar ne sfătuieşte de bine, ne previne cu gânduri bune, pot să jur; singura noastră scăpare e să-i dăm ascultare. Cine ştie dacă nu-i datorăm iarăşi sănătatea şi viaţa noastră.</p>
                  <p rend="justify">—  Pentru Dumnezeu! strigă Wołodyjowski, cum poate Radziwiłł să vie încoace, când îi ţin calea oamenii lui Zoltareńko şi pedestrimea lui Chowański? Cu noi e altceva! Un steag se strecoară mai uşor, cu toate că la Pilwiszki şi noi am fost nevoiţi să ne deschidem drum cu săbiile. Tot aşa e şi cu Kmicic care fuge cu câţiva oameni, dar cum poate să treacă de ei prinţul hatman cu toată oastea? Numai dacă-i nimiceşte pe ei mai întâi…</p>
                  <p rend="justify">Wołodyjowski nu apucă să-şi sfârşească vorba, că uşa se deschise şi intră un slujitor:</p>
                  <p rend="justify">—  A venit un trimis cu o scrisoare către înălţimea ta, spuse.</p>
                  <p rend="justify">—  Adu-l aici! porunci Wołodyjowski.</p>
                  <p rend="justify">Slujitorul ieşi, iar după o clipă se întoarse cu scrisoarea. Jupân Michał rupse repede pecetea şi începu să citească: „Ce n-am apucat să-i spun ieriarendaşului din Wąsosza, vă scriu aici. Hatmanul are şi aşa destulă oaste, ca să lupte împotriva voastră, dar aşteaptă înadins întăririle suedeze, ca să pornească asupra voastră în numele regelui suedez. Pentru că, dacă în asemenea împrejurare l-ar lovi septentrionii, i-ar lovi şi pe suedezi, ceea ce ar însemna războiul cu regele Suediei. Lucru pe care nu va cuteza să-l facă fără poruncă anume, întrucât se tem de suedezi şi nu vor lua asupra lor răspunderea izbucnirii războiului. Şi-au dat seama că Radziwiłł se acoperă peste tot cu suedezii; numai să împuşte sau să taie vreunul şi războiul e gata. Acum, când Lituania s-a predat, nici septentrionii nu prea ştiu ce să facă; stau pe loc şi aşteaptă să vadă ce se va întâmpla. Din această pricină îl vor lăsa în pace pe Radziwiłł, care va veni drept asupra voastră şi vă va zdrobi pe rând, dacă nu vă veţi aduna laolaltă. Pe legea mea, faceţi cum vă spun şi chemaţi degrabă pe voievodul de Witebsk, pentru că şi lui îi este mai lesne să vie acum, când septentrionii stau ca prostiţi. Vroiam să vă previn sub alt nume, ca să mă credeţi mai uşor, dar pentru că s-a aflat cine vă trimite ştirea, mă iscălesc cu numele-mi adevărat. Veţi pieri, de nu-mi veţi da crezare, pentru că nici eu nu mai sunt cel care am fost şi, cu ajutorul lui Dumnezeu, o să auziţi alte lucruri despre mine. Kmicic”.</p>
                  <p rend="justify">—  Doreai să ştii cum o să ajungă Radziwiłł la noi, iată răspunsul! zise Jan Skrzetuski.</p>
                  <p rend="justify">—  E adevărat… Lămuririle lui sunt întemeiate! răspunse Wołodyjowski.</p>
                  <p rend="justify">—  Ce-i asta, întemeiate?! sunt sfinte! strigă Zagłoba. Nu mai e nici o îndoială. Am fost cel dintâi care mi-am dat seama ce zace în omul ăsta şi, cu toate că nu e blestem care să nu fi fost rostit asupra capului său, eu vă spun că va trebui să-l binecuvântăm. Mie îmi ajunge să mă uit o dată la om, ca să văd câte parale face. Vă aduceţi aminte cum mi-a căzut cu tronc la Kiejdany? Şi el ţine la noi, ca la nişte oşteni de ispravă, iar când a auzit prima dată de numele meu, cât pe ce să mă înăbuşe în braţe şi prin mine v-a scăpat pe toţi.</p>
                  <p rend="justify">—  Nu te-ai schimbat deloc, domnia ta, observă Rzędzian, de ce să te ridice Kmicic în slăvi pe domnia ta mai mult decât pe stăpânul meu sau pe jupân Wołodyjowski?</p>
                  <p rend="justify">—  Eşti un mare prost! răspunse Zagłoba. A priceput de la început ce-ţi poate pielea şi dacă-ţi zice arendaşul şi nu nătărăul de la Wąsosza, o face numai din pricina creşterii alese.</p>
                  <p rend="justify">—  Atunci poate că şi cu domnia ta s-a întâmplat la fel? răspunse Rzędzian.</p>
                  <p rend="justify">—  Ia te uită cum se repede cu coarnele în pâine; însoară-te, jupâne arendaş, şi vei împunge şi mai bine… Las-pe mine!</p>
                  <p rend="justify">—  Toate sunt bune, zise Wołodyjowski, dar dacă sfatul lui porneşte din inimă, de ce n-a venit el însuşi aici, în loc să se furişeze ca lupul pe lângă noi şi să ne muşte oamenii?</p>
                  <p rend="justify">—  Las-o baltă, jupâne Michał, îl dojeni Zagłoba. Tu să faci ce socotim noi că e bine şi n-ai să ieşi în pagubă. Dacă mintea ţi-ar fi pe măsura săbiei, ai fi ajuns mare hatman în locul lui Rewera Potocki{10}. De ce trebuia Kmicic să vie aici?… Ca să nu-l crezi nici pe el, aşa cum nu crezi în scrisoarea lui; s-ar fi ajuns îndată la bătaie, pentru că ştii că se supără repede. Dar să zicem că tu l-ai fi crezut, ce-ar fi spus ceilalţi polcovnici, Kotowski, Żeromski sau Lipnicki?… Ce-ar fi gândit oamenii tăi din Lauda? N-ar fi sărit să-l taie cu săbiile, când nu te-ai fi uitat la ei?</p>
                  <p rend="justify">—  Tătuca are dreptate, zise Skrzetuski, nu putea să vie aici.</p>
                  <p rend="justify">—  Atunci de ce se duce la suedezi? repetă jupân Michał cu îndărătnicie.</p>
                  <p rend="justify">—  Dracu să-l ştie, dacă s-a dus la suedezi sau în altă parte, cine ştie ce i-a mai trăznit prin mintea-i înfierbântată! Nu ne priveşte, noi să profităm de sfatul lui, dacă vrem să scăpăm cu viaţă.</p>
                  <p rend="justify">—  Asta-i, ce să mai stăm pe gânduri! spuse Stanisław Skrzetuski.</p>
                  <p rend="justify">—  Trebuie să-i vestim degrabă pe Kotowski, Żeromski, Lipnicki şi pe celălalt Kmicic! interveni Jan Skrzetuski. Michał, dă-le de ştire cât poţi de repede, dar să nu le scrii cine ne-a prevenit, pentru că mai mult ca sigur că n-au să se încreadă în el.</p>
                  <p rend="justify">—  O să ştim numai, noi al cui e meritul şi la vremea potrivită n-o să întârziem s-o spunem! strigă Zagłoba. Haide, Michał, mai iute!</p>
                  <p rend="justify">—  Iar noi să pornim spre Białystok, hotărând acolo locul de strânsură. De l-ar aduce Dumnezeu mai repede pe voievodul de Witebsk! rosti Jan.</p>
                  <p rend="justify">—  La Białystok va trebui să-i trimitem o deputăţie din partea oştenilor. Cu ajutorul Celui de Sus, zise Zagłoba, îl vom întâmpina pe hatmanul de Lituania cu o putere tot atât de mare ca şi a lui, dacă nu şi mai mare. Noi nu ne putem măsura cu el, dar voievodul de Witebsk e altă socoteală. E un stăpân cinstit şi plin de virtuţi, cum nu mai găseşti altul în Republică!</p>
                  <p rend="justify">—  Domnia ta îl cunoşti pe jupân Sapieha? întrebă Stanisław Skrzetuski.</p>
                  <p rend="justify">—  Dacă-l cunosc? îl ştiu de copil, nu era mai mare decât sabia mea. Dar era un înger.</p>
                  <p rend="justify">—  Şi-a jertfit nu numai moşiile, nu numai argintăria şi podoabele de preţ, dar a topit până şi cataramele de la harnaşamentele cailor, ca să facă bani şi să strângă cât mai multă oştire împotriva vrăjmaşului, spuse Wołodyjowski.</p>
                  <p rend="justify">—  Slavă Domnului că mai avem măcar unul ca el! răspunse Stanisław. Vă aduceţi aminte câtă încredere am avut în Radziwiłł?</p>
                  <p rend="justify">—  Nu huli, domnia ta! îl certă Zagłoba. Voievodul de Witebsk? Nu şi iar nu! Să trăiască voievodul de Witebsk!… Iar tu, Michał, du-te şi repede gonacii! N-au decât să rămâie nevătămaţi toţi ţiparii de la Szczuczyn, noi să mergem la Białystok, unde poate o să găsim alt soi de peşte… Ovreii coc acolo de sabat nişte colăcei grozavi. Ehei, bine că începe războiul. Mi se făcuse dor… După ce-l vom îmbrânci pe Radziwiłł, o să ne aruncăm asupra suedezilor. Le-am mai arătat noi de ce suntem în stare!… Haide, Michał, pentru că periculum în mora.</p>
                  <p rend="justify">—  Iar eu mă duc să adun steagul şi să-l pregătesc de drum! zise Jan.</p>
                  <p rend="justify">Un ceas mai târziu, peste zece olăcari goneau din răsputeri spre Podlasie; puţin în urma lor porni şi steagul laudanian. Căpeteniile călăreau în frunte, sfătuindu-se asupra celor ce aveau de făcut, în timp ce oştenii erau conduşi de jupân Roch Kowalski. Se îndreptară spre Osowiec şi Goniądz, scurtând drumul spre Białystok, unde aveau să aştepte venirea celorlalte steaguri ale confederaţilor.</p>
               </div>
               <div type="div3">
                  <head>Capitolul VI.</head>
                  <p rend="justify">Scrisorile în care Wołodyjowski îi vestea de marşul lui Radziwiłł găsiră ascultare la toţi polcovnicii împrăştiaţi în ţinutul Podlasie. Unii îşi împărţiseră steagurile în cete mai mici, ca să ierneze mai uşor, alţii îngăduiseră şleahticilor să plece pe la casele lor, aşa că sub fiecare flamură mai rămăseseră numai zece-cincisprezece oşteni de elită şi câteva zeci de călăreţi de rând. Polcovnicii consimţiseră, pe de o parte, de teama foametei, iar pe de altă parte, din pricina greutăţii de a păstra disciplina în steagurile care, o dată răzvrătite împotriva fostei căpetenii, erau gata la cel dintâi prilej să nu-şi mai asculte nici conducătorii de acum. Dacă s-ar fi găsit o căpetenie de rang mare care să le ducă în lupta împotriva oricăruia dintre cei doi vrăjmaşi sau chiar împotriva lui Radziwiłł, ascultarea lor ar fi fost pilduitoare. Aşa însă, lâncezind în Podlasie, unde îşi petreceau vremea cucerind cetăţuile lui Radziwiłł, jefuind bunurile prinţului voievod şi negociind cu prinţul Bogusław, disciplina slăbise mult. În asemenea împrejurări, oştenii se învăţau cu samavolniciile şi asuprirea locuitorilor liniştiţi. O parte dintre ei, nu prea mulţi, mai ales cei de rând, şi dintre slujitori, fugiseră şi alcătuiseră cete prădalnice care se îndeletniceau cu jaful la drumul mare. În felul acesta, oştirea care nu se alăturase nici unui duşman, rămânând singura nădejde a regelui şi a iubitorilor, de ţară, se destrăma din ce în ce mai mult. Împărţirea steagurilor în grupuri mai mici adâncise şi mai mult delăsarea. Sigur că laolaltă le era mai greu să găsească hrană, dar poate că teama de foame era umflată înadins, pentru că era vreme de toamnă şi recoltele fuseseră bogate, mai ales că nici un vrăjmaş nu trecuse ţinutul prin foc şi sabie. Îl sărăciseră întrucâtva tocmai jafurile confederaţilor, aşa cum trândăvia slăbise ascultarea oştenilor.</p>
                  <p rend="justify">Deşi părea ciudat, întâmplarea făcuse ca duşmanul să nu se atingă până acum de aceste steaguri. Revărsându-se dinspre apus şi îndreptându-se spre miazăzi, suedezii nu ajunseseră încă în intrândul pe care-l forma ţinutul Podlasie între Mazowsze şi Lituania. Pe de altă parte, hoardelelui Chowański, Trubecki şi Srebrny stăteau liniştite în pământurile ocupate, şovăind sau mai degrabă neştiind ce să facă. În Rutenia, Buturlin şi Chmielnicki luptau caşi mai înainte şi tocmai atunci zdrobiseră la Grodek un pâlc de oaste condus de marele hatman al coroanei, jupân Potocki{11}. Iar Lituania se afla sub oblăduirea suedezilor. Pustiirea ei însemna, cum bine scria Kmicic, începutul războiului cu spăimoşii suedezi de care tremura o lume. „Septentrionii îşi îngăduiau deci o clipă de răgaz”, şi unii oameni cu experienţă povesteau că în curând se vor întoarce ca aliaţi ai lui Jan Kazimierz şi ai Republicii împotriva regelui suedez, a cărui putere, dacă ar fi cucerit toată Republica, ar fi fost cea mai mare din Europa.</p>
                  <p rend="justify">Aşa că Chowański nu năvălea în Podlasie şi nu căuta pricină steagurilor confederate care, la rândul lor, fără căpetenie şi împrăştiate, nu atacau şi nu erau în stare să atace pe nimeni ori să întreprindă ceva mai de soi decât jefuirea moşiilor lui Radziwiłł. În schimb, scădeau în putere. Cu toate acestea, scrisorile lui Wołodyjowski şi vestea despre marşul ameninţător al lui Radziwiłł îi treziră pe polcovnici din amorţeală. Începură să-şi adune steagurile şi să trimită în toate părţile porunci scrise care chemau oştenii sub steag, ameninţându-i cu pedepse aspre pe cei care nu se vor înfăţişa. Cel dintâi care porni fără întârziere spre Białystok fu Żeromski, cel mai însemnat dintre polcovnici, al cărui steag se afla în cea mai bună stare; la o săptămână după el sosi Jakub Kmicic, ce-i drept, numai cu o sută douăzeci de oameni, după care începură să se adune oştenii lui Kotowski şi Lipnicki. Câte unul sau în grupuri; veniră de bunăvoie şi şleahticii din aşezările de prin împrejurimi, ca alde Zięcinek, Świderski, Jaworski, Rzędzian şi Mazowiecki; veniră volintiri până şi din ţinutul Lublinului, neamurile Karwowski sau Tur; din când în când îşi făcea apariţia şi câte un şleahtic mai răsărit cu ceata de slujitori bine înarmaţi. Steagurile trimiseră împuterniciţi să ridice bani şi hrană cu iscălitură, într-un cuvânt, oamenii începură să se frământe pretutindeni şi să se pregătească de luptă, astfel că atunci când sosi Wołodyjowski cu steagul din Lauda, la Białystok se aflau sub arme câteva mii de oşteni, cărora numai căpetenia le mai lipsea.</p>
                  <p rend="justify">Peste tot domnea încă neorânduiala şi neascultarea, dar nici una, nici cealaltă nu mai erau atât de mari ca printre şleahticii care, cu câteva luni în urmă, trebuiau să apere trecerea de la Ujście, în Wiekopolska, împotriva suedezilor. Oştenii din Podlasie, Lublin şi Lituania erau oameni învăţaţi cu războiul şi nici măcar printre volintiri nu se afla nici unul, afară de copilandri, care să nu fi mirosit praful de puşcă şi „să nu fi tras tutun pe nas din tabacherea lui Marte.” Luptaseră cu toţii împotriva cazacilor, a turcilor sau a tătarilor; unii dintre ei ţineau minte şi războaiele cu suedezii. Mai presus de toţi, prin experienţa în luptă şi vorba iscusită, era jupân Zagłoba care se bucura din toată inima că se află în mijlocul atâtor oşteni; aici nici un sfat nu se ţinea cu gâtlejul uscat. Faima lui întrecea cu mult pe a celor mai însemnaţi dintre polcovnici.</p>
                  <p rend="justify">Laudanienii povesteau că, dacă nu era el, Wołodyjowski, cei doi Skrzetuski, Mirski şi Oskierko ar fi pierit de mâna lui Radziwiłł care-i trimisese să-i omoare la Birże. Nici el nu-şi ascundea meritele şi îşi făcea partea leului, ca să ştie cu toţii cu cine stau de vorbă.</p>
                  <p rend="justify">—  Nu-mi place să mă laud, spunea, şi nici să înfloresc lucrurile, pentru că la mine adevărul e temelie, ceea ce poate întări şi nepotul meu.</p>
                  <p rend="justify">Aici se întorcea spre jupân Roch Kowalski care se ivea dinapoia lui jupân Zagłoba şi rostea apăsat:</p>
                  <p rend="justify">—  Unchiul… nu… minte!</p>
                  <p rend="justify">Şi răsuflând adânc, îşi rostogolea privirile peste cei de faţă, căutându-l pe îndrăzneţul care ar fi cutezat să se împotrivească.</p>
                  <p rend="justify">Dar nu se împotrivea nimeni niciodată, aşa că jupân Zagłoba începea să-şi istorisească isprăvile de demult: cum încă pe vremea când trăia jupân Koniecpolski contribuise de două ori la înfrângerea lui Gustav Adolf, cum după aceea îl lăsase cu buzele umflate pe Chmielnicki, ce făptuise la Zbaraż, cum i se supunea şi-l asculta în toate prinţul Jeremi, cum îi încredinţa conducerea ieşirilor din întărituri asupra vrăjmaşului…</p>
                  <p rend="justify">—  Şi după fiecare năvală, spunea, când tăiam vreo cinci sau zece mii de nemernici, Chmielnicki se lovea cu capul de pereţi şi repeta: „Numai diavolul acela de Zagłoba a putut s-o facă”, iar după ce s-a încheiat înţelegerea de la Zbórow, hanul însuşi s-a uitat la mine ca la o minune şi mi-a cerut portretul, vrând să i-l trimită în dar sultanului.</p>
                  <p rend="justify">—  Acum avem mai multă nevoie ca oricând astfel de oameni! repetau ascultătorii.</p>
                  <p rend="justify">Or, cum nu erau puţini cei care auziseră dinainte de isprăvile neobişnuite ale lui jupân Zagłoba, despre care se dusese buhul în toată Republica, când întâmplările proaspete de la Kiejdany – eliberarea polcovnicilor şi ciocnirea de la Klewany cu suedezii – întăriră vechea faimă a viteazului, slava lui crescu şi mai mult; jupân Zagłoba se fălea ca un soare în văzul tuturor, mai luminos şi mai vajnic decât toţi ceilalţi.</p>
                  <p rend="justify">—  Dacă Republica avea o mie de oameni ca el, nu se ajungea la cele întâmplate! repetau prin tabără.</p>
                  <p rend="justify">—  Să-i mulţumim lui Dumnezeu că avem măcar unul printre noi!</p>
                  <p rend="justify">—  El a fost primul care l-a făcut trădător pe Radziwiłł.</p>
                  <p rend="justify">—  Şi a scăpat nişte oameni destoinici din mâna lui, iar pe drum i-a nimicit pe suedezi la Klewany, de n-a mai rămas niciunul în viaţă.</p>
                  <p rend="justify">—  El a obţinut prima biruinţă!</p>
                  <p rend="justify">—  Cu ajutorul lui Dumnezeu, nu şi ultima!</p>
                  <p rend="justify">Polcovnicii Żeromski, Kotowski, Jakub Kmicic şi Lipnicki se purtau şi ei cu mult respect faţă de jupân Zagłoba. Şi-l smulgeau unul altuia şi-i cereau sfatul în toate, minunându-se de înţelepciunea lui, care era pe măsura vitejiei.</p>
                  <p rend="justify">Acum tocmai stăteau la sfat într-o treabă însemnată. Trimiseseră într-adevăr o deputăţie lavoievodulde Witebsk, ca să vie să ia conducerea asupra lor, dar pentru că nu ştia nimeni unde se află voievodul în clipa aceea, solii plecaseră şi parcă intraseră în pământ. Se zvonea că au fost prinşi de podghiazurile lui Zoltareńko, care ajungeau până la Wołkowysk, jefuind pe socoteala lor.</p>
                  <p rend="justify">În astfel de împrejurări, polcovnicii hotărâseră să aleagă la Białystok o căpetenie peste întreaga tabără, care să ţină locul lui jupân Sapieha. Nu mai e nevoie să spunem că, afară de Wołodyjowski, fiecare polcovnic se gândea la el însuşi.</p>
                  <p rend="justify">Începură tot felul de lucrături pentru câştigarea oamenilor. Oştenii se arătară dornici să ia parte la alegeri, dar nu prin delegaţi, ci în adunarea cea mare care se alcătui îndată în acest scop.</p>
                  <p rend="justify">Wołodyjowski, după ce se sfătui cu prietenii săi, îl propuse pe jupân Żeromski, un om cinstit şi cu mare trecere, care impunea prin frumuseţea şi barba-i de senator până la brâu. Pe deasupra, era un războinic ager şi cu experienţă. Acesta însă, drept recunoştinţă, îl propuse pe Wołodyjowski, dar Kotowski, Lipnicki şi Jakub Kmicic se arătară împotrivă, spunând că nu pot să aleagă pe cel mai tânăr dintre ei, deoarece înlocuitorul căpeteniei trebuie să reprezinte puterea supremă şi înaintea marilor magnaţi.</p>
                  <p rend="justify">—  Dar cine-i cel mai vârstnic aici? întrebară glasuri numeroase.</p>
                  <p rend="justify">—  Unchiul e cel mai vârstnic! strigă deodată jupân Roch Kowalski cu glasul tunător şi toţi îşi întoarseră capetele spre el.</p>
                  <p rend="justify">—  Păcat numai că n-are nici un steag, spuse Jachowicz care-l înlocuia pe Żeromski. Alţii începură să strige şi ei.</p>
                  <p rend="justify">—  Şi ce-i cu asta?! E neapărată nevoie să alegem un polcovnic?… Nu stă oare numai în puterea noastră? Nu alegem oare în liberis suffragiis? De vreme ce orice şleahtic poate să ajungă rege, ce să mai vorbim de înlocuitorul marii căpetenii…</p>
                  <p rend="justify">Atunci jupân Lipnicki, care nu-l suferea pe Żeromski şi nu-l vroia ales în ruptul capului, luă cuvântul:</p>
                  <p rend="justify">—  Aşa-i, pe legea mea! Domniile voastre sunteţi liberi să alegeţi pe cine vă place! Ba, e chiar mai bine să nu alegeţi un polcovnic, fiindcă nu va mai fi nici unul nedreptăţit şi invidios.</p>
                  <p rend="justify">Se iscă o larmă grozavă. Glasuri numeroase strigară:</p>
                  <p rend="justify">—  Să punem la vot, să punem la vot!</p>
                  <p rend="justify">—  Cine-l întrece în slavă pe jupân Zagłoba?</p>
                  <p rend="justify">—  Cine-i cel mai viteaz?</p>
                  <p rend="justify">—  Cine are mai multă experienţă?</p>
                  <p rend="justify">—  Pe jupân Zagłoba îl vrem…</p>
                  <p rend="justify">—  Să trăiască jupân Zagłoba! Trăiască locţiitorul căpeteniei!</p>
                  <p rend="justify">—  Trăiască, trăiască! răcneau tot mai multe gâtlejuri.</p>
                  <p rend="justify">—  Să-i luăm în săbii pe cei ce se împotrivesc!… strigară cei mai înflăcăraţi.</p>
                  <p rend="justify">—  Nu se împotriveşte nimeni, unanimitate! răspunse mulţimea.</p>
                  <p rend="justify">—  Să ne trăiască! El l-a biruit pe Gustav Adolf! El i-a tăbăcit pielea lui Chmielnicki!</p>
                  <p rend="justify">—  Şi i-a scăpat pe polcovnici!</p>
                  <p rend="justify">—  I-a bătut pe suedezi la Klewany!</p>
                  <p rend="justify">—  Vivat,vivat! Zagłoba dux! Vivat, vivat!</p>
                  <p rend="justify">Şi oştenii începură să-şi arunce căciulile în sus şi să alerge prin tabără în căutarea lui jupân Zagłoba.</p>
                  <p rend="justify">El însă rămase uimit şi descumpănit la început, pentru că nu vroise rangul, pentru el, ci pentru Skrzetuski; la asemenea întorsătură de lucruri nu se aştepta. De aceea, când mulţimea de câteva mii de oameni începu să-i strige numele, roşi ca sfecla.</p>
                  <p rend="justify">Oştenii îlÎnconjurară şi, văzându-i încurcătura, o socotiră drept semn al modestiei şi începură să strige:</p>
                  <p rend="justify">—  Ia te uită, s-a îmbujorat ca o jupâniţă! E tot atât de modest, pe cât e de viteaz! Să trăiască şi să ne conducă la izbândă!</p>
                  <p rend="justify">În acest timp, sosiră şi polcovnicii şi vrând-nevrând îl firitisiră pentru alegere; unii dintre ei din toată inima, întrucât nu fusese ales un rival. Numai Wołodyjowski mişca din mustăcioară, tot atât de uluit ca şi jupân Zagłoba, în vreme ce Rzędzian, cu gura căscată şi ochii holbaţi, se uita cu îndoială, dar şi cu anume respect la jupân Zagłoba care îşi revenea treptat din tulburare; în cele din urmă, îşi puse mâinile în şolduri şi îşi înălţă capul, primind cum se cuvine urările.</p>
                  <p rend="justify">Cel dintâi îl firitisi Żeromski din partea polcovnicilor, apoi vorbi în numele oştenilor un cavaler din steagul lui Kotowski, jupân Żymirski, folosind sentinţe din marii înţelepţi ai lumii.</p>
                  <p rend="justify">Zagłoba asculta, încuviinţând din cap; în cele din urmă, când vorbitorul sfârşi, înlocuitorul marii căpetenii spuse cele ce urmează:</p>
                  <p rend="justify">—  Domniile voastre! Chiar dacă cineva ar vrea să înece meritul adevărat în oceanul nemărginit sau să-l îngroape sub Carpaţii înalţi până la cer, el tot va ieşi la suprafaţă, din apă şi din pământ, ca să spună oamenilor: „Eu sunt acela care nu mă cutremur la lumină, nu mă tem de judecată şi-mi aştept răsplata.” Dar pentru că virtutea se cuvine să fie înrămată în modestie, ca piatra scumpă în aur, vă întreb, domniile voastre: m-am lăudat eu vreodată cu meritele mele? Nu le-am păzit întotdeauna ca pe ochii din cap? M-am lăsat oare ispitit de rangul cu care m-aţi împodobit? Domniile voastre mi-aţi aflat singuri meritele, fiindcă eu sunt gata să le neg şi să vă spun: aici se află mulţi mai vrednici decât mine, cum e jupân Żeromski, jupân Kotowski, jupân Lipnicki, jupân Kmicic, jupân Oskierko, jupân Skrzetuski sau Jupân Wołodyjowski, toţi războinici de frunte cu care nu s-ar ruşina nici vremurile de altădată… De ce dar m-aţi ales pe mine şi nu pe oricare dintre ei? Încă nu e timpul pierdut… Luaţi această mare cinste de pe umerii mei şi împodobiţi cu această mantie pe unul mai vrednic!</p>
                  <p rend="justify">—  Nu se poate, nu se poate! răcniră sute de mii de glasuri.</p>
                  <p rend="justify">—  Nu se poate! repetară polcovnicii, bucuroşi de laudă în auzul tuturor, vrând să-şi arate şi ei modestia înaintea oştirii.</p>
                  <p rend="justify">—  Văd şi eu că altfel nu se poate! răspunse Zagłoba. Să se împlinească atunci voia domniilor voastre. Vă mulţumesc din toată inima, fraţii mei, şi trag nădejde că mă va ajuta Dumnezeu să nu vă dezamăgesc în încrederea pe care mi-o arătaţi. Vă făgăduiesc că voi fi alături de domniile voastre până în clipa din urmă şi, dacă drumurile necercetate ale sorţii ne vor aduce izbânda sau pieirea, nici moartea nu ne va despărţi, pentru că slava ne va uni pe toţi şi după aceea.</p>
                  <p rend="justify">O  însufleţire grozavă se înstăpâni în adunare. Unii puseră mâna pe săbii, alţii începură să lăcrimeze; chelia lui jupân Zagłoba se acoperi de broboane de sudoare, dar înflăcărarea îi crescu şi mai mult.</p>
                  <p rend="justify">—  Vom lupta pentru regele nostru legiuit, pe care l-am ales, şi pentru ţară! strigă. Pentru rege şi pentru ţară vom trăi şi vom muri! Domniile voastre, de când e ţara asta, niciodată nu s-au abătut asupra ei asemenea nenorociri. Trădătorii au deschis porţile şi nu mai e nici o palmă de pământ, afară de ţinutul acesta, în care să nu fi pătruns vrăjmaşul. În domniile voastre este nădejdea ţării, iar în mine nădejdea domniilor voastre, toată Republica are ochii îndreptaţi asupra noastră! Să-i arătăm că nu degeaba îşi întind braţele spre noi. Aşa cum domniile voastre îmi cereţi mie vitejie şi credinţă, tot aşa vă cer şi eu supunere şi ascultare; dacă vom fi uniţi, pilda noastră va deschide ochii acelora care au fost înşelaţi de vrăjmaş şi jumătate din Republică va veni la noi! Toţi acei care cred în Dumnezeu vor fi alături de noi, puterile cerului ne vor ajuta şi cine va mai putea să ne ţină piept?!</p>
                  <p rend="justify">—  Aşa va fi, pe legea mea, aşa va fi! Solomon înţeleptul vorbeşte prin gura lui!… Loveşte, ucide! strigară glasuri tunătoare.</p>
                  <p rend="justify">Iar jupân Zagłoba îşi întinse mâinile spre miazănoapte şi începu să strige:</p>
                  <p rend="justify">—  Acum poţi să vii, fârtate Radziwiłł! Pofteşte, jupâne hatman, ereticule, voievod al lui Lucifer! Te aşteptăm cu toţii, laolaltă, nu fărâmiţaţi în grupuri, nu împărţiţi de discordie, ci în bună înţelegere, nu cu hârţoage şi negocieri, ci cu paloşul în mână! Te aşteaptă oastea vitează şi eu, conducătorul ei. Haide, arată-te, ieşi înaintea lui Zagłoba! Cheamă-ţi diavolii într-ajutor şi vino să ne încercăm puterile!… Haide!</p>
                  <p rend="justify">Se întoarse apoi spre oşteni şi continuă să strige cu glas mare, de se auzea în toată tabăra:</p>
                  <p rend="justify">—  Pentru Dumnezeu, domniile voastre! Simt în mine duhul prorociei! Numai să fim uniţi şi îi vom bate pe nemernicii ăştia de nădrăgari, ciorăpari, mâncători de peşte şi alţi păduchioşi, bărboşi şi cojocari care umblă vara cu sania!… O să le tragem o chelfăneală, de n-o să mai ştie pe unde să scoată cămaşa. Să-i nimicim pe câinii ăştia, haidem cu toţii, cine crede în Dumnezeu, cui i-e dragă virtutea şi ţara, să mă urmeze!</p>
                  <p rend="justify">Câteva mii de săbii străluciră deodată. Mulţimile îl înconjurară pe jupân Zagłoba, îmbulzindu-se, îmbrâncindu-se şi răcnind:</p>
                  <p rend="justify">—  Călăuzeşte-ne, călăuzeşte-ne!</p>
                  <p rend="justify">—  Mâine să fiţi gata! porunci Zagłoba înflăcărat.</p>
                  <p rend="justify">Alegerea avu loc de dimineaţă, iar după-amiază căpetenia trecu în revistă oştirea. Toate steagurile se aflau aliniate pe întinderea de la Choroszcz, unul lângă altul în mare rânduială cu polcovnicii şi steagarii în frunte, iar pe dinainte trecea călare jupân Zagłoba, sub tui, cu buzduganul aurit în mână şi cu pana de stârc la căciulă. Părea hatman înnăscut! Şi aşa cercetă pe rând toate steagurile, cum îşi cercetează păstorul turma, iar oştenilor le creştea inima la vederea acestei staturi impunătoare. Polcovnicii veneau pe rând înaintea lui, iar el vorbea cu fiecare, lăuda şi dojenea în acelaşi timp, aşa că până şi aceia care la început nu se arătaseră prea mulţumiţi de alegere fură nevoiţi să recunoască în sinea lor că noua căpetenie se pricepe la treburile ostăşeşti, iar îndatoririle de conducător nu sunt o noutate pentru el.</p>
                  <p rend="justify">Numai Wołodyjowski îşi mişcă în chip ciudat mustăcioara, când jupân Zagłoba îl bătu pe umeri faţă de ceilalţi polcovnici, şi-i zise:</p>
                  <p rend="justify">—  Jupâne Michał, sunt mulţumit de domnia ta, fiindcă steagul arată mai bine decât oricare altul. Dă-ţi silinţa şi de acum înainte şi poţi fi sigur că n-am să te uit!</p>
                  <p rend="justify">—  Pe legea mea! îi şopti Wołodyjowski lui Skrzetuski pe când se întorceau de la cercetarea oştilor, ce altceva putea să-mi spună un hatman adevărat?</p>
                  <p rend="justify">În aceeaşi zi, jupân Zagłoba trimise podghiazuri în toate părţile, iar când se întoarseră a doua zi de dimineaţă, ascultă cu grijă toate ştirile, după care se duse la cvartirul lui Wołodyjowski care sta împreună cu cei doi Skrzetuski.</p>
                  <p rend="justify">—  Faţă de oşteni trebuie să mă port potrivit rangului meu, spuse cu bunăvoinţă, dar între noi putem să rămânem ca şi înainte… Aici suntem prieteni, nu căpetenie şi supuşi! N-am să mă ruşinez să primesc chiar sfaturi de la voi, cu toate că am şi eu mintea mea, pentru că ştiu că sunteţi oameni cu experienţă, cum puţini se află în Republică.</p>
                  <p rend="justify">Îl primiră deci ca şi mai înainte şi în curând orice deosebire se şterse; doar Rzędzian nu mai cuteza să se arate tot atât de îndrăzneţ şi stătea pe un colţ de laviţă.</p>
                  <p rend="justify">—  Ce ai de gând să faci, tătucă? întrebă Jan Skrzetuski.</p>
                  <p rend="justify">—  Înainte de toate vreau să păstrez rânduiala şi ascultarea; oştenii trebuie să aibă ceva de făcut, altminteri îşi face loc delăsarea. Jupâne Michał, am văzut eu prea bine că mormăiai în barbă, când am repezit podghiazurile în cele patru părţi ale lumii, dar trebuia s-o fac, ca să învăţ oamenii cu truda, pentru că au lâncezit destul. Asta o dată, iar în al doilea rând, de ce avem noi nevoie? De oameni, nu, fiindcă avem destui şi o să se strângă şi mai mulţi. Şleahticii care au fugit din ţinutul Mazowsze în Prusia, de frica suedezilor, vor veni şi ei tot aici. De oameni şi de săbii nu vom duce lipsă, hrana însă nu va ajunge, iar fără hrană nici o oştire din lume nu poate să dureze. De aceea, am de gând să poruncesc podghiazurilor să ia şi să aducă aici tot ce le cade în mână: vite, oi, porci, grâie şi fân, din Podlasia ca şi din Mazowsze, căci nici acolo n-a călcat vrăjmaşul şi au de toate din belşug.</p>
                  <p rend="justify">—  Da, dar şleahticii vor face mare tărăboi, băgă de seamă Skrzetuski, dacă li se vor lua vitele şi recolta.</p>
                  <p rend="justify">—  Pentru mine oştirea înseamnă mai mult decât şleahticii. N-au decât să ţipe cât poftesc! La urma urmei, nu le vor lua degeaba, am să poruncesc să le dea hârtie la mână; am iscălit atâtea azi-noapte, încât ar ajunge pentru jumătate din Republică. N-am bani, dar după război şi după alungarea suedezilor, Republica va plăti. Ce-mi spuneţi voi mie! Şleahticii o păţesc mai rău, când sunt jefuiţi de oşteni înfometaţi. Mă gândesc, de asemenea, să cercetez pădurile, am auzit că mulţi ţărani au fugit cu vitele prin codri. Oştirea să-i mulţumească lui Dumnezeu că i-a dat gândul cel bun să mă aleagă pe mine căpetenie, pentru că nimeni altul nu s-ar fi descurcat mai bine.</p>
                  <p rend="justify">—  Ce să mai vorbim, domnia ta ai o minte de senator! zise Rzędzian.</p>
                  <p rend="justify">—  Ce, cum! se bucură Zagłoba de laudă. Lasă, împieliţatule, că nici cu tine nu mi-e frică. Că mâine am să te fac porucinic, numai să se ivească vreun vacans{12}.</p>
                  <p rend="justify">—  Mulţumesc cu umilinţă, domnia ta… răspunse Rzędzian.</p>
                  <p rend="justify">—  Iată planul meu! vorbi mai departe Zagłoba. Mai întâi să strângem atâta proviant, ca şi când ar trebui să facem faţă la o împresurare, apoi o să ridicăm întărituri şi după aceea n-are decât să vină Radziwiłł cu suedezii sau cu diavolii lui. Nemernic să fiu, dacă n-am să fac aici un al doilea Zbaraż!</p>
                  <p rend="justify">—  Pe viul Dumnezeu, ar fi grozav! strigă Wołodyjowski. Dar de unde o să luăm tunuri?</p>
                  <p rend="justify">—  Jupân Kotowski are două săcăluşe, Kmicic un treasc, la Białystok sunt patru tunuri mici pe care trebuiau să le trimită la castelul de la Tykocin; fiindcă domniile voastre nu ştiţi că jupân Wiesiołowski a hotărât ca cei din Białystok să întreţină cetatea de la Tykocin, iar tunurile astea le-au cumpărat din dările strânse anul trecut, mi-a spus jupân Stępalski, ajutorul de staroste. Au şi pulbere pentru o sută de ghiulele fiecare. O să ne descurcăm noi, domniile voastre, dar sprijiniţi-mă din toată inima, fără a-mi uita nici trupul care ar primi bucuros o băuturică; ar fi timpul, nu-i aşa?</p>
                  <p rend="justify">Wołodyjowski porunci să se aducă de băut şi sporovăiră mai departe la un pahar.</p>
                  <p rend="justify">—  Aţi crezut că veţi avea o căpetenie de paie, zise Zagłoba, sorbind încet miedul vechi. Nunquam{13}! N-am poftit la rangul ăsta, dar dacă mi-aţi făcut cinstea să mi-l daţi, trebuie să fie rânduială şi ascultare. Eu ştiu ce înseamnă asemenea însărcinări şi veţi vedea că am să le fac faţă. Am să fac aici al doilea Zbaraż, asta-i, al doilea Zbaraż! O să le rămân în gât lui Radziwiłł şi suedezilor, dacă vor încerca să mă înghită. Aş vrea să se lase ispitit şi Chowański, l-aş îngropa atât de adânc, de nu l-ar mai găsi nici la judecata de apoi. N-au decât să vie, că nu sunt prea departe, să încerce! Mied, jupâne Michał!</p>
                  <p rend="justify">Wołodyjowski îi umplu paharul, jupân Zagłoba îl bău dintr-o dată, se încruntă şi rosti, ca şi când şi-ar fi adus aminte de ceva:</p>
                  <p rend="justify">—  Despre ce vorbeam? Ce vroiam? Aha, mied, jupâne Michał!Wołodyjowski îi turnă din nou.</p>
                  <p rend="justify">—  Am auzit, zise Zagłoba, că şi lui jupân Sapieha îi cam place să tragă la măsea, când are cu cine. Nu e de mirare, cărui om vrednic nu-i place. Numai vânzătorii care se gândesc la pierzania ţării se tem de vin, ca să nu se trădeze. Radziwiłł bea o fiertură din coajă de mesteacăn, iar după moarte o să bea smoală. Aşa să-mi ajute Dumnezeu! Cred că o să ne împrietenim, fiindcă semănăm ca două picături de apă sau ca o pereche de cizme. Şi unde mai pui că e şi el tot căpetenie, ca şi mine; am să le rânduiesc pe toate, ca atunci când vine, să găsească totul gata. Am o groază de treburi pe cap, dar ce să fac. Dacă nu se mai află altul care să gândească în ţara asta, fă-o tu, bătrâne Zagłoba, cât te mai ţin puterile. Ce e mai rău, e că n-am cancelarie.</p>
                  <p rend="justify">—  Ce-ţi trebuie cancelarie, tătucă? întrebă Skrzetuski.</p>
                  <p rend="justify">—  Păi, regele de ce îşi are cancelarul său? De ce fiecare oştire are un pisar al ei? Şi aşa voi fi nevoit să trimit să-mi facă o pecete la oraş.</p>
                  <p rend="justify">—  Pecete?… repetă Rzędzian cu încântare, uitându-se la jupân Zagłoba cu tot mai mult respect.</p>
                  <p rend="justify">—  Şi ce-o să pecetluieşti, domnia ta? întrebă Wołodyjowski.</p>
                  <p rend="justify">—  Jupâne Michał, când suntem între prieteni, poţi să-mi spui ca şi mai înainte „domnia ta”… N-am să pun eu pecetea, ci cancelarul meu… Asta s-o ţineţi minte în primul rând!</p>
                  <p rend="justify">Şi Zagłoba se uita cu semeţie la cei de faţă; Rzędzian sări de pe laviţă, iar Stanisław Skrzetuski murmură:</p>
                  <p rend="justify">—  Honores mutant mores{14}!</p>
                  <p rend="justify">—  Auzi, ce-mi trebuie cancelarie? urmă Zagłoba. Mai întâi aflaţi că nenorocirile care s-au abătut asupra ţării noastre nu se datoresc decât destrăbălării, samavolniciei şi risipei – mied, Jupâne Michał – şi risipei, zic, care ne macină pe dinăuntru ca ciuma. Înainte de toate însă, ereticilor care terfelesc din ce în ce mai mult credinţa cea adevărată în dauna Preasfintei noastre Apărătoare, care putea să se îmbolnăvească de dreaptă mânie…</p>
                  <p rend="justify">—  Aşa este! adeveriră toţi în cor. Ei s-au dus cei dintâi la duşmani şi cine ştie dacă nu i-au adus tot ei.</p>
                  <p rend="justify">—  Exemplum marele hatman de Lituania!</p>
                  <p rend="justify">—  Dar cum şi în acest ţinut, unde mă aflu căpetenie, sunt destui eretici, la Tykocin sau în alte locuri, pentru a dobândi binecuvântarea cerului în cele ce vom întreprinde, am să poruncesc ca toţi cei care trăiesc în rătăcire, să se îndrepte în trei zile; cei care nu vor asculta, li se vor lua averile în folosul oştirii.</p>
                  <p rend="justify">Cavalerii se uitară miraţi unul la altul. Cunoşteau iscusinţa şi viclenia lui jupân Zagłoba, dar nu se aşteptau să se priceapă tot atât de bine şi la judecarea treburilor publice.</p>
                  <p rend="justify">—  Şi voi mă întrebaţi, spuse Zagłoba triumfător, de unde am să iau banii pentru oaste?… Dar averile luate pe acest temei, dar toate bunurile lui Radziwiłł, care vor deveni proprietatea oştirii?</p>
                  <p rend="justify">—  Legea va fi de partea noastră? strecură Wołodyjowski.</p>
                  <p rend="justify">—  În vremurile pe care le trăim, cel care are sabia, acela are şi legea de partea lui! Ce drept au suedezii şi ceilalţi neprieteni să hălăduiască în hotarele Republicii?</p>
                  <p rend="justify">—  Asta aşa-i! răspunse convins jupân Michał.</p>
                  <p rend="justify">—  Dar nu numai atât! strigă Zagłoba înflăcărându-se. A doua poruncă scrisă va chema la oaste pe şleahticii din Podlasie şi din judeţele ţinuturilor învecinate care nu se află în puterea duşmanului. Trebuie să-şi înarmeze şi slujitorii, ca să nu ducem lipsă de pedestraşi. Ştiu că nu puţini sunt aceia care ar veni bucuroşi, dar nu ştiu de cine să asculte mai întâi. Acum au să aibă şi stăpânire şi poruncă…</p>
                  <p rend="justify">—  Domnia ta ai într-adevăr tot atâta minte câtă are marele cancelar al coroanei! strigă Wołodyjowski.</p>
                  <p rend="justify">—  Mied, Jupâne Michał!… A treia scrisoare am să i-o trimit lui Chowański, să se ducă dracului, că de nu, o să-i facem vânt din toate oraşele şi cetăţile. E adevărat că acum stă liniştit în Lituania şi nu mai atacă nici o fortăreaţă, dar cazacii lui Zoltareńko jefuiesc cu miile. Să facă bine să-i strunească, altfel n-o să mai rămână nici picior din ei.</p>
                  <p rend="justify">—  Asta am putea s-o facem, spuse Jan Skrzetuski. Oştenii n-ar mai trândăvi prin tabără.</p>
                  <p rend="justify">—  Mă gândesc şi eu la asta, chiar astăzi am să trimit alte podghiazuri spre Wołkowysk, dar et haec facienda, et haec non omittenda{15}. A patra scrisoare vreau să i-o trimit regelui, bunul nostru stăpân, ca să-i aduc mângâiere în urgia care s-a abătut asupra lui, vestindu-l că nu l-au părăsit chiar toţi, că mai sunt inimi şi săbii gata să-l urmeze. Să aibă şi el o bucurie printre străini, părintele nostru, stăpânul nostru iubit, sângele Jagiełłonilor noştri, care a ajuns pribeag prin… Jupân Zagłoba se înecă, fiindcă se ameţise bine, şi îl podidi plânsul de mila regelui, iar jupân Michał îi ţinu isonul cu glasu-i subţirel. Rzędzian lacrimă şi el sau se prefăcea că lăcrimează, în vreme ce Jan şi Stanisław Skrzetuski îşi sprijiniseră capetele în mâini şi tăceau.</p>
                  <p rend="justify">Un răstimp domni liniştea. Deodată, jupân Zagłoba se înfurie.</p>
                  <p rend="justify">—  Ce-mi pasă mie de elector! strigă. Dacă s-a înţeles cu oraşele prusiene, n-are decât să pornească lupta împotriva suedezilor, să nu uneltească mereu cu amândouă părţile, să facă ce trebuie să facă un vasal credincios, venind în ajutorul stăpânului său.</p>
                  <p rend="justify">—  Cine poate şti, dacă nu vă trece alături de suedezi? zise Stanisław Skrzetuski.</p>
                  <p rend="justify">—  Să treacă alături de suedezi? Am să-i arăt eu! Hotarul cu Prusia nu e prea departe, iar eu am câteva mii de săbii la îndemână! Pe Zagłoba n-o să-l ducă el de nas! Aşa cum mă vedeţi, căpetenie a unei oştiri vrednice, am, să-l vizitez cu focul şi sabia. N-avem proviant, prea bine! O să găsim destul în hambarele prusiene!</p>
                  <p rend="justify">—  Maică Sfântă! exclamă Rzędzian uluit. Înălţimea ta eşti în stare să înfrunţi şi capetele încoronate.</p>
                  <p rend="justify">—  Am să-i scriu numaidecât: „Jupâne elector! Destul ai tras mâţa de coadă! Destul cu viclenia şi zăbava! Porneşte împotriva suedezilor, altminteri te vizitez eu în Prusia. Altfel nu poate fi…” Cerneală, pene şi hârtie! Rzędzian tu ai să duci scrisoarea!</p>
                  <p rend="justify">—  Am s-o duc! răspunse arendaşul de la Wąsosza; bucuros de noua însărcinare.</p>
                  <p rend="justify">Dar înainte de a-i aduce lui jupân Zagłoba cerneală, pene şi hârtie, se iscă larmă înaintea casei şi mulţimea oştenilor înnegri la ferestre. Unii strigau „Vivat!”, alţii „Allah! Allah!” Zagłoba şi tovarăşii săi ieşiră să vadă ce se petrece.</p>
                  <p rend="justify">Se arătă că tocmai atunci aduceau cele patru tunuri mici despre care vorbise jupân Zagłoba; la vederea lor se bucurau acum inimile oştenilor. Jupân Stępalski, ajutorul starostelui de Białystok, se apropie de jupân Zagłoba şi-i zise:</p>
                  <p rend="justify">—  Prea mărită căpetenie! De pe vremea când neuitatul mareşal al Marelui Principat al Lituaniei a hotărât ca din veniturile Białystokului să se înzestreze castelul Tykocin, eu, ca ajutor de staroste peste aceste venituri, am adunat cu credinţă şi cinste toate dările şi le-am cheltuit în folosul numitei cetăţi, lucru pe care pot să-l dovedesc înaintea întregii Republici cu răboajele mele. Aşa s-au scurs douăzeci de ani, timp în care am trimis la Tykocin pulbere, tunuri şi proviant, respectând îndatorirea sfântă ca fiecare para să meargă acolo unde a poruncit preamăritul mareşal al Marelui Principat al Lituaniei. Dar, atunci când în curgerea sorţii schimbătoare cetatea Tykocin a devenit cel mai puternic sprijin al vrăjmaşului din acest ţinut, l-am întrebat pe Dumnezeu şi propria conştiinţă dacă trebuie să-i sporesc puterea mai departe, dacă nu se cuvine ca hrana şi armele cumpărate cu dările din acest an să le dau în mâna înălţimii tale…</p>
                  <p rend="justify">—  Ba aşa se cuvine… îl întrerupse jupân Zagłoba.</p>
                  <p rend="justify">—  Rog dar pe înălţimea ta ca în faţa întregii oştiri să-mi dea în schimb hârtie iscălită, cum că nimic din acele venituri n-am cheltuit în folosul meu, dând totul Republicii înfăţişate aici cu vrednicie de puterea preamăritei căpetenii.</p>
                  <p rend="justify">Zagłoba dădu din cap în semn că îi va îndeplini rugămintea şi începu să cerceteze socotelile. Se arătă că, în afară de tunuri, în podurile hambarelor erau ascunse şi trei sute de muschete nemţeşti în bună stare, două sute de bardişe moscovite pentru pedestraşi, bune la apărarea zidurilor şi a şanţurilor, şi şase mii de zloţi bani gheaţă.</p>
                  <p rend="justify">—  Banii vor fi împărţiţi oştenilor, spuse Zagłoba, iar muschetele şi bardişele…</p>
                  <p rend="justify">—  Jupâne Oskierko, zise, ai să le iei domnia ta şi ai să întocmeşti un steag de pedestrime… Avem şi aici ceva pedestraşi, cei care au fugit de la Radziwiłł, ce nu-ţi ajunge, ai să împlineşti dintre morari.</p>
                  <p rend="justify">După care se întoarse către cei de faţă:</p>
                  <p rend="justify">—  Domniile voastre! Avem bani, avem tunuri, vom avea pedestrime şi proviant… Acesta e doar începutul!</p>
                  <p rend="justify">—  Iar acum, domniile voastre, toţi oştenii de rând să dea fuga prin sate şi să vie cu hârleţe, lopeţi şi sape. Trebuie să ridicăm întărituri, ca la Zbaraż. Şleahtic sau nu, să nu se ruşineze de lopată şi de muncă!</p>
                  <p rend="justify">Apoi căpetenia plecă la cvartirul său însoţită de uralele mulţimii.</p>
                  <p rend="justify">—  Pe legea mea, omul acesta are totuşi capul pe umeri, îi spuse Wołodyjowski lui Jan Skrzetuski, treburile încep să meargă mai bine.</p>
                  <p rend="justify">—  Numai să nu vie Radziwiłł prea repede, se amestecă Stanisław, fiindcă un conducător ca el nu mai afli în toată Republica. Jupân Zagłoba e bun să strângă proviantul, dar nu se poate măsura cu asemenea războinic.</p>
                  <p rend="justify">—  Adevărat! răspunse Jan. La o adică o să-l ajutăm, cu sfaturile noastre, pentru că se pricepe mai puţin în treburile războiului. Dealtfel, însărcinarea lui va lua sfârşit, când va veni jupân Sapieha.</p>
                  <p rend="justify">—  Între timp însă, poate să facă multe lucruri bune, spuse Wołodyjowski.</p>
                  <p rend="justify">Oştirea avea nevoie într-adevăr de o căpetenie, fie aceasta chiar jupân Zagłoba, deoarece din ziua alegerii lui, în tabără începu să se înstăpânească rânduiala. A doua zi începu săparea şanţurilor pe marginea bălţilor de la Białystok. Jupân Oskierko, care slujise în oştirea străină şi cunoştea meşteşugul ridicării valurilor de apărare, conducea munca tuturor. În trei zile apăru o întăritură care semăna întrucâtva cu cea de la Zbaraż, pentru că laturile şi spatele erau apărate de smârcuri. La vederea ei, inimile oştenilor tresăltară de bucurie; întreaga oaste se simţea acum mai apărată. Curajul crescu şi mai mult, odată cu ivirea primelor rezerve de hrană aduse de podghiazuri puternice. În fiecare zi mânau în întărituri boi, oi şi porci, în fiecare zi intrau care încărcate cu grâie şi fân. Unele veneau tocmai din pământul Lukówului, altele de la Widzka. Soseau de asemenea tot mai mulţi şleahtici, mai mărunţi sau mai răsăriţi, deoarece de când se răspândise vestea că a luat fiinţă o oştire care are o căpetenie, oamenii deveniseră mai încrezători. Locuitorilor le venea greu să întreţie toată armia, dar jupân Zagłoba nu-i întreba pe ei, iar în al doilea rând, tot era mai bine să dea oştenilor jumătate din ce aveau, păstrându-şi cealaltă jumătate în linişte, decât să fie jefuiţi de cetele samavolnice care se înmulţiseră ca ciupercile şi pe care jupân Zagłoba poruncise podghiazurilor să le urmărească şi să le nimicească.</p>
                  <p rend="justify">—  Dacă se va arăta un hatman tot atât de bun, pe cât e de gospodar – se vorbea prin tabără despre noua căpetenie – Republica nu ştie încă ce mare bărbat are.</p>
                  <p rend="justify">Şi jupân Zagłoba se gândea cu anume nelinişte la sosirea lui Radziwiłł. Îşi aducea aminte de toate biruinţele voievodului şi atunci făptura hatmanului creştea uriaşă în închipuirea noii căpetenii care-şi spunea: „Ehei, cine poate să i se împotrivească acestui balaur!… Ziceam că o să-i rămân în gât, dar o să mă înghită cum înghite somnul răţuşca sălbatică.”</p>
                  <p rend="justify">Şi îşi făgăduia sub jurământ să nu primească lupta pe viaţă şi pe moarte cu Radziwiłł. „Mă va împresura, gândea, dar asta durează multă vreme. Şi pe urmă, voi încerca să negociez, iar în acest timp va veni şi jupân Sapieha”.</p>
                  <p rend="justify">În cazul când n-avea să vie, jupân Zagłoba hotărî să-l asculte în toate pe Jan Skrzetuski, deoarece îşi amintea cât de mult preţuia Jeremi iscusinţa războinică a acestui oştean.</p>
                  <p rend="justify">—  Tu, Jupâne Michał, îi spuse jupân Zagłoba lui Wołodyjowski, eşti făcut anume pentru atac şi pot să te trimit şi cu vreun podghiaz mai acătării, pentru că te pricepi să te repezi la vrăjmaş ca lupul în turmă; dacă te-ar pune însă hatman peste întreaga oştire, n-ai fi în stare de nimic, fiindcă nu te ajută mintea, pe când Jan are cap de conducător şi, dacă n-aş fi eu, numai el ar putea să-mi ţină locul.</p>
                  <p rend="justify">În acest timp, veştile se băteau cap în cap; o dată se zvoni că vine prin Prusia electorului, a doua oară că a zdrobit armia lui Chowański şi a cucerit Grodno, de unde se apropie cu toată puterea; mai erau şi din aceia care susţineau că nu Radziwiłł, ci Sapieha îl biruise pe Chowański cu ajutorul prinţului Michał Radziwiłł. Cu toate acestea, podghiazurile nu aduseră alte ştiri sigure, afară de aceea că la Wołkowysk se aflau două mii dintre cazacii lui Zoltareńko, care ameninţau oraşul. Pârjolul cuprinsese împrejurimile.</p>
                  <p rend="justify">A  doua zi, după întoarcerea podghiazurilor, începură să sosească şi fugarii care întăriră ştirile, adăugând că orăşenii trimiseseră solie la Chowański şi la Zoltareńko, rugându-l să aibă milă de oraş. Chowański înapoiase răspuns că e vorba de o ceată fără căpătâi, care nu are nici o legătură cu oastea lui. Cât despre Zoltareńko, acesta îi sfătuia pe orăşeni să se răscumpere, dar aceştia, sărăciţi de pojarul care trecuse nu demult peste ei şi de jafuri, nu mai aveau cu ce.</p>
                  <p rend="justify">Implorau deci mila căpeteniei, rugându-l să le sară într-ajutor câtă vreme se târguiau pentru banii de răscumpărare, căci pe urmă nu va mai fi timp. Jupân Zagłoba alese o mie cinci sute de oşteni de nădejde, printre care şi steagul din Lauda, şi chemându-l pe Wołodyjowski, îi spuse:</p>
                  <p rend="justify">—  Ei, jupâne Michał, e timpul să arăţi ce ştii! Te duci la Wołkowysk şi-mi ştergi de pe faţa pământului pe tâlharii aceia care ameninţă un oraş fără apărare. Nu e prima oară când faci asemenea ispravă şi cred că socoteşti drept o dovadă de bunăvoinţă însărcinarea pe care ţi-o dau.</p>
                  <p rend="justify">Se întoarse apoi spre ceilalţi polcovnici:</p>
                  <p rend="justify">—  Eu trebuie să rămân în tabără, pentru că întreaga răspundere apasă pe umerii mei, iar în al doilea rând, nu se potriveşte cu rangul meu să pornesc asupra unor tâlhari. Să vie Radziwiłł şi atunci se va vedea care e mai bun în luptă, hatmanul sau căpetenia domniilor voastre…</p>
                  <p rend="justify">Wołodyjowski plecă bucuros, pentru că i se ura în tabără şi i se făcuse dor de vânzoleala bătăliei. Steagurile alese ieşiră cântând din tabără, trecură prin faţa căpeteniei care sta călare pe valul de apărare şi îi binecuvânta pe cei care plecau la drum, făcând asupra lor semnul crucii. Unii se mirau că jupân Zagłoba trimite cu atâta alai podghiazul, dar el îşi aducea aminte că şi Zółkiewski{16} şi alţi hatmani aveau obiceiul să facă semnul crucii asupra steagurilor care porneau la luptă. Pe de altă parte, îi plăcea să facă totul sărbătoreşte, ca să crească în ochii oştenilor.</p>
                  <p rend="justify">Totuşi, abia pieriră steagurile în ceaţa depărtării, că începu să se neliniştească din pricina lor.</p>
                  <p rend="justify">—  Jane, întrebă, poate n-ar fi rău să-i mai trimit lui Wołodyjowski o mână de oameni?</p>
                  <p rend="justify">—  E, dă-i pace, tătucă, răspunse Skrzetuski. A-i da lui Wołodyjowski asemenea însărcinare, e ca şi când l-ai pune să înfulece o strachină de ouă prăjite. Doamne sfinte, păi toată viaţa n-a făcut altceva.</p>
                  <p rend="justify">—  Da, dar dacă năvăleşte asupra lui o putere prea mare?… Nec Hercules contra plures.</p>
                  <p rend="justify">—  Ce să mai vorbim, un oştean ca el va cerceta totul înainte de a lovi, iar dacă va întâlni o putere prea mare, va rupe şi el ce va putea şi se va întoarce sau va cere ajutoare. Poţi să dormi liniştit, tătucă.</p>
                  <p rend="justify">—  Aha, am ştiut eu pe cine să trimit; gândesc că Michał ăsta m-a vrăjit în vreun fel, de ţin la el atât de mult. Afară de răposatul jupân Podbipięta şi de tine, n-am îndrăgit pe nimeni în asemenea măsură… Nu se poate, prizăritul ăsta mi-a făcut ceva.</p>
                  <p rend="justify">Se scurseră trei zile.</p>
                  <p rend="justify">În tabără intrau mereu carele cu proviant, soseau volintiri, dar jupân Michał parcă intrase în pământ. Neliniştea lui Zagłoba creştea din ce în ce mai mult şi, cu toate lămuririle lui Skrzetuski, cum că Wołodyjowski n-avea cum să se întoarcă de la Wołkowysk, jupân Zagłoba trimise o sută de călăreţi din piatihorenii lui Kmicic să-i aducă veşti.</p>
                  <p rend="justify">Dar podghiazul plecă şi iarăşi trecură două zile fără nici o ştire.</p>
                  <p rend="justify">În sfârşit, abia a şaptea zi, spre seară, oştenii trimişi după hrană la Bobrowniki se întoarseră degrabă în tabără cu vestea că văzuseră o oştire care ieşea din pădurea de dincolo de Bobrowniki.</p>
                  <p rend="justify">—  E jupân Michał! strigă Zagłoba cu bucurie.</p>
                  <p rend="justify">Dar oştenii tăgăduiră. Nu le ieşiseră în întâmpinare tocmai pentru că zăriseră flamuri străine pe care jupân Wołodyjowski nu le avea. Pe de altă parte, oastea era mai numeroasă. Oştenii de rând, ca oştenii de rând, nu erau în stare să spună cam câte polcuri erau; unii ziceau că vreo trei mii de oameni, alţii văzuseră cinci mii sau şi mai mulţi.</p>
                  <p rend="justify">—  Iau douăzeci de călăreţi şi mă duc în întâmpinarea lor, se oferi rotmistrul Lipnicki.</p>
                  <p rend="justify">Şi plecă.</p>
                  <p rend="justify">Se scurse un ceas, două până când se dădu de ştire că se apropie nu numai podghiazul, ci întreaga oştire.</p>
                  <p rend="justify">Şi nu se ştie de ce, vestea căzu ca un trăznet asupra taberei:</p>
                  <p rend="justify">—  Vine Radziwiłł!</p>
                  <p rend="justify">Întreaga tabără se cutremură şi începu să fiarbă; oştenii se repeziră pe întărituri, pe chipurile unora se citea spaima; nu se mai respecta nici o rânduială; doar pedestraşii lui Oskierko îşi ocupară locurile lor. În schimb, la început, printre volintiri se iscă panică. Veşti dintre cele mai felurite zburau din gură în gură.</p>
                  <p rend="justify">—  Radziwiłł l-a zdrobit cu totul pe Wołodyjowski, iar celălalt a împrăştiat podghiazul lui Kmicic, spuneau unii.</p>
                  <p rend="justify">—  N-a scăpat nici picior de om, ziceau alţii.</p>
                  <p rend="justify">Iar jupân Lipnicki parcă a intrat în pământ.</p>
                  <p rend="justify">—  Unde-i căpetenia, unde-i căpetenia?</p>
                  <p rend="justify">Polcovnicii veniră în grabă să facă ordine şi pentru că, afară de prea puţini volintiri, ceilalţi erau oşteni cu experienţă, rânduială se înstăpâni repede, tot aşteptând să vadă ce se va întâmpla.</p>
                  <p rend="justify">Când auzi strigătul „Vine Radziwiłł!”, jupân Zagłoba se sperie de-a binelea, deşi la început nu prea-i venea să creadă. Ce să se fi întâmplat cu Wołodyjowski? Să se fi lăsat învăluit în aşa chip, încât să nu mai poată scăpa nici un om? Dar podghiazul celălalt? Dar jupân Lipnicki?</p>
                  <p rend="justify">„Nu se poate! îşi repetă jupân Zagłoba, ştergându-şi fruntea care i se îmbrobonase de sudoare. Diavolul ăsta, balaurul ăsta mâncător de oameni, să fi izbutit oare să ajungă de la Kiejdany până aici? Se apropie oare ceasul din urmă?!”</p>
                  <p rend="justify">În acest timp, tot mai numeroase erau glasurile care strigau: „Radziwiłł! Radziwiłł!” jupân Zagłoba încetă să se mai îndoiască. Sări în picioare şi dădu buzna în cvartirul lui Skrzetuski.</p>
                  <p rend="justify">—  Scapă-mă, Jane, acum e timpul!</p>
                  <p rend="justify">—  Ce s-a întâmplat? întrebă Skrzetuski.</p>
                  <p rend="justify">—  Vine Radziwiłł! Las totul în seama ta, fiindcă prinţul Jeremi spunea că eşti o căpetenie înnăscută. O să am şi eu grijă, dar tu sfătuieşte-mă şi preia conducerea!</p>
                  <p rend="justify">—  Nu se poate să fie Radziwiłł, răspunse Skrzetuski. Dincotro vine oştirea?</p>
                  <p rend="justify">—  Dinspre Wołkowysk. Se vorbeşte că l-a prins pe Wołodyjowski, iar podghiazul celălalt, pe care l-am trimis pe urmă, a păţit-o la fel.</p>
                  <p rend="justify">—  Wołodyjowski să se lase prins? Nu-l cunoşti, tătucă. El trebuie să fie cel care vine, altcineva nu poate fi.</p>
                  <p rend="justify">—  Da, dar se spune că oştirea e mult mai mare.</p>
                  <p rend="justify">—  Slavă Domnului, se vede că a sosit jupân Sapieha.</p>
                  <p rend="justify">—  Pentru Dumnezeu, ce vorbeşti? Ne-ar fi trimis vreo veste, Lipnicki a plecat să-l întâmpine…</p>
                  <p rend="justify">—  Tocmai asta e o dovadă că nu Radziwiłł este cel care vine. Şi-au dat seama cine este, i s-au alăturat şi se întorc împreună. Să mergem, să mergem!</p>
                  <p rend="justify">—  Am spus eu! strigă Zagłoba. Toţi şi-au pierdut cumpătul, dar eu mi-am zis: nu se poate! De la bun început. Haidem repede, Jane, repede! Ceilalţi s-au speriat… Hm!</p>
                  <p rend="justify">Ieşiră amândoi în grabă şi, urcându-se pe valul de apărare, care gemea de oşteni, o luară de-a lungul lui. Faţa lui Zagłoba era luminoasă, se oprea des şi striga în gura mare, ca să-l audă cu toţii:</p>
                  <p rend="justify">—  Domniile voastre, avem musafiri, să nu vă pierdeţi cumpătul! Dacă e Radziwiłł, am să-i arăt drumul înapoi spre Kiejdany!</p>
                  <p rend="justify">—  O să i-l arătăm! strigară oştenii.</p>
                  <p rend="justify">—  Aprindeţi bobotăile pe valul de apărare! Să nu ne ascundem, n-au decât să ne vadă, suntem gata! Aprindeţi bobotăile!</p>
                  <p rend="justify">Se aduseră îndată vreascuri, şi, după un sfert de ceas, întreaga tabără se lumină şi cerul se înroşi ca în revărsatul zorilor. Întorcându-şi faţa de la lumină, oştenii priveau în întuneric spre Bobrowniki. Unii spuneau, că aud clinchetul fierului şi tropote.</p>
                  <p rend="justify">În întuneric răsunară în depărtare împuşcături de muschetă. Jupân Zagłoba îl trase de pulpana straiului pe Jan Skrzetuski.</p>
                  <p rend="justify">—  Încep să tragă! spuse neliniştit.</p>
                  <p rend="justify">—  Nu, trag de bucurie, răspunse Skrzetuski. Împuşcăturile fură urmate într-adevăr de strigăte de bucurie. Nu mai era nici o îndoială; după o clipă sosi pe caii înspumaţi o ceată de vreo cincisprezece călăreţi.</p>
                  <p rend="justify">—  Jupân Sapieha, voievodul de Witebsk!</p>
                  <p rend="justify">Abia auziră oştenii, că se revărsară de pe întărituri, cum se revarsă râul umflat peste maluri, şi alergară înainte lărmuind; cine i-ar fi auzit, ar fi crezut că are de-a face cu strigătele locuitorilor din vreun târg măcelăriţi de duşmani.</p>
                  <p rend="justify">Zagłoba încălecă şi ieşi în fruntea polcovnicilor înaintea valului de apărare cu toate însemnele puterii sale: sub tui, cu buzduganul de căpetenie şi cu pana de stârc la căciulă.</p>
                  <p rend="justify">După o clipă, voievodul de Witebsk apăru în cercul de lumină în fruntea căpeteniilor sale, avându-l alături şi pe jupân Wołodyjowski. Era un om în puterea vârstei, de statură mijlocie, cu faţa nu prea frumoasă, dar înţeleaptă şi blajină. Avea mustaţa cărunţie, tăiată scurt deasupra buzei de sus, şi o barbă nu prea mare care-l făcea să semene cu un străin, deşi se purta în haine poloneze. Cu toate că era vestit prin faptele-i războinice, arăta mai mult ca un cârmuitor de stat, decât ca un luptător; cei care-l cunoşteau mai de aproape spuneau şi ei că pe chipul voievodului precumpăneşte Minerva asupra lui Marte. Dar, pe lângă Minerva şi Marte, faţa îi mai era împodobită şi de o floare rară în acele vremuri, cinstea, care, izvorând din suflet, i se răsfrângea în ochi, cum se răsfrânge lumina soarelui în apă. De la prima aruncătură de ochi, cunoscură cu toţii că era un bărbat virtuos şi drept.</p>
                  <p rend="justify">—  Te-am aşteptat ca pe un părinte! strigau oştenii.</p>
                  <p rend="justify">—  A venit, în sfârşit conducătorul nostru! repetau alţii cu înduioşare.</p>
                  <p rend="justify">—  Vivat, vivat!</p>
                  <p rend="justify">Jupân Zagłoba se repezi în fruntea polcovnicilor spre voievodul care îşi struni calul şi începu să se încline în toate părţile cu calpacul de râs în mână.</p>
                  <p rend="justify">—  Preamărite voievod! îşi începu Zagłoba cuvântarea. De-aş fi tot atât de iscusit la vorbă ca vechii romani, ca însuşi Cicero sau, gândindu-mă la timpuri şi mai vechi, ca acel atenian vestit, Demostene, tot nu m-aş pricepe să dau glas bucuriei care ne umple inimile la vederea luminăţiei tale. Prin noi tresaltă de bucurie întreaga Republică, întâmpinându-l pe cel mai înţelept senator şi pe cel mai vrednic fiu, bucurie cu atât mai mare, cu cât este neaşteptată. Stăteam în aceste întărituri cu mâna pe arme, pregătiţi de luptă, nu de urale… Ne aşteptam să auzim bubuitul tunurilor, nu strigăte de bucurie… Să ne vărsăm sângele, nu lacrimile!… Aşadar, când faima cea cu o sută de limbi ne-a dat de ştire că nu se apropie un trădător, ci apărătorul patriei, nu marele hatman de Lituania, ci voievodul de Witebsk, nu Radziwiłł, ci Sapieha…</p>
                  <p rend="justify">Dar pesemne că jupân Sapieha se grăbea să intre în tabără, pentru că dădu din mână cu o nepăsare binevoitoare de mare magnat şi spuse:</p>
                  <p rend="justify">—  O să vie şi Radziwiłł în două zile o să fie aici!</p>
                  <p rend="justify">Jupân Zagłoba se poticni, mai întâi pentru că îi întrerupse firul vorbirii, iar în al doilea rând, fiindcă vestea despre Radziwiłł făcu o impresie adâncă asupra lui. Rămase deci o clipă descumpănit înaintea lui jupân Sapieha, neştiind ce să mai spună, dar îşi reveni repede şi, scoţând repede buzduganul de la cingătoare, spuse cu glas mare, aducându-şi aminte cum se petrecuseră lucrurile la Zbaraż:</p>
                  <p rend="justify">—  Pe mine oştirea m-a ales căpetenia ei, dar încredinţez acest însemn în mâini mai vrednice decât ale mele, dând astfel pildă celor mai tineri cum trebuie să se lepede de măriri pro publico bono.</p>
                  <p rend="justify">Oştenii începură să strige, dar jupân Sapieha se mulţumi să zâmbească şi rosti:</p>
                  <p rend="justify">—  Jupâne şi frate, numai să nu creadă Radziwiłł că-mi dai buzduganul de frica lui… Ce s-ar mai bucura!</p>
                  <p rend="justify">—  Mă cunoaşte el prea bine, răspunse Zagłoba, şi nu mă poate bănui de una ca asta, pentru că la Kiejdany am fost cel dintâi care i-am strigat în faţă ce i se cuvenea, îndemnându-i astfel şi pe ceilalţi.</p>
                  <p rend="justify">—  Dacă-i aşa, călăuzeşte-mă în tabără, zise Sapieha. Wołodyjowski mi-a spus pe drum că domnia ta eşti un gospodar grozav şi ai hrană destulă, iar noi suntem trudiţi şi flămânzi.</p>
                  <p rend="justify">Spunând acestea, îşi îmboldi calul cu pintenii şi porni urmat de ceilalţi, intrând în tabără într-o bucurie de nedescris. Jupân Zagłoba îşi aduse aminte că despre jupân Sapieha se spunea că-i cam plac chefurile şi băutura, aşa că hotărî să cinstească ziua venirii lui cum se cuvine. Într-adevăr, puse la cale un ospăţ, cum nu mai fusese niciodată în tabără. Mâncară şi băură cu toţii. La masă, Wołodyjowski povesti ce se petrecuse la Wołkowysk, cum îl înconjuraseră deodată forţe cu mult mai mari, pe care le trimisese în ajutor vânzătorul Zoltareńko, cum se îngroşase gluma până când sosise pe neaşteptate jupân Sapieha şi schimbase apărarea deznădăjduită într-o mare biruinţă.</p>
                  <p rend="justify">—  Ştiu că i-am învăţat minte, spuse. De acum încolo, n-o să mai scoată nasul din tabără.</p>
                  <p rend="justify">După care veni vorba despre Radziwiłł. Voievodul de Witebsk avea veşti proaspete şi ştia prin oameni de încredere tot ce se întâmplă la Kiejdany. Printre altele, spuse că hatmanul de Lituania îl trimisese pe un oare care Kmicic cu scrisori la regele suedez şi cu rugămintea de a porni în acelaşi timp din două părţi asupra Podlasiei.</p>
                  <p rend="justify">—  Minune a minunilor! strigă jupân Zagłoba. Dacă n-ar fi fost acest Kmicic, nu ne-am mai fi adunat laolaltă şi dacă ar fi venit Radziwiłł, ne-ar fi ronţăit unul după altul, ca pe covrigii de Siedlce.</p>
                  <p rend="justify">—  Am aflat de la Jupân Wołodyjowski, răspunse Sapieha. Gândesc că ţine foarte mult la domniile voastre. Păcat că nu ţine tot atâta şi la Republică. Dar oamenii de teapa lui, care nu mai văd nimic în afara lor, nu slujesc pe nimeni cu credinţă şi sunt gata să trădeze pe oricine, cum îl trădează Kmicic pe Radziwiłł.</p>
                  <p rend="justify">—  Printre noi nu se află trădători şi toţi suntem gata să ne jertfim viaţa alături de luminăţia ta! spuse Żeromski.</p>
                  <p rend="justify">—  Cred că aici sunt numai oşteni de nădejde, răspunse voievodul, şi nu mă aşteptam să găsesc asemenea rânduială şi îndestulare, lucru pentru care trebuie să-i fiu recunoscător lui jupân Zagłoba.</p>
                  <p rend="justify">Jupân Zagłoba aproape că roşi de mulţumire, deoarece i se părea că, deşi voievodul îi arăta destulă bunăvoinţă, nu-l trata totuşi cu seriozitatea pe care şi-ar fi dorit-o fosta căpetenie. Începu deci să istorisească ce făcuse, câte rezerve adunase, cum adusese tunurile şi alcătuise steagul de pedestraşi, în sfârşit, câte scrisori trebuise să scrie.</p>
                  <p rend="justify">Şi nu fără anume semeţie, aminti de scrisorile pe care le trimisese regelui alungat, lui Chowański şi electorului.</p>
                  <p rend="justify">—  În urma scrisorii mele, electorul va fi nevoit să spună limpede de partea cui este, spuse cu mândrie.</p>
                  <p rend="justify">Voievodul de Witebsk avea însă o fire veselă, poate că se şi afumase puţin, aşa că îşi mângâie mustaţa, zâmbi cu răutate şi întrebă:</p>
                  <p rend="justify">—  Frăţioare, dar împăratului nemţesc nu i-ai scris?</p>
                  <p rend="justify">—  Nu! răspunse Zagłoba uimit.</p>
                  <p rend="justify">—  Mare păcat! făcu voievodul. Ar fi avut de-a face cu unul de o seamă cu el.</p>
                  <p rend="justify">Polcovnicii izbucniră în hohote puternice, dar jupân Zagłoba le arătă îndată că dacă voievodul voia să glumească, apoi îşi găsise naşul.</p>
                  <p rend="justify">—  Luminăţia ta, spuse, electorului pot să-i scriu, pentru că eu însumi, ca şleahtic, sunt alegător şi nu prea demult am votat pentru Jan Kazimierz.</p>
                  <p rend="justify">—  Ai ticluit-o bine, domnia ta! răspunse voievodul de Witebsk.</p>
                  <p rend="justify">—  Dar unei mărimi ca împăratul nemţesc, îşi urmă vorba Zagłoba, nu pot să-i scriu, ca să nu mi se spună şi mie proverbul pe care l-am auzit în Lituania…</p>
                  <p rend="justify">—  Care proverb?</p>
                  <p rend="justify">—  Orice cap de prostălău e numai din Witebsk, zău!” răspunse Zagłoba fără să-şi piardă cumpătul.</p>
                  <p rend="justify">La auzul acestor vorbe cutezătoare, polcovnicii îngheţară, dar voievodul de Witebsk se rezemă de spătarul scaunului şi îşi puse mâinile în şolduri izbucnind în râs:</p>
                  <p rend="justify">—  Da ştiu că mi-ai zis-o!… Domnia ta, vino să te strâng în braţe!… când o să vreau să-mi rad barba, o să împrumut limba domniei tale!</p>
                  <p rend="justify">Ospăţul se prelungi până noaptea târziu; se întrerupse abia după venirea câtorva şleahtici de la Tykocin care aduseră vestea că podghiazurile lui Radziwiłł au ajuns până acolo.</p>
               </div>
               <div type="div3">
                  <head>Capitolul VII.</head>
                  <p rend="justify">Radziwiłł ar fi încălcat demult Podlasie, dacă n-ar fi fost reţinut la Kiejdany din diferite pricini. Înainte de toate aştepta întăririle suedeze cu trimiterea cărora Pontus de la Gardie întârzia înadins. Cu toate că ghinărarul suedez era unit prin legături de rudenie cu însuşi regele, nu putea sta alături de magnatul Lituaniei nici prin strălucirea neamului, nici prin rangul său, nici prin legăturile de sânge, iar în ceea ce priveşte averea, deşi acum visteria lui Radziwiłł era goală, dacă ghinărarilor suedezi li s-ar fi împărţit numai jumătate din moşiile prinţului, s-ar fi socotit destul de bogaţi. De aceea, când soarta rânduise ca Radziwiłł să depindă de Pontus, ghinărarul nu putuse renunţa la mulţumirea de a-i da să înţeleagă acestui magnat că este mai însemnat decât el.</p>
                  <p rend="justify">Radziwiłł n-avea nevoie de întăriri, ca să-i învingă pe confederaţi, pentru aceasta avea şi singur destule forţe, avea însă trebuinţă de ei din pricinile pe care le amintise Kmicic în scrisoarea către jupân Wołodyjowski. În calea lui Radziwiłł spre Podlasie se aflau hoardele lui Chowański, care puteau să-l împiedice; dacă Radziwiłł ar fi fost însoţit de oştile suedeze, ar fi venit aşadar în numele regelui Suediei, orice întreprindere duşmănoasă din partea lui Chowański, ar fi fost socotită ca o jignire adusă lui Carol Gustav. În adâncul sufletului, Radziwiłł ar fi dorit să se întâmple aşa, de aceea aştepta cu nerăbdare sosirea măcar a unui steag suedez şi, mâniindu-se pe Pontus, le spunea adesea curtenilor săi:</p>
                  <p rend="justify">—  Cu câţiva ani în urmă ar fi fost foarte măgulit să primească o scrisoare de la mine şi ar fi lăsat-o moştenire urmaşilor, iar acum face pe căpetenia cu mine!</p>
                  <p rend="justify">La care un şleahtic, cunoscut prin împrejurimi ca bun de gură şi dintr-o bucată, îşi îngădui să-i răspundă:</p>
                  <p rend="justify">—  Luminăţia ta, cum zice şi proverbul: „Cum îţi aşterni, aşa dormi!”</p>
                  <p rend="justify">Radziwiłł răbufni înfuriat şi porunci să-l închidă în turn, dar a doua zi îi dădu drumul şi-i dărui un nasture aurit, pentru că auzise că şleahticul are bani gheaţă şi vroia să împrumute de la el cu iscălitură. Şleahticul primi nasturele, dar nu-i dădu bani.</p>
                  <p rend="justify">Ajutoarele suedeze sosiră în cele din urmă; vreo opt sute de raitieri. Trei sute de pedestraşi şi o sută de călăreţi uşori îi trimise Pontus la castelul Tykocin, vrând să-şi aibă acolo garnizoana lui pentru orice împrejurare.</p>
                  <p rend="justify">Oştile lui Chowański lăsară să treacă fără nici o stricăciune cetele suedeze, care ajunseră astfel la Tykocin; toate acestea se întâmplau în timp ce steagurile confederate erau risipite prin toată Podlasie şi se îndeletniceau numai cu jefuirea bunurilor lui Radziwiłł.</p>
                  <p rend="justify">Toţi se aşteptau ca, după sosirea întăriturilor, prinţul să pornească îndată, dar el îşi mai amâna o vreme plecarea. Pricina erau ştirile din Podlasie despre neorânduiala care domnea în acest ţinut, despre lipsa de unire dintre confederaţi şi neînţelegerile care izbucniseră între Kotowski, Lipnicki şi Jakub Kmicic.</p>
                  <p rend="justify">—  Trebuie să-i las să se încaiere, spunea prinţul. Îşi vor veni de hac unul altuia şi puterea lor se va spulbera fără luptă; în acest timp, noi îl vom lovi pe Chowański.</p>
                  <p rend="justify">De la o vreme însă, începură să sosească veşti potrivnice; polcovnicii nu numai că nu se mai ciorovăiau între ei, dar se adunaseră cu toţii la Białystok. Prinţul se da de ceasul morţii să afle pricina acestei schimbări. În cele din urmă, numele lui Zagłoba, căpetenia aleasă, ajunse la urechile prinţului. Află şi de ridicarea întăriturilor şi strângerea proviantului, de tunurile pe care Zagłoba şi le însuşise la Białystok, de sporirea puterii confederaţilor şi de volintirii care soseau din afară. Prinţul Janusz fu cuprins de o mânie năprasnică şi Ganchof, un oştean neînfricat, nu cuteză o zi şi o noapte să se apropie de el.</p>
                  <p rend="justify">În sfârşit, steagurile primiră porunca să se pregătească de drum. Într-o singură zi întreaga armie era gata de plecare; un polc de pedestraşi nemţi, două de scoţieni şi unul lituanian; jupân Korf conducea artileria; Ganchof luase conducerea călărimii. Afară de dragonii lui Charłamp şi de raitierii suedezi, mai era steagul de călărime uşoară a lui Niewiarowski şi un steag de elită al prinţului, al cărui porucinic era Ślizień. Era o putere destul de mare, alcătuită numai din veterani. Cu o oştire mai mică, în timpul războiului cu Chmielnicki, prinţul repurtase acele izbânzi care-i împodobiseră numele cu o faimă nemuritoare; cu o putere mai mică îl nimicise pe Półksieźyc, pe Nebaba; zdrobise armia de câteva zeci de mii de oameni ai faimosului Krzeczowski, cucerise Mozyrz, Turów, luase cu asalt Kiev şi îl îmbulzise într-atâta pe Chmielnicki în stepă, încât acesta fusese nevoit să-şi caute scăparea în negocieri.</p>
                  <p rend="justify">Dar se vede că steaua acestui puternic luptător apusese, deoarece nici el nu avea presimţiri bune. Îşi aţintea privirile în viitor şi nu vedea nimic limpede. Va pleca în Podlasie şi va călca în picioarele cailor pe răzvrătiţi, va porunci să-l jupoaie de piele pe nemernicul de Zagłoba şi apoi? Ce va urma? Care-i va fi soarta? Îl va lovi oare atunci pe Chowański, va răzbuna înfrângerea de la Cybichów şi îşi va încununa fruntea cu alţi lauri? Prinţul spunea că aşa se va întâmpla, dar se îndoia şi el, deoarece începuse să umble zvonul că hoardele de la miazănoapte, temându-se de creşterea prea mare a puterii suedezilor, aveau să înceteze lupta, unindu-se chiar cu Jan Kazimierz. Sapieha mai lupta încă şi le distrugea pe unde putea, dar în acelaşi timp începuse negocierile. Planuri asemănătoare avea şi jupân Gosiewski.</p>
                  <p rend="justify">În cazul că Chowański avea să cedeze, Radziwiłł pierdea şi acest din urmă prilej de a-şi arăta puterea; iar dacă Jan Kazimierz izbutea să se alieze cu duşmanii de până acum şi să-i împingă împotriva suedezilor, atunci balanţa norocului ar fi înclinat spre partea lui, în dauna suedezilor şi totodată a lui Radziwiłł.</p>
                  <p rend="justify">Din Republică prinţul primise într-adevăr cele mai bune veşti. Izbânzile suedezilor întreceau orice aşteptări. Ţinuturile se supuneau unele după altele; în Wielkopolska domneau ca şi în Suedia; iar la Varşovia tăia şi spânzura Radziejowski; Małopolska nu opunea nici o rezistenţă; Cracovia avea să cadă de la o zi la alta; regele părăsit de oştire şi de şleahtici, pierzându-şi încrederea în poporul său, fugise în Śląsk şi însuşi Carol Gustav se mira de uşurinţa cu care îngenunchease acea putere care până atunci ieşise întotdeauna biruitoare în luptele cu suedezii.</p>
                  <p rend="justify">Radziwiłł vedea însă tocmai în această uşurinţă o primejdie pentru ele, fiindcă presimţea că suedezii, orbiţi de biruinţă, nu vor mai conta pe el, nu-l vor mai lua în seamă, mai ales că nu se arătase atât de puternic şi de ascultat nici măcar în Lituania, cum crezuseră cu toţii şi chiar el însuşi.</p>
                  <p rend="justify">Aşadar, regele suedez avea să-i dea lui Lituania sau măcar Biała Ruś?! Nu se va mulţumi oare să închidă gura unui vecin veşnic flămând cu vreo fâşie de pământ în răsărit, ca să aibă mâinile slobode în restul Poloniei?</p>
                  <p rend="justify">Erau întrebări care-l chinuiau pe prinţul Janusz. Se zbuciuma zile şi nopţi în şir. Se gândea că nici Pontus de la Gardie n-ar fi îndrăznit să se poarte cu el cu atâta semeţie, aproape dispreţuitor, dacă n-ar fi crezut că regele nu-l va dojeni pentru asemenea purtare, sau mai rău, dacă n-ar fi primit chiar porunci anume.</p>
                  <p rend="justify">„Câtă vreme mă aflu în fruntea câtorva mii de oameni, cugeta Radziwiłł, o să trebuiască să le pese de mine, dar când nu voi mai avea bani şi când polcurile de lefegii se vor împrăştia, ce va fi?”</p>
                  <p rend="justify">Şi, ca un făcut, tocmai acum veniturile moşiilor uriaşe întârziau; o mare parte din proprietăţi, risipite prin Lituania întreagă până hăt în Polesia Kievului, zăceau în părăsire, iar pe cele din Podlasie le pustiiseră confederaţii.</p>
                  <p rend="justify">Erau clipe când prinţului i se părea că se prăbuşeşte într-o prăpastie. Din toată osteneala şi uneltirile lui n-avea să-i rămână decât denumirea de trădător – altceva nimic.</p>
                  <p rend="justify">Pe deasupra, îl mai înfricoşa şi spectrul morţii. Aproape în fiecare noapte i se arăta înaintea baldachinului de la pat şi îi făcea semn cu mâna, de parcă ar fi vrut să-i spună: Haide în întuneric, de cealaltă parte a râului necunoscut…</p>
                  <p rend="justify">Dacă s-ar fi aflat în culmea gloriei, dacă şi-ar fi pus coroana râvnită cu atâta ardoare pe cap măcar pentru o zi sau pentru un ceas, ar fi privit cu ochi neînfricat vedenia tăcută şi ameninţătoare. Dar să mori şi să laşi după tine doar ruşinea şi dispreţul oamenilor, însemna pentru acest magnat trufaş să îndure iadul în timpul vieţii.</p>
                  <p rend="justify">Nu o dată, când se afla singur sau numai cu astrologul său, în care avea toată încrederea, îşi lua capul în mâini şi repeta cu glas înăbuşit:</p>
                  <p rend="justify">—  Vai mie, mă prăpădesc, vai mie!</p>
                  <p rend="justify">În aceste împrejurări, se pregătea să pornească în Podlasie, când, cu o zi înainte de plecare, i se aduse ştirea că prinţul Bogusław plecase la Taurogi.</p>
                  <p rend="justify">Numai la auzul acestei veşti, înainte de a-şi vedea vărul, prinţul Janusz parcă îşi recăpătă puterile, deoarece Bogusław aducea cu el tinereţea şi credinţa oarbă în viitor. Prin el avea să renască ramura de la Birże şi numai pentru el se străduia prinţul Janusz.</p>
                  <p rend="justify">Aflând că soseşte, vroia neapărat să-i iasă înainte. Dar pentru că obiceiurile de la curte nu-i îngăduiau să întâmpine pe unul mai tânăr ca el, trimise o caleaşcă aurită şi întreg steagul lui Niewiarowski să-l aducă, iar din şanţurile săpate de Kmicic şi de la castel porunci să tragă mortierele{17} întocmai ca la venirea regelui.</p>
                  <p rend="justify">Cei doi rămaseră, în sfârşit, singuri; Janusz îl luă pe Bogusław în braţe şi începu să repete cu glasul înduioşat:</p>
                  <p rend="justify">—  Parcă mi s-a întors iarăşi tinereţea şi sănătatea!</p>
                  <p rend="justify">Dar prinţul Bogusław îl privi cu luare-aminte şi rosti:</p>
                  <p rend="justify">—  Ce ai, luminăţia ta?</p>
                  <p rend="justify">—  Să nu ne mai luminăţim atâta, de vreme ce nu ne aude nimeni… Ce am? Mă roade boala şi am să mă prăbuşesc ca un copac scorburos… Dar să nu mai vorbim de asta! Cum se simte soţia mea şi Maryśka?</p>
                  <p rend="justify">—  Au plecat de la Taurogi la Tylża. Sunt sănătoase amândouă, iar Marie e ca un boboc de trandafir; va fi un trandafir minunat când va înflori… Ma foi! nimeni pe lume n-are un picior atât de frumos, iar cosiţele îi ajung până la pământ…</p>
                  <p rend="justify">—  Aşa de frumoasă ţi s-a părut? Bine că ţi-a trimis Dumnezeu gândul să vii aici. Mă simt mai bine când te văd!… Dar ce noutăţi îmi aduci?… Ce-i cu electorul? Ştii că s-a aliat cu oraşele prusiene?</p>
                  <p rend="justify">—  Ştiu.</p>
                  <p rend="justify">—  Numai că nu prea au încredere în el. Oraşul Gdańsk n-a vrut să-i primească garnizoana… Nemţii au nas bun.</p>
                  <p rend="justify">—  Şi asta ştiu. Nu i-ai scris? Ce gândeşte despre noi?</p>
                  <p rend="justify">—  Despre noi? repetă prinţul Bogusław cu nepăsare.</p>
                  <p rend="justify">Şi începu să se uite prin încăpere, după care se ridică; prinţul Janusz se gândi că vărul lui caută ceva, dar acesta alergă la oglinda care se afla în colţ şi, mişcând-o până se văzu, începu să-şi pipăie faţa cu degetele mâinii drepte, în sfârşit, spuse:</p>
                  <p rend="justify">—  Mi s-a cam umflat pielea pe drum, dar până mâine o să-mi treacă… Ce gândeşte electorul despre noi? Nimic… Mi-a scris că nu ne va uita.</p>
                  <p rend="justify">—  Cum adică nu ne va uita?</p>
                  <p rend="justify">—  Am scrisoarea la mine, o să ţi-o arăt… Scrie că orice s-ar întâmpla, el nu ne va uita… Eu îl cred, pentru că aşa îi cere folosul lui. Electorul se îngrijeşte de Republică, aşa cum mă îngrijesc eu de o perucă veche, ar da-o cu plăcere suedezilor, dacă astfel ar pune mâna pe ţinuturile prusiene; dar puterea suedeză începe să-l neliniştească, aşa că şi-ar pregăti bucuros un aliat pentru viitor şi îl va avea, dacă tu vei urca pe tronul Lituaniei.</p>
                  <p rend="justify">—  Măcar de s-ar întâmpla aşa!… Nu vreau acest tron pentru mine!</p>
                  <p rend="justify">—  Poate că la început n-o să putem căpăta toată Lituania, ar fi bine dacă am dobândi, o bucată bună pe care s-o împlinim cu Biała Ruś şi Samogiţia.</p>
                  <p rend="justify">—  Şi suedezii?</p>
                  <p rend="justify">—  Suedezii vor fi şi ei bucuroşi să ne aşeze între ei şi răsărit.</p>
                  <p rend="justify">—  Îmi torni balsam pe rană…</p>
                  <p rend="justify">—  Balsam! Aha… La Taurogi, un vrăjitor a vrut să-mi vândă un balsam despre care spunea că cine se unge cu el nu mai poate fi rănit de sabie şi de suliţă. Am poruncit să-l ungă numaidecât şi să-l împungă un trabant cu suliţa. Ei bine, închipuieşte-ţi că l-a străpuns dintr-o parte în alta…!</p>
                  <p rend="justify">Prinţul Bogusław începu să râdă, arătându-şi dinţii albi ca fildeşul. Dar lui Janusz nu-i plăceau asemenea vorbe, aşa că începu iarăşi de publicis.</p>
                  <p rend="justify">—  I-am scris regelui suedez şi altor mari dregători de-ai noştri, spuse. Cred că ai primit şi tu scrisoarea mea prin Kmicic.</p>
                  <p rend="justify">—  Ia stai! Întrucâtva am venit până aici şi din pricina lui. Tu ce crezi despre Kmicic?</p>
                  <p rend="justify">—  Se aprinde repede, e un om primejdios care nu poate să rabde zăbala, dar e unul din acei oameni rari care ne slujesc cu credinţă.</p>
                  <p rend="justify">—  Mai încape vorbă, răspunse Bogusław. Pe mine era cât pe ce să mă trimită în împărăţia cerului.</p>
                  <p rend="justify">—  Cum aşa? întrebă Janusz neliniştit.</p>
                  <p rend="justify">—  Vere, se spune că te înăbuşi la cea mai mică supărare. Făgăduieşte-mi că vei asculta cu răbdare şi vei rămâne liniştit, iar eu am să-ţi povestesc ceva despre Kmicic al tău, după care ai să-l cunoşti mai bine decât l-ai cunoscut până acum.</p>
                  <p rend="justify">—  Bine, voi avea răbdare, dar începe odată.</p>
                  <p rend="justify">—  Numai printr-o minune am scăpat din mâinile acestui diavol, răspunse prinţul Bogusław.</p>
                  <p rend="justify">Şi începu să istorisească despre toate câte se întâmplaseră la Pilwiski.</p>
                  <p rend="justify">Printr-o minune la fel de mare prinţul Janusz nu se înecă din pricina astmei, în schimb era cât pe-aci să moară de apoplexie. Tremura tot, scrâşnea din dinţi şi îşi apăra ochii cu degetele; în cele din urmă, începu să strige cu glasul răguşit:</p>
                  <p rend="justify">—  Aşa…?! prea bine!… A uitat se vede că jupâniţa e în mâinile mele…</p>
                  <p rend="justify">—  Pe viul Dumnezeu, stăpâneşte-te şi ascultă mai departe! îl dojeni Bogusław. M-am purtat cu el destul de cavalereşte şi, dacă n-am să trec în jurnal această întâmplare şi n-am să mă laud cu ea, e numai pentru că mi-e ruşine că m-am lăsat dus de nas ca un copil de acest necioplit, eu, despre care Mazarin spunea că în intrigi şi viclenie nu mă întrece nimeni la curtea din Franţa. Dar să lăsăm asta… La început am crezut că l-am ucis pe Kmicic al tău, dar acum am dovada că s-a vindecat.</p>
                  <p rend="justify">—  Nu-i nimic, o să-l găsim, o să-l scoatem fie şi din pământ! între timp, am să-i dau aici o lovitură mai dureroasă decât dacă aş porunci să-l jupoaie de viu.</p>
                  <p rend="justify">—  N-ai să faci nimic, îţi primejduieşti doar sănătatea. Ascultă! Venind încoace, am văzut un prăpădit pe un cal bălţat care se ţinea mereu nu prea departe de caleaşca mea. Am băgat de seamă tocmai pentru că fugarul era bălţat şi, în cele din urmă, am dat poruncă să-l cheme. „Unde te duci?” „La Kiejdany.” „Ce duci acolo?” „O scrisoare către prinţul voievod.” I-am spus să-mi dea mie scrisoarea şi, pentru că între noi nu este nici o taină, am citit-o… Iat-o!</p>
                  <p rend="justify">Spunând acestea, îi înmână prinţului Janusz scrisoarea lui Kmicic, pe care acesta o scrisese înainte de a porni la drum eu cei trei Kiemliczi.</p>
                  <p rend="justify">Prinţul îşi aruncă ochii peste ea, mototolind-o cu turbare, apoi începu să strige:</p>
                  <p rend="justify">—  Adevărat, pe legea mea, e prea adevărat! El are scrisorile mele, iar acolo sunt lucruri pentru care regele suedez nu numai că va intra la bănuială, dar se va simţi jignit de moarte…</p>
                  <p rend="justify">Îl apucă sughiţul şi criza de astm începu. Deschise gura largă, înghiţind aerul repede, şi îşi rupse veşmântul la gât; văzând acestea, prinţul Bogusław bătu din palme, iar când veniră slujitorii, le spuse:</p>
                  <p rend="justify">—  Ajutaţi-l pe stăpânul vostru, iar când îşi va recăpăta răsuflarea, rugaţi-l să vină în odaia mea; în acest timp, am să mă odihnesc puţin.</p>
                  <p rend="justify">Şi ieşi.</p>
                  <p rend="justify">După două ceasuri, Janusz, cu ochii năpădiţi de sânge, cu pleoapele lăsate şi faţa vânătă, ciocăni la uşa lui Bogusław. Acesta îl primi culcat în pat cu faţa unsă cu lapte de migdale, care avea să-i redea pielii prospeţimea şi luciul. Fără perucă, fără pomadă şi cu sprâncenele neînnegrite, arăta mult mai în vârstă, dar prinţul Janusz nu băgă de seamă.</p>
                  <p rend="justify">—  M-am gândit totuşi, spuse, că Kmicic nu poate să publice scrisorile acelea, întrucât, dacă ar face-o, ar iscăli astfel osânda la moarte a jupâniţei. A priceput şi el că numai aşa mă are la mână, dar nici eu nu pot să mă răzbun şi asta mă roade, de parcă aş avea un câine turbat în piept.</p>
                  <p rend="justify">—  Scrisorile trebuie să le căpătăm neapărat înapoi! zise Bogusław.</p>
                  <p rend="justify">—  Da, dar quo modo?{18}</p>
                  <p rend="justify">Trebuie să trimiţi la el un om îndemânatic; să lege prietenie cu el şi la cel dintâi prilej să pună mâna pe scrisori şi să-l înjunghie. Să-i făgăduim o răsplată mare…</p>
                  <p rend="justify">—  Cine să facă una ca asta?</p>
                  <p rend="justify">—  La Paris sau la nemţi, într-o singură zi ţi-aş fi găsit o sută de amatori, dar-în această ţară asemenea marfă lipseşte.</p>
                  <p rend="justify">—  E nevoie de un om de-al nostru, fiindcă de străini se fereşte şi el.</p>
                  <p rend="justify">—  Las' pe mine, poate că am să găsesc eu pe cineva potrivit în Prusia.</p>
                  <p rend="justify">—  Ehei, dacă l-ai prinde viu şi mi l-ai da pe mână! I-aş plăti pentru toate o dată. Îţi spun eu, cutezanţa acestui om a întrecut orice măsură. Tocmai de aceea l-am trimis cu scrisorile, începuse să mă încurce, se repezea la mine din te miri ce, ca un câine, vrând să-mi impună voinţă lui în tot ce făceam… Pe puţin de o sută de ori mi-a stat pe limbă să poruncesc să-l împuşte… Dar n-am putut, n-am putut…</p>
                  <p rend="justify">—  Spune-mi, e adevărat că se înrudeşte cu noi…?</p>
                  <p rend="justify">—  Se înrudeşte cu neamul Kiszka, iar prin el şi cu noi.</p>
                  <p rend="justify">—  E un diavol împieliţat… şi un potrivnic foarte primejdios!</p>
                  <p rend="justify">—  El? Puteai să-i porunceşti să se ducă la Ţarigrad şi să-l dea jos de pe tron pe sultan sau să-i smulgă barba regelui suedez şi să-l aducă la Kiejdany! Câte n-a făptuit în timpul războiului!</p>
                  <p rend="justify">—  Aşa şi arată. A făgăduit să lupte împotriva noastră până la ultima suflare. Din fericire, a învăţat de la mine că nu-i va fi prea uşor să se pună în poară cu noi. Recunoaşte că m-am purtat cu el ca un Radziwiłł; dacă vreun cavaler din Franţa s-ar putea lăuda cu asemenea faptă, ar înflori lucrurile zile întregi, afară de ceasurile de somn, de masă şi de sărutat; pe acolo, când se adună mai mulţi la un loc, mint de îngheaţă apele…</p>
                  <p rend="justify">—  E drept că l-ai cam strâns cu uşa, dar aş vrea mai bine să nu se fi întâmplat.</p>
                  <p rend="justify">—  Iar eu aş dori să-ţi alegi mai bine oamenii de încredere dintre cei care nutresc mai mult respect pentru stirpea Radziwiłłilor.</p>
                  <p rend="justify">—  Ah, scrisorile, scrisorile acelea.</p>
                  <p rend="justify">Cei doi tăcură un răstimp, apoi Bogusław întrebă cel dintâi:</p>
                  <p rend="justify">—  Cine-i jupâniţa aceea?</p>
                  <p rend="justify">—  Billewiczówna.</p>
                  <p rend="justify">—  Billewiczówna ori Mieleszkówna, amândouă-mi sunt totuna. Ia aminte că mi-e tot atât de uşor să alcătuiesc stihuri, cum îi e altuia să scuipe. Eu însă nu te întreb cum o cheamă, ci dacă e frumoasă?</p>
                  <p rend="justify">—  Eu nu mai iau seama la astfel de lucruri, dar un lucru e sigur, nici regina Poloniei nu s-ar ruşina, dacă ar fi tot atât de frumoasă.</p>
                  <p rend="justify">—  Regina Poloniei? Maria Ludovica? Pe vremea lui Cinq-Mars poate că era într-adevăr frumoasă, dar acum urlă câinii la vederea ei. Dacă Billewiczówna ta e la fel, păstreaz-o pentru tine… Dar dacă e cu adevărat frumoasă, dă-mi-o la Taurogi, ca să ne gândim împreună să-l pedepsim pe Kmicic.</p>
                  <p rend="justify">Janusz căzu pe gânduri.</p>
                  <p rend="justify">—  Nu ţi-o dau, răspunse în sfârşit, pentru că tu ai s-o iei cu forţa şi atunci Kmicic va face cunoscute scrisorile.</p>
                  <p rend="justify">—  Eu să folosesc forţa împotriva ciocârliei voastre?… Fără să mă laud, am avut de-a face cu altele mai de soi şi tot nu le-am luat cu de-a sila… Doar o dată, în Flandra… Era o proastă… fiica unui aurar… Au venit pe urmă pedestraşii spanioli şi am pus totul pe seama lor.</p>
                  <p rend="justify">—  Tu n-o cunoşti pe fata asta… E dintr-o familie aleasă, întruparea virtuţii, parcă e călugăriţă.</p>
                  <p rend="justify">—  Mă pricep eu şi la călugăriţe…</p>
                  <p rend="justify">—  Şi unde mai pui că ne şi urăşte, fiindcă hic mulier{19} e patrioată înfocată… Ea l-a convertit şi pe Kmicic… Printre femeile noastre nu se află prea multe ca ea… Are minte cât un bărbat… şi-l sprijină din toată inima pe Jan Kazimierz.</p>
                  <p rend="justify">—  Atunci o să-i înmulţim apărătorii.</p>
                  <p rend="justify">—  Nu e cu putinţă, pentru că Kmicic va arăta scrisorile… Trebuie s-o păzesc ca pe ochii din cap… până când i se va împlini sorocul. După aceea, am să ţi-o dau ţie ori dragonilor tăi, mi-e totuna!</p>
                  <p rend="justify">—  Atunci îţi dau cuvântul de cavaler că nu voi folosi forţa, iar cuvântul pe care mi-l dau în particular mi-l ţin întotdeauna. În treburile politiceşti e altă socoteală… Mi-ar fi şi ruşine, dacă n-aş ajunge la nimic numai prin mine însumi.</p>
                  <p rend="justify">—  N-ai să ajungi.</p>
                  <p rend="justify">—  În cel mai rău caz, am să primesc un bobârnac, dar, cum vine de la o femeie, nu-i nimic înjositor… Tu tot pleci în Podlasie, ce-ai să faci cu ea? Doar n-o s-o iei cu tine şi n-o s-o laşi nici aici, pentru că vor veni suedezii şi e nevoie ca fata să rămână comme otage{20} în mâinile noastre… Nu-i mai bine oare s-o iau la Taurogi… iar la Kmicic să trimit nu un ucigaş, ci un sol cu o scrisoare în care să-i propun: dă-mi scrisorile şi-ţi dau fata.</p>
                  <p rend="justify">—  E adevărat! consimţi prinţul Janusz. Mijlocul e bun.</p>
                  <p rend="justify">—  Iar dacă, vorbi mai departe Bogusław, am să i-o înapoiez nu tocmai cum a fost, acesta va fi începutul răzbunării noastre.</p>
                  <p rend="justify">—  Mi-ai dat cuvântul că n-ai să te foloseşti de forţă!</p>
                  <p rend="justify">—  Ţi l-am dat şi repet încă o dată că mi-ar fi ruşine…</p>
                  <p rend="justify">—  Atunci trebuie să-l iei şi pe unchiul ei, spătarul de Rosienie, care o însoţeşte.</p>
                  <p rend="justify">—  Nu-mi convine. Mai mult ca sigur că şleahticul poartă cizme cu urechi, după obiceiul vostru, şi eu nu pot suferi aşa ceva.</p>
                  <p rend="justify">—  Singură n-o să vrea să meargă.</p>
                  <p rend="justify">—  O să mai vedem. Pofteşte-i pe amândoi astă-seară la cină, ca s-o văd şi să-mi dau seama dacă merită osteneala; între timp, eu mă voi gândi cum să mă port cu ea. Numai, pentru Dumnezeu,să nu-i spui nimic de îndrăzneala lui Kmicic, pentru că va creşte în ochii ei şi o va hotărî să-i păstreze credinţă. Să nu negi nimic din ce voi spune eu. Ai să-mi cunoşti şiretlicurile şi ai să-ţi aduci aminte de anii tinereţii.</p>
                  <p rend="justify">Prinţul Janusz dădu din mână a lehamite şi ieşi, iar prinţul Bogusław îşi împreună mâinile sub cap şi începu să se gândească.</p>
               </div>
               <div type="div3">
                  <head>Capitolul VIII.</head>
                  <p rend="justify">La cină, afară de spătarul de Rosienie şi de Oleńka, fură poftiţi polcovnicii mai însemnaţi de la Kiejdany şi câţiva curteni ai prinţului Bogusław. El însuşi veni în straie bogate şi atât de frumos, de lua ochii tuturor. Avea peruca pieptănată în bucle vălurite; culoarea şi moliciunea feţei aminteau de lapte şi trandafiri; mustăcioara-i semăna cu firele de mătase, iar ochii cu stelele. Era îmbrăcat în negru, într-un caftan din fâşii de mătase şi catifea cu mânecile tăiate adânc şi încheiate de-a lungul braţului. La gât purta un guler lat din cea mai frumoasă dantelă de Brabant, de mare preţ, iar la mâini manşete de acelaşi fel. Un lanţ de aur îi cădea pe piept, iar de pe umărul drept îi cobora de-a curmezişul pieptului până la şoldul stâng cureaua de la spadă, din piele de Olanda, atât de des bătută cu diamante, încât părea o fâşie de lumina care făcea ape-ape. Şi mânerul spadei strălucea de diamante, iar pe cataramele încălţărilor îţi luau ochii două nestemate mari cât nişte alune. Întreaga înfăţişare era semeaţă şi tot atât de aleasă, pe cât de frumoasă.</p>
                  <p rend="justify">Într-o mână ţinea o batistă de dantelă, iar cu cealaltă pălăria agăţată de mânerul spadei, cum se purta pe atunci; pălăria era împodobită cu pene de struţ negre şi foarte lungi.</p>
                  <p rend="justify">Toţi, chiar şi prinţul Janusz, se uitau la el cu mirare şi admiraţie. Prinţului voievod îi veniră în minte anii tinereţii, când îi lăsa în umbră prin frumuseţe şi bogăţie pe toţi cavalerii de la curtea franceză. Anii aceştia rămăseseră departe în urmă, dar acum hatmanului i se părea că reînviase în acest războinic care purta acelaşi nume.</p>
                  <p rend="justify">Prinţul Janusz se învioră şi, trecând pe lângă Bogusław, atinse pieptul vărului cu degetul arătător.</p>
                  <p rend="justify">—  Răspândeşti lumina în jurul tău ca un soare, îi spuse. Nu cumva te-ai gătit aşa pentru Billewiczówna?</p>
                  <p rend="justify">—  Soarele ar putea pătrunde uşor pretutindeni, răspunse Bogusław fălos.</p>
                  <p rend="justify">Şi începu să vorbească cu Ganchof, alături de care se oprise poate înadins, ca să iasă şi mai mult în evidenţă, deoarece polcovnicul era un bărbat ciudat de urât; avea faţa negricioasă şi ciupită de vărsat, nasul coroiat, ca ciocul de erete, şi mustăţile răsucite în sus; arăta ca un duh al întunericului, iar Bogusław, pe lângă el, ca un duh al luminii.</p>
                  <p rend="justify">Tocmai atunci intrară şi femeile, jupâneasa Korf şi Oleńka. Bogusław îi aruncă o privire ageră şi, înclinându-se înaintea jupânesei Korf, aproape că-şi duse degetele la gură, ca să-i trimită după obiceiul cavalerilor un sărut, dar văzându-i frumuseţea distinsă, mândră şi aşezată, îşi schimbă planul numaidecât. Apucă pălăria cu mâna dreaptă şi, apropiindu-se de jupâniţă, se înclină atât de adânc, încât aproape că se frânse în două, buclele perucii i se răsfirară pe amândoi umerii, spada se ridică drept în sus, iar el sta aşa înaintea Oleńkăi, mişcându-şi pălăria şi măturând podeaua cu penele de struţ în semn de cinstire. O închinăciune mai aleasă n-ar fi putut face nici înaintea reginei Franţei. Billewiczówna, care ştia de sosirea lui, ghici numaidecât cine se afla în faţa ei şi, apucându-şi rochia cu vârfurile degetelor, îi făcu o plecăciune la fel de adâncă.</p>
                  <p rend="justify">Admirară cu toţii frumuseţea şi purtările alese ale celor doi tineri; asemenea obiceiuri nu erau prea cunoscute la Kiejdany, deoarece soţia prinţului Janusz era o moldoveancă şi punea mai mare preţ pe luxul oriental, decât pe curtenie, iar fiica lor era încă prea mică.</p>
                  <p rend="justify">Bogusław îşi înălţă capul, îşi îndreptă cârlionţii perucii pe umeri şi se apropie repede de Oleńka cu paşi de danţ; în acelaşi timp, îi aruncă pajului pălăria şi-i oferi braţul jupâniţei.</p>
                  <p rend="justify">—  Nu pot să-mi cred ochilor… gândesc că visez, că ceea ce văd nu-i adevărat, îi spuse, conducând-o la masă. Spune-mi frumoasă zeiţă, prin ce minune ai coborât din Olimp la Kiejdany?</p>
                  <p rend="justify">—  Cu toate că sunt o şlahtiancă de rând şi nu o zeiţă, răspunse Oleńka, nu sunt chiar atât de mărginită, încât să socotesc vorbele luminăţiei tale drept altceva decât o măgulire curtenitoare.</p>
                  <p rend="justify">—  Chiar dacă aş fi cum nu se poate mai curtenitor, oglinda îţi va spune, jupâniţă, mai mult decât mine.</p>
                  <p rend="justify">—  Mai mult nu, dar cu mai multă sinceritate da, răspunse, şnuruindu-şi buzele după obiceiul de atunci.</p>
                  <p rend="justify">—  Dacă în încăperea asta ar fi măcar o oglindă, te-aş conduce înaintea ei… Acum însă priveşte în ochii mei şi cunoaşte dacă admiraţia lor porneşte din inimă!</p>
                  <p rend="justify">Bogusław îşi înclină capul şi Oleńka îi văzu ochii mari, lucioşi şi negri ca noaptea, dar dulci, pătrunzători şi totodată arzători. Sub înrâurirea căldurii lor, faţa jupâniţei se acoperi de rumeneală, îşi coborî pleoapele şi se depărtă puţin, pentru că simţi că Bogusław îi strângea braţul, lipindu-i cotul de şoldul lui.</p>
                  <p rend="justify">Ajunseră la masă. El se aşeză alături de ea şi se vedea cât de colo că frumuseţea ei îl fermecase. Fireşte, se aştepta să dea peste o şlahtiancă sprintenă ca o căprioară, roşie ca floarea de mac, care râdea şi sporovăia ca o coţofană, dar găsise o jupâniţă mândră, ale cărei sprâncene negre trădau o voinţă de neclintit; în ochi i se citeau înţelepciunea şi statornicia, iar pe chip o linişte copilărească; avea o înfăţişare atât de încântătoare şi de minunată, încât, la curtea oricărui rege, cei mai vestiţi cavaleri s-ar fi întrecut în măguliri curtenitoare.</p>
                  <p rend="justify">Frumuseţea-i neasemuită stârnea admiraţia şi poftele, dar măreţia pe care o răspândea în jurul ei le înfrâna, aşa că Bogusław se gândi aproape fără voie: „Prea devreme i-am strâns braţul… cu una ca asta trebuie să te porţi cu mănuşi, nu să dai de-a dreptul!”</p>
                  <p rend="justify">Dar cu atât mai mult se hotărî să-i câştige inima şi încercă o bucurie sălbatică la gândul că va veni o vreme când această semeţie feciorelnică şi această frumuseţe neîntinată vor cădea pradă poftelor lui. Chipul ameninţător al lui Kmicic stătea de-a curmezişul acestor visuri, dar pentru tânărul îndrăzneţ, acesta era încă un îndemn. Sub înrâurirea acestor gânduri, se înflăcăra, sângele începu să fiarbă în el, ca într-un armăsar oriental, toate simţurile i se ascuţiră şi răspândea în jur lumina mai abitir ca diamantele cu care se împodobise.</p>
                  <p rend="justify">La masă, vorbeau cu toţii sau mai degrabă îl lăudau în cor pe Bogusław care îi asculta zâmbind, dar fără acea mulţumire de prisos, ca pe un lucru prea obişnuit. Se vorbi mai întâi de isprăvile-i războinice şi de dueluri. Numele prinţilor învinşi, ale margrafilor şi ale baronilor curgeau cu nemiluita. El însuşi mai adăuga cu nepăsare câte unul, din când în când. Ascultătorii se mirau, prinţul Janusz îşi mângâia mustaţa lungă cu mulţumire; în sfârşit, Ganchof zise:</p>
                  <p rend="justify">—  Chiar dacă averea şi naşterea nu mi-ar sta împotrivă, n-aş vrea să mă aşez în calea luminăţiei tale, mă mir numai că se mai găsesc asemenea cutezători.</p>
                  <p rend="justify">—  Ce să-i faci, Jupâne Ganchof! răspunse prinţul. Sunt unii oameni cu faţa împietrită şi cu privirea de râs, la vederea cărora se sperie cu toţii, dar pe mine nu m-a dăruit Dumnezeu cu asemenea chip… De obrazul meu nu se teme nici o jupâniţă.</p>
                  <p rend="justify">—  Tot aşa cum nu se tem gângăniile de flacără, până când nu se ard, răspunse zâmbind şi înclinându-se jupâneasa Korf.</p>
                  <p rend="justify">Bogusław izbucni în râs, iar jupâneasa Korf vorbi mai departe înclinându-se mereu:</p>
                  <p rend="justify">—  Jupânii oşteni se arată interesaţi mai mult de dueluri, dar noi, femeile, am asculta bucuroase câte ceva în legătură cu dragostele luminăţiei tale, despre care a ajuns veste până aici.</p>
                  <p rend="justify">—  Pe nedrept, jupâneasa, pe nedrept… Toate au fost înflorite pe drum… Că m-au peţit, e adevărat… Regina Franţei s-a arătat atât de bună cu mine…</p>
                  <p rend="justify">—  Încât a vrut să te lege de prinţesa de Rohan, se amestecă Janusz.</p>
                  <p rend="justify">—  Nu, cu alta, cu de la Force, adăugă Bogusław, dar, cum nici măcar regele nu poate porunci inimii să iubească, iar avuţii, slavă Domnului, n-am nevoie să caut în Franţa, nu s-a ajuns la nimic… Erau jupâniţe de neam, ce-i drept, şi peste măsură de frumoase, dar la noi sunt şi mai frumoase… şi n-aş avea nevoie să ies din această încăpere, ca să aflu una…</p>
                  <p rend="justify">Aici aruncă o privire lungă spre Oleńka Billewicz care, prefăcându-se că nu aude, începu să-i spună ceva spătarului de Rosienie, iar jupâneasa Korf vorbi din nou:</p>
                  <p rend="justify">—  Nu ducem lipsă nici aici de jupâniţe chipeşe, dar n-ai să găseşti nici una care să poată sta alături de luminăţia ta prin neam şi avere.</p>
                  <p rend="justify">—  Jupâneasă şi binefăcătoare a mea, îngăduie-mi să mă împotrivesc, răspunse repede Bogusław. Mai întâi, pentru că nu cred că o şlahtiancă poloneză poate fi mai prejos ca o de Rohan sau de la Force, iar în al doilea rând, nu ar fi prima dată când un Radziwiłł s-ar căsători cu o fiică de şleahtic, istoria ne oferă destule pilde de acest fel. Apoi, te asigur, jupâneasă, că şlahtiancă aceea care ar ajunge soţia unui Radziwiłł, va fi cea dintâi şi printre prinţesele de la curtea Franţei.</p>
                  <p rend="justify">—  E om bun!… îi şopti Oleńkăi spătarul de Rosienie.</p>
                  <p rend="justify">—  Aşa am gândit întotdeauna, îşi urmă vorba Bogusław, cu toate că nu o dată mi-a fost ruşine pentru şleahticii polonezi, când i-am pus alături cu cei străini; Acolo nu s-a întâmplat niciodată ce s-a întâmplat aici, unde şi-au părăsit, cu toţii stăpânul, fiind în stare chiar să ridice mâna asupra lui. Un şleahtic din Franţa face tot felul de rele, dar nu-şi trădează regele…</p>
                  <p rend="justify">Cei de faţă începură să privească miraţi unii la alţii şi toţi la prinţ. Prinţul Bogusław se încruntă, iar Oleńka îşi pironi ochii albaştri pe faţa lui Bogusław, cu admiraţie şi mulţumire în acelaşi timp.</p>
                  <p rend="justify">—  Iartă-mă, luminăţia ta! se întoarse Bogusław spre Janusz care nu izbutise să-şi vină în fire, ştiu că n-ai putut face altfel, că toată Lituania ar fi pierit, dacă mi-ai fi ascultat sfatul; cinstindu-te şi iubindu-te ca pe un frate mai mare, n-am să încetez să mă cert cu luminăţia ta pentru Jan Kazimierz. Suntem între noi, aşa că spun ce gândesc: e un stăpân bun, binevoitor şi cucernic, la care eu ţin mai mult decât alţii. Eu am fost primul dintre polonezi care l-am însoţit, când a ieşit din temniţă în Franţa. Pe atunci eram aproape un copil, dar n-am să uit niciodată şi mi-aş vărsa cu plăcere sângele, ca să-l apăr de cei care uneltesc să-l ucidă.</p>
                  <p rend="justify">Lui Janusz, care începea să înţeleagă jocul lui Bogusław, i se părea totuşi prea îndrăzneţ şi prea primejdios pentru un scop atât de neînsemnat, aşa că rosti fără să-şi ascundă nemulţumirea:</p>
                  <p rend="justify">—  Pentru Dumnezeu, despre ce pregătiri împotriva fostului nostru rege vorbeşti, luminăţia ta? Cine le întreprinde? Unde s-a putut afla un asemenea monstrum în poporul polonez?… Pe legea mea, aşa ceva nu s-a mai întâmplat niciodată în Republică!</p>
                  <p rend="justify">Bogusław îşi lăsă capul pe piept.</p>
                  <p rend="justify">—  Nu mai demult decât cu o lună în urmă, spuse cu tristeţe în glas, când veneam din Podlasie în Prusia electorului la Taurogi, s-a înfăţişat la mine un şleahtic… de neam… Acel şleahtic, necunoscându-mi pesemne adevăratele simţăminte pentru milostivul nostru stăpân, m-a crezut duşmanul lui şi s-a oferit pentru o răsplată însemnată să se ducă în Śląsk, să-l răpească pe Jan Kazimierz şi să-l predea suedezilor viu sau mort…</p>
                  <p rend="justify">Cu toţii încremeniră de groază.</p>
                  <p rend="justify">—  Iar când eu am respins cu mânie şi scârbă asemenea propunere, sfârşi Bogusław, omul acela cu fruntea arămie mi-a spus: „Am să mă duc la Radziejowski, acesta mă va plăti cu aur…”</p>
                  <p rend="justify">—  Eu nu sunt prietenul fostului rege, zise Janusz, dar dacă mi-ar fi făcut mie asemenea propunere, aş fi dat poruncă să-l pună la zid fără nici o judecată cu şase muşchetari înarmaţi dinainte.</p>
                  <p rend="justify">—  La început am vrut să fac şi eu tot aşa, răspunse Bogusław, dar nu mai fusese nimeni de faţă la vorba noastră, aşa că pe urmă s-ar fi ridicat cu toţii împotriva tiraniei şi samavolniciei Radziwiłłilor. Am încercat să-l înfricoşez, spunându-i că şi Radziejowski, şi regele suedez, ba chiar Chmielnicki, nu vor întârzia să-i taie capul; într-un cuvânt, l-am convins pe acel ucigaş să renunţe la planu-i ticălos.</p>
                  <p rend="justify">—  Asta nu înseamnă nimic, un astfel de om nu trebuia lăsat slobod, pentru că merita cel puţin să fie tras în ţeapă! strigă Korf.</p>
                  <p rend="justify">Bogusław se întoarse brusc spre Janusz.</p>
                  <p rend="justify">—  Trag şi eu nădejdea că nu va scăpa de pedeapsă; voi fi cel dintâi care va cere să nu moară de moarte obişnuită. Numai luminăţia ta poţi să-l pedepseşti, fiindcă e curteanul şi polcovnicul luminăţiei tale…</p>
                  <p rend="justify">—  Pentru Dumnezeu, e curteanul meu?… Polcovnicul meu? Cine-i acela…?! Cine?… Spune, luminăţia ta!</p>
                  <p rend="justify">—  Se numeşte Kmicic! zise Bogusław.</p>
                  <p rend="justify">—  Kmicic…?! repetară toţi îngroziţi.</p>
                  <p rend="justify">—  Nu-i adevărat! strigă deodată Billewiczówna, ridicându-se de pe scaun cu ochii scânteietori.</p>
                  <p rend="justify">Se aşternu o tăcere surdă. Unii încă nu-şi reveniseră după înspăimântătoarea veste adusă de Bogusław, alţii se mirară de cutezanţa acestei jupâniţe care îndrăznea să-i strige tânărului prinţ minciuna în faţă; spătarul de Rosienie începu să bâlbâie; „Oleńka, Oleńka!”, iar Bogusław îşi luă o înfăţişare tristă şi spuse fără mânie:</p>
                  <p rend="justify">—  Dacă e ruda sau logodnicul domniei tale, îmi pare tare rău că ţi-am adus asemenea noutate, dar leapădă-l din inimă, pentru că nu e vrednic de domnia ta…</p>
                  <p rend="justify">Jupâniţa rămase o clipă îndurerată, cu obrajii în flăcări şi înfricoşată, dar faţa i se linişti treptat, devenind rece şi palidă; se lăsă să cadă în scaun şi zise:</p>
                  <p rend="justify">—  Mă rog de iertare, luminăţia ta… N-am avut dreptate să mă împotrivesc… Omul acesta e în stare de orice…</p>
                  <p rend="justify">—  Să mă pedepsească Dumnezeu, dacă simt altceva pentru el afară de milă, răspunse blând prinţul Bogusław.</p>
                  <p rend="justify">—  A fost logodnicul acestei jupâniţe, spuse prinţul Janusz, şi chiar eu i-am peţit-o. Era tânăr, viforos, îşi cam făcuse de cap… L-am scăpat de judecată, pentru că era un oştean destoinic. Ştiam că este un zvânturat şi aşa avea să rămână… Dar nu mă aşteptam în ruptul capului ca un şleahtic să se încumete la asemenea nelegiuire.</p>
                  <p rend="justify">—  Era un om rău, mi-am dat seama demult! adăugă Ganchof.</p>
                  <p rend="justify">—  Şi nu m-ai prevenit? De ce? întrebă cu dojana în glas Janusz.</p>
                  <p rend="justify">—  Pentru că m-am temut că luminăţia ta ai să crezi că-l pizmuiesc, fiindcă mi-o lua totdeauna înainte.</p>
                  <p rend="justify">—  Horribile dictu et auditu{21}, rosti Korf.</p>
                  <p rend="justify">—  Domniile voastre, strigă Bogusław, să nu mai vorbim despre asta! Dacă domniilor voastre vă vine greu să ascultaţi asemenea lucruri, ce să mai zic de jupâniţa Billewicz!</p>
                  <p rend="justify">—  Luminăţia ta, binevoieşte şi nu lua seama la mine, răspunse Oleńka. Acum pot să ascult orice.</p>
                  <p rend="justify">Dar şi cina se apropia de sfârşit; se aduse apă pentru spălatul mâinilor, după care prinţul Janusz se ridică primul şi-i dădu braţul jupânesei Korf, iar prinţul Bogusław Oleńkăi.</p>
                  <p rend="justify">—  Trădătorul a fost pedepsit de Dumnezeu, îi spuse, fiindcă cine te-a pierdut pe domnia ta, a pierdut raiul… Nu sunt nici două ceasuri de când te cunosc, frumoasă jupâniţă, dar aş face orice să nu te mai văd îndurerată şi cu lacrimi în ochi; aş vrea să te bucuri şi să fii fericită…</p>
                  <p rend="justify">—  Mulţumesc, luminăţia ta! răspunse Oleńka.</p>
                  <p rend="justify">După ce se despărţiră de jupânese, bărbaţii se întoarseră la masă spre a-şi căuta mângâierea în paharele pe care le goliră cu sârg. Prinţul Bogusław bea cu sete, fiindcă era tare mulţumit de sine, în timp ce prinţul Janusz vorbea cu spătarul de Rosienie.</p>
                  <p rend="justify">—  Mâine eu am să plec cu oastea în Podlasie, îi spuse. La Kiejdany va sosi o garnizoană suedeză. Dumnezeu ştie când mă voi întoarce… Aşa că domnia ta nu poţi să rămâi aici cu jupâniţa; nici nu se cuvine să stea printre atâţia oşteni. O să vă duceţi amândoi la Taurogi cu prinţul Bogusław; acolo o să-şi găsească un loc printre jupâniţele soţiei mele.</p>
                  <p rend="justify">—  Luminăţia ta! răspunse spătarul de Rosienie. Avem şi noi adăpostul nostru, de ce să pribegim prin ţări străine. Luminăţia ta dai dovadă de multă bunăvoinţă, amintindu-ţi de noi… Nu se cade să profităm prea mult de bunătatea luminăţiei tale, de aceea am vrea să ne întoarcem la casa noastră.</p>
                  <p rend="justify">Prinţul nu putea să-i destăinuie spătarului toate pricinile pentru care nu vroia nicidecum s-o scape din mâna pe Oleńka, dar o parte tot i le împărtăşi cu îndrăzneala obraznică a magnatului:</p>
                  <p rend="justify">—  Dacă domnia ta vrei s-o iei ca o dovadă de bunăvoinţă, cu atât mai bine… Dar eu îţi spun domniei tale că e vorba şi de altceva; acolo vei fi un fel de ostatic şi vei răspunde pentru toţi cei din neamul Billewicz, care ştiu prea bine că nu se numără printre prietenii mei şi sunt gata să ridice toată Samogiţia în lipsa mea… Domnia ta sfătuieşte-i să stea liniştiţi şi să nu-i supere pe suedezi, fiindcă vei răspunde cu capul domniei tale şi al jupâniţei.</p>
                  <p rend="justify">Se vede că spătarul îşi pierduse răbdarea, pentru că răspunse repede:</p>
                  <p rend="justify">—  Gândesc că e zadarnic să mai amintesc de drepturile mele de şleahtic. Puterea se află de partea luminăţiei tale aşa că mi-e totuna în ce temniţă am să lâncezesc; e chiar mai bine acolo decât aici!</p>
                  <p rend="justify">—  Destul! rosti prinţul ameninţător.</p>
                  <p rend="justify">—  Dacă-i destul, destul să fie! răspunse spătarul. Cu ajutorul lui Dumnezeu se vor sfârşi odată şi samavolniciile şi va domni iarăşi legea. Pe scurt, luminăţia ta să nu mă ameninţi, că nu mă tem.</p>
                  <p rend="justify">Pesemne că Bogusław văzu fulgere de mânie pe faţa lui Janusz, astfel că se apropie repede.</p>
                  <p rend="justify">—  Despre ce e vorba? întrebă, venind între ei.</p>
                  <p rend="justify">—  Tocmai îi spuneam hatmanului, răspunse spătarul aţâţat, că prefer temniţa de la Taurogi celei de la Kiejdany.</p>
                  <p rend="justify">—  La Taurogi nu e nici o temniţă, e doar casa mea în care domnia ta n-ai să fii un străin. Ştiu că hatmanul e înclinat să te socotească un ostatic, eu însă te socotesc un oaspete prea plăcut.</p>
                  <p rend="justify">—  Mulţumesc luminăţiei tale! răspunse spătarul.</p>
                  <p rend="justify">—  Eu îţi mulţumesc domniei tale! Hai să ciocnim şi să bem împreună, căci se spune că prietenia trebuie udată numaidecât, ca să nu se ofilească abia încolţită.</p>
                  <p rend="justify">Spunând acestea Bogusław îl conduse pe spătar la masă şi începură să dea de duşcă paharele, unul după altul.</p>
                  <p rend="justify">După vreun ceas, spătarul se întoarse clătinându-se în odaia lui repetând cu jumătate glas:</p>
                  <p rend="justify">—  E un stăpân bun şi cinstit! Poţi să cauţi cu lumânarea şi unul mai bun n-ai să găseşti… Aur, aur curat… Mi-aş vărsa şi sângele pentru el.</p>
                  <p rend="justify">În acest timp, cei doi veri rămaseră singuri. Mai aveau multe să-şi spună, mai ales că veniseră şi nişte scrisori, aşa că trimiseră un fecior să le aducă de la Ganchof.</p>
                  <p rend="justify">—  Fireşte, spuse Janusz, nu e nici o boabă de adevăr în tot ce ai spus despre Kmicic?</p>
                  <p rend="justify">—  Fără îndoială… Ştii doar prea bine cum stau lucrurile. Dar, haide, recunoaşte, n-a avut dreptate Mazarin? Dintr-o lovitură să te răzbuni cumplit pe vrăjmaş şi să faci şi o spărtură în această fortăreaţă minunată… Ei, cine-ar mai fi în stare de una ca asta?… Asta se cheamă uneltire vrednică de cel mai îndemânatic curtean din lume! Iar Billewiczówna asta e o adevărată frumuseţe; şi semeaţă de parcă ar fi de sânge princiar! cât pe ce să-mi pierd cumpătul.</p>
                  <p rend="justify">—  Ţine minte că ţi-ai dat cuvântul… Ţine minte că amândoi vom fi pierduţi, dacă celălalt va arăta scrisorile.</p>
                  <p rend="justify">—  Ce sprâncene! Ce privire regească, îţi impune respect de la început… De unde măreţia asta aproape regească la o jupâniţă ca ea?… La Antwerpia am văzut-o o dată cusută cu măiestrie pe un gobelin pe Diana asmuţindu-şi câinii pe curiosul Acteon… Seamănă ca două picături de apă!</p>
                  <p rend="justify">—  Ai grijă să nu arate Kmicic scrisorile, că atunci o să ne muşte câinii de moarte.</p>
                  <p rend="justify">—  Nu-i adevărat! Eu am să-l preschimb pe Kmicic în Acteon şi am să las câinii să-l sfâşie. L-am întrecut în două rânduri cu un cap şi gândesc că ne vom mai întâlni.</p>
                  <p rend="justify">Vorbirea le fu întreruptă de un fecior care aduse o scrisoare.</p>
                  <p rend="justify">Voievodul de Wilno luă scrisoarea în mână şi făcu semnul crucii asupra ei. Aşa făcea întotdeauna, ca să gonească veştile rele; apoi, în loc s-o deschidă, începu s-o cerceteze cu luare-aminte.</p>
                  <p rend="justify">Deodată se schimbă la faţă.</p>
                  <p rend="justify">—  Pecetea poartă însemnele lui Sapieha! strigă. E de la voievodul de Witebsk.</p>
                  <p rend="justify">—  Deschide-o odată! îl grăbi Bogusław.</p>
                  <p rend="justify">Hatmanul despături scrisoarea şi începu să citească, întrerupându-se din când în când şi strigând:</p>
                  <p rend="justify">—  Se duce în Podlasie!… Întreabă dacă n-am să-i dau vreo poruncă s-o ducă la Tykocin!… Mă sfidează!… Şi mai rău, ascultă ce scrie mai departe: „Luminăţia ta vrei război civil, vrei să înfigi încă un jungher în pieptul Republicii? Atunci vino în Podlasie, te aştept acolo şi cred că Dumnezeu mă va ajuta şi-ţi va pedepsi trufia cu mâinile mele… Dar dacă ai milă de ţară şi conştiinţa a început să te mustre, dacă luminăţia ta te lepezi de nelegiuirile de până acum şi vrei să te îndrepţi, calea ţi-e deschisă. În loc să începi războiul civil, cheamă şleahticii la arme, ridică-i pe ţărani şi loveşte-i pe suedezi, atâta vreme cât Pontus nu se aşteaptă la nimic şi nu se pregăteşte. Chowański nu te va împiedica, fiindcă am auzit de la moscoviţi că ei înşişi se gândesc să pornească spre Letonia, cu toate că se pregătesc în mare taină. În sfârşit, dacă Chowański ar vrea să întreprindă ceva, îl voi ţine eu în frâu şi te voi ajuta, numai să fiu sigur că luminăţia ta vei lupta cu toată puterea pentru scăparea ţării. Totul atârnă de voia luminăţiei tale, fiindcă mai ai vreme să te întorci din drum şi să-ţi răscumperi vinovăţia. Atunci se va arăta limpede că luminăţia ta n-ai primit proteguirea suedezilor pentru propriul folos, ci pentru a scăpa Lituania de nenorocire. Mă rog lui Dumnezeu în fiecare zi să-ţi trimită gândul cel bun, cu toate că luminăţia ta mă învinuieşti de invidie.</p>
                  <p rend="justify">P. S. Am auzit că vrăjmaşul nu mai împresoară Nieśwież şi că prinţul Michał vrea să ni se alăture îndată după ce-şi reface pagubele. Ia aminte cum se poartă cei mai vrednici din neamul luminăţiei tale şi urmează-le pilda; oricum, gândeşte-te că acum ai prilejul să te îndrepţi.”</p>
                  <p rend="justify">—  Ei, ai auzit? întrebă prinţul Janusz după ce sfârşi de citit.</p>
                  <p rend="justify">—  Am auzit… şi ce-i cu asta? răspunse Bogusław, uitându-se cu luare-aminte la vărul său.</p>
                  <p rend="justify">—  Ar trebui să renunţ la toate, să-mi sfărâm lucrarea cu propriile mâini…</p>
                  <p rend="justify">—  Şi să te pui în poară cu Carol Gustav, iar pribeagului Kazimierz să-i îmbrăţişezi picioarele, ca să binevoiască să te ierte şi să te primească iarăşi în slujbă… Ba vei fi nevoit să-i cerşeşti îndurarea şi lui jupân Sapieha…</p>
                  <p rend="justify">Sângele năvăli în obrajii prinţului Janusz.</p>
                  <p rend="justify">—  Bagă de seamă cum îmi scrie: „îndreaptă-te şi am să te iert”, ca o căpetenie unui supus!</p>
                  <p rend="justify">—  Altfel ar scrie dacă şase mii de săbii i-ar ameninţa grumazul.</p>
                  <p rend="justify">—  Cu toate că… prinţul Janusz se posomorî şi căzu pe gânduri.</p>
                  <p rend="justify">—  Cu toate că ce?</p>
                  <p rend="justify">—  Pentru ţară ar fi mai bine să fac cum mă sfătuieşte Sapieha.</p>
                  <p rend="justify">—  Dar pentru tine, pentru mine? Pentru neamul Radziwiłł…?</p>
                  <p rend="justify">Janusz nu răspunse nimic, îşi sprijini capul în pumni îngândurat.</p>
                  <p rend="justify">—  Fie şi aşa! rosti după un răstimp. N-are decât să se împlinească…</p>
                  <p rend="justify">—  Ce-ai hotărât?</p>
                  <p rend="justify">—  Mâine plec în Podlasie, iar peste o săptămână îl atac pe Sapieha.</p>
                  <p rend="justify">—  Iată-l pe Radziwiłł! se bucură Bogusław.</p>
                  <p rend="justify">Şi îşi strânseră mâinile.</p>
                  <p rend="justify">În curând, Bogusław se duse să se odihnească. Janusz rămase de unul singur. Străbătu de câteva ori încăperea cu paşi grei, apoi bătu din palme.</p>
                  <p rend="justify">Slujitorul intră.</p>
                  <p rend="justify">—  Peste un ceas să vie astrologul la mine cu horoscopul pregătit! porunci.</p>
                  <p rend="justify">Feciorul ieşi, iar prinţul începu să se plimbe din nou şi să-şi rostească rugăciunile lui calvineşti. După care începu să îngâne cu jumătate de glas un psalm, întrerupându-se deseori, pentru că i se oprea răsuflarea, şi privind din când în când pe fereastră la stelele care licăreau pe bolta cerească.</p>
                  <p rend="justify">La castel, luminile se stingeau una după alta, dar afară de prinţ şi de astrolog mai era o fiinţă care veghea fără somn în odaia ei – Oleńka Billewicz. Îngenunchind înaintea patului, îşi împreunase mâinile pe cap şi şoptea cu ochii închişi:</p>
                  <p rend="justify">—  Ai milă de noi… Ai milă de noi!</p>
                  <p rend="justify">Era pentru prima oară după ce plecase Kmicic, când nu vroia, nu putea să se roage şi pentru el.</p>
               </div>
               <div type="div3">
                  <head>Capitolul IX.</head>
                  <p rend="justify">Kmicic avea într-adevăr scrisorile lui Radziwiłł către toate căpeteniile suedeze şi înlocuitorii lor, ca să-l lase să treacă pretutindeni fără stricăciune, dar nu cuteza să se folosească de ele. Se temea că prinţul Bogusław repezise gonaci în toate părţile, încă de la Pilwiski, prevenindu-i pe suedezi de cele întâmplate şi poruncindu-le să-l prindă. Tocmai de aceea jupân Andrzej îşi luase alt nume şi îşi schimbase şi rangul. Ocolind deci Lomża şi Ostrołeka, unde puteau să ajungă mai întâi olăcarii prinţului, îşi mâna caii spre Przasnysz, de unde vroia să răzbată la Varşovia prin Pułtusk.</p>
                  <p rend="justify">Cu toate acestea, înainte de a ajunge la Przasnysz, făcu un ocol pe la hotarul prusian, trecând prin Wąsosz, Kolno şi Myszyniec, deoarece Kiemliczii, cunoscând bine pădurile din acele locuri, ştiau toate potecile şi, afară de asta, îşi aveau prietenii lor printre kurpieni,care i-ar fi putut ajuta în caz de nevoie.</p>
                  <p rend="justify">În cea mai mare parte, ţinuturile de la hotar erau cotropite de suedezi, care se mulţumiseră să ocupe oraşele mai însemnate, neîndrăznind să se afunde în pădurile fără margini, locuite de oameni înarmaţi, vânători, care nu-şi părăsiseră niciodată sălaşele, trăind aproape ca nişte sălbatici. Abia cu un an în urmă Maria Ludovica poruncise să se zidească o biserică la Myszyniec şi adusese aici călugări iezuiţi, care aveau să îmblânzească pe pădureni şi să-i înveţe obiceiurile creştineşti.</p>
                  <p rend="justify">—  Câtă vreme n-o să ne întâlnim cu suedezii, spuse bătrânul Kiemlicz, n-o să ne doară capul.</p>
                  <p rend="justify">—  Până la urmă tot va trebui să dăm ochii cu ei, răspunse jupân Andrzej.</p>
                  <p rend="justify">—  Dacă se întâlnesc cu cineva în apropierea unui oraş mai acătării, se tem să-i facă vreun rău, deoarece acolo se află o stăpânire şi o căpetenie mai mare la care s-ar putea plânge. Am întrebat oamenii şi mi-au spus că regele suedez a dat porunci care nu îngăduie samavolnicia şi prădăciunile. Dar podghiazurile mai mici, scăpate de sub supraveghere, nu mai respectă asemenea porunci şi jefuiesc pe oricine.</p>
                  <p rend="justify">Ţinură deci drumul prin păduri, neîntâlnindu-se nicăieri cu suedezii şi înnoptând pe la păcurării sau prin aşezările pădurenilor. Printre kurpieni, cu toate că nici unul din ei nu văzuse până, atunci vreun suedez, se zvonea în fel şi chip despre încălcarea ţării. Se spunea că a venit un norod de peste mare, care pricepe graiul oamenilor, nu crede în Christos şi e grozav de prădalnic. Unii vorbeau că vrăjmaşii se lăcomeau din cale-afară la vite, piei, nuci, miere şi ciuperci uscate, şi dacă li se refuzau, dădeau foc la pădure. Alţii ziceau, dimpotrivă că sunt un neam de vârcolaci care se hrăneau bucuroşi cu carne de om, mai ales de fecioare.</p>
                  <p rend="justify">Sub înrâurirea acestor ştiri ameninţătoare, care răzbiseră până în adâncurile codrilor, kurpienii începuseră să se cheme şi să se strângă prin păduri. Cei care trăgeau pucioasă şi smoală, cei care se îndeletniceau cu culesul hameiului, lemnarii, pescarii, care îşi aşezau vârşele în apele năpădite de verdeaţă ale Rosogăi, şi păsărarii, vânătorii, crescătorii de albine şi cei care prindeau castori se adunau deci prin aşezările mai mari, împărtăşindu-şi noutăţile şi chibzuind cum să-l zdrobească pe vrăjmaş, dacă acesta s-ar fi arătat în pădure.</p>
                  <p rend="justify">Kmicic întâlni de mai multe ori cete mai mici sau mai mari de pădureni îmbrăcaţi în cămăşi de tort şi piei de lup de vulpe sau de urs. Nu o dată îi tăiau calea pe la trecători şi-l întrebau:</p>
                  <p rend="justify">—  Cine eşti? Nu cumva eşti suedez?</p>
                  <p rend="justify">—  Nu! răspundea jupân Andrzej.</p>
                  <p rend="justify">—  Dumnezeu să te aibă în pază!</p>
                  <p rend="justify">Jupân Andrzej se uita curios la aceşti oameni care trăiau în desişurile umbroase ale pădurii; faţa lor nu fusese văzută niciodată de soarele dogoritor al câmpiei; le admira statura, îndrăzneala privirii, curăţenia graiului şi curajul neobişnuit.</p>
                  <p rend="justify">Kiemliczii, care-i cunoşteau, îl asigurau pe jupân Andrzej că sunt cei mai buni ţintaşi din Republică. Kmicic vedea şi el că toţi aveau flinte bune pe care le plăteau cu piei în Prusia. Le poruncea să-şi arate îndemânarea şi rămânea uimit.</p>
                  <p rend="justify">„Dacă aş avea nevoie de oameni, aici ar trebui să viu,” îşi spunea.</p>
                  <p rend="justify">La Myszyniec, găsi o strânsură destul de mare. Peste o sută de puşcaşi străjuiau biserica, fiindcă se temeau că suedezii aveau să se arate în primul rând aici, mai ales că starostele de Ostrołeka poruncise să taie copacii ca să deschidă „drum spre lume” preoţilor.</p>
                  <p rend="justify">Culegătorii de hamei, care îşi duceau marfa cunoscuţilor berari din Przasnysz şi din această pricină treceau drept oameni umblaţi, povesteau că la Lomża, la Ostrołeka şi la Przasnysz mişună suedezii care se gospodăresc acolo ca la ei acasă, strângând şi dările.</p>
                  <p rend="justify">Kmicic încercă să-i convingă pe kurpieni să nu mai aştepte să vie suedezii la ei în pădure, ci să atace Ostrołeka şi să înceapă războiul; se oferi să-i conducă chiar el. S-ar fi găsit destui amatori, dar cei doi preoţi nu le îngăduiră asemenea faptă nesăbuită, spunându-le să aştepte până când se va ridica toată ţara şi să nu atragă prea devreme asupra lor răzbunarea cumplită a vrăjmaşului. Jupân Andrzej plecă, deşi îi părea tare rău că pierduse prilejul. Se mângâia totuşi cu convingerea că dacă răscoala va porni, Republica şi regele nu vor duce lipsă de apărători prin aceste părţi. „Dacă şi prin alte părţi e tot aşa, am putea să începem”, se gândea. Şi firea-i năvalnică îl îndemna spre fapte grabnice, dar judecata îi spunea: „Numai kurpienii nu pot să-i înfrângă pe suedezi… Ai să străbaţi câteva ţinuturi, ai să vezi cum stau lucrurile şi ai să asculţi porunca regelui.”</p>
                  <p rend="justify">Aşa că mergea mai departe când ajunse la marginea pădurii, în locuri cu aşezări mai dese, văzu prin toate satele o forfotă neobişnuită. Drumurile gemeau de şleahtici în brişte, şarete, căleşti sau călare. Toţi se îndreptau spre oraşele şi târgurile apropiate, ca să depună jurământ de credinţă noului stăpân. Căpătau, în schimb, o hârtie la mână, care avea să le apere viaţa şi avutul. În oraşele mai mari din plăşi şi judeţe, se vestiseră condiţiile supunerii, care asigurau libertatea credinţei şi privilegiile cuvenite stării şleahticilor.</p>
                  <p rend="justify">Se duceau cu toţii să rostească jurământul nu atât de bunăvoie, cât de teama pedepselor care-i ameninţau pe cei îndărătnici; cel mai adesea confiscarea sau jefuirea averii. Se vorbea că ici şi colo suedezii începuseră să-şi facă de cap, ca şi în Wielkopolska, ţintuind degetele celor bănuiţi sub cocoaşele muschetelor. Se spunea cu teamă că aruncau bănuiala înadins asupra celor mai bogaţi, ca să-i prade.</p>
                  <p rend="justify">În asemenea împrejurări, era lucru cu primejdie să rămâi în sat. De aceea, cei mai căpătuiţi se mutau la oraş, unde, aflându-se sub privegherea căpeteniilor suedeze, nu mai puteau fi bănuiţi de uneltiri împotriva noului rege.</p>
                  <p rend="justify">Jupân Andrzej trăgea cu urechea la ce spuneau şleahticii şi, cu toate că nu prea vroiau să stea de vorbă cu el, din pricina „sărăciei” lui, înţelese că nici măcar vecinii de mejdină, cunoscuţii sau prietenii nu-şi arătau unul altuia gândurile adevărate pe care le nutreau faţă de suedezi şi noua stăpânire. Se văicăreau într-adevăr în gura mare împotriva „rechiziţionărilor” şi aveau şi de ce, fiindcă fiecare târg, fiecare sat primise poruncile căpeteniilor de a aduce multe grâie, pâine, sare, vite şi bani. Deseori poruncile întreceau posibilităţile şleahticilor, mai ales atunci când lipseau unele rezerve, cereau altele, iar cine nu-şi achita datoriile prevăzute, veneau împuterniciţii şi-i luau de trei ori pe atâta.</p>
                  <p rend="justify">Nu mai erau timpurile de altădată! Fiecare se străduia cât putea, îşi lua de la gură şi plătea, văietându-se şi gemând, spunându-şi în gând că mai demult era altfel. Se mângâiau întrucâtva cu gândul că, atunci când se va sfârşi războiul, nu li se va mai lua cu japca avutul. Aşa făgăduiau şi suedezii, spunând că, după ce regele va cuceri toată ţara, va stăpâni ca un părinte.</p>
                  <p rend="justify">Şleahticilor care se lepădaseră de regele legiuit şi de ţară, care până nu de mult îl numeau tiran pe bunul Jan Kazimierz, bănuindu-l că vrea absolutum dominium, care i se împotriveau în toate, protestând la adunările mari şi mici, iar în dorinţa de noutate şi schimbare ajunseseră până acolo că îl recunoscuseră pe năvălitor aproape fără împotrivire, le era ruşine acum să se mai plângă. Li se împliniseră voile; Carol Gustav îi scăpase de tiran, ei îşi părăsiseră regele nesiliţi de nimeni şi aveau acum schimbarea pe care o râvniseră atâta.</p>
                  <p rend="justify">Iată de ce nici cei mai apropiaţi nu spuneau ce gândeau cu adevărat despre schimbarea petrecută, ascultându-i cu plăcere pe cei care spuneau că încălcările, rechiziţiile, jafurile şi confiscările sunt onera{22} trecătoare şi necesare, care se vor sfârşi atunci când Carolus Gustavus va urca pe tronul Poloniei.</p>
                  <p rend="justify">—  E greu, frăţioare, tare greu, îşi spuneau adesea şleahticii, dar şi aşa ar trebui să ne bucurăm de noul stăpân. E un rege puternic şi un mare războinic; îi va scurta de cap pe cazaci, va pune zăbală turcului şi-i va izgoni din ţară pe septentrioni, iar noi vom înflori alături de Suedia.</p>
                  <p rend="justify">—  Chiar dacă nu ne-am bucura, răspundea câte unul, ce putem face împotriva unei asemenea puteri? Nu putem lupta cu săpăliga împotriva soarelui…</p>
                  <p rend="justify">Uneori venea vorba şi de jurământul pe care abia îl rostiseră. Kmicic fierbea în el, ascultându-i, iar o dată, când un şleahtic de lângă el spuse într-un han că trebuie să fii credincios celui ce i-ai jurat, jupân Andrzej sări în sus şi-i zise:</p>
                  <p rend="justify">—  Domnia ta trebuie să ai două guri, una pentru jurăminte drepte şi alta pentru cele strâmbe, fiindcă şi lui Jan Kazimierz i-ai jurat!</p>
                  <p rend="justify">Erau de faţă destui şleahtici, deoarece întâmplarea se petrecea nu departe de Przasnysz. Auzind vorbele lui Kmicic, începură să se ferească; pe chipurile unora se citea admiraţia pentru cutezanţa lui jupân Andrzej, alţii se făcură stacojii, iar cel mai aşezat dintre ei rosti:</p>
                  <p rend="justify">—  Nimeni nu şi-a călcat jurământul faţă de fostul rege. El însuşi ne-a slobozit de el, când a fugit din ţară pe care nu se simţea în stare s-o apere.</p>
                  <p rend="justify">—  Bătu-v-ar să vă bată! strigă Kmicic. Dar regele Lokietek de câte ori a fost nevoit să fugă din ţară, dar s-a întors, pentru că norodul nu l-a părăsit, temându-se de Dumnezeu? Nu Jan Kazimierz a fugit, ci vânzătorii s-au îndepărtat de el, iar acum muşcă în dreapta şi-n stânga, ca să-şi şteargă vina în faţa lui Dumnezeu şi a oamenilor.</p>
                  <p rend="justify">—  Flăcăule, vorbeşti cu prea multă îndrăzneală. De unde eşti tu care vrei să ne înveţi pe noi, oamenii din partea locului, ce e frica lui Dumnezeu? Ai grijă să nu te audă suedezii!</p>
                  <p rend="justify">—  Dacă vreţi să ştiţi, apoi aflaţi că sunt din Prusia electorului… Dar îmi curge în vine sânge de şleahtic, ţin la ţara asta şi mi-e ruşine pentru îndărătnicia norodului.</p>
                  <p rend="justify">Uitând de mânie, şleahticii făcură cerc în jurul lui şi-l năpădiră cu întrebări:</p>
                  <p rend="justify">—  Domnia ta eşti din Prusia electorului?… Haide, spune ce ştii! Ce face prinţul elector? Nu se gândeşte să ne scape de asuprire?</p>
                  <p rend="justify">—  De care asuprire?… Dacă vă bucuraţi de noul stăpân, nu mai vorbiţi de asuprire. Cum v-aţi aşternut, aşa dormiţi.</p>
                  <p rend="justify">—  Ne bucurăm, pentru că n-avem încotro. Stau cu paloşele asupra capetelor noastre. Dar domnia ta vorbeşte ca şi când nu ne-am bucura.</p>
                  <p rend="justify">—  Daţi-i ceva să bea, să i se dezlege limba. Spune cu curaj, printre noi nu se află nici un trădător.</p>
                  <p rend="justify">—  Toţi sunteţi nişte trădători! tună jupân. Andrzej, şi nu vreau să beau cu voi, slugoi suedezi!</p>
                  <p rend="justify">Spunând acestea, ieşi din încăpere trântind uşa, iar ei rămaseră ruşinaţi şi uluiţi; nici unul nu puse mâna pe sabie, nici unul nu plecă după Kmicic, ca să răzbune jignirea.</p>
                  <p rend="justify">Tânărul polcovnic porni drept spre Przasnysz. La câteva verste de oraş, fu înconjurat de un podghiaz suedez, care-l duse la căpetenia garnizoanei. Podghiazul era alcătuit numai din şase raitieri, la care se adăuga conducătorul, aşa că Soroka şi cei trei Kiemliczi începură să se uite cu lăcomie la ei, cum se uitau lupii la oi, apoi îl întrebară din ochi pe Kmicic dacă nu le porunceşte să se repeadă asupra lor.</p>
                  <p rend="justify">Jupân Andrzej era şi el ispitit să încerce, mai ales că nu departe curgea Węgierka cu malurile acoperite de stufărişuri, dar se stăpâni şi se lăsă condus fără împotrivire.</p>
                  <p rend="justify">Îi spuse căpeteniei că e din Prusia electorului şi vine în fiecare an cu caii la iarmarocul de la Sobota. Kiemliczii aveau şi ei hârtii la mână, de care făcuseră rost la Łęg, unde aveau prieteni. Căpetenia, un neamţ din Prusia, nu le făcu nici o greutate, îi întrebă doar cu mare grijă ce cai au şi dori să-i vadă.</p>
                  <p rend="justify">Iar când slujitorii îi aduseră. Îi cercetă cu luare-aminte şi spuse:</p>
                  <p rend="justify">—  Îi cumpăr eu. Dacă era altul, îi luam pe degeaba, dar pentru că eşti din Prusia, nu vreau să te păgubesc.</p>
                  <p rend="justify">Kmicic se cam sperie: dacă se ajungea la vânzare nu mai avea chipurile de ce să meargă mai departe şi trebuia să se întoarcă în Prusia. Aşa că ceru un preţ aproape de două ori mai mare decât făceau caii. În ciuda tuturor aşteptărilor, căpetenia nu se supără şi nu se târgui.</p>
                  <p rend="justify">—  Bine, încuviinţă. Mânaţi caii în şopron, iar eu vă aduc banii numaidecât.</p>
                  <p rend="justify">Kiemliczii se bucurau în sinea lor, dar jupân Kmicic se mânie şi începu să înjure. Nu mai putea face altceva, decât să asculte porunca, altfel ar fi fost bănuit că face negoţ cu cai numai de formă.</p>
                  <p rend="justify">În acest timp căpetenia se întoarse şi-i dădu lui Kmicic o hârtie scrisă.</p>
                  <p rend="justify">—  Ce-i asta? întrebă jupân Andrzej.</p>
                  <p rend="justify">—  Bani sau aproape acelaşi lucru, o chitanţă</p>
                  <p rend="justify">—  Şi unde-i voi primi?</p>
                  <p rend="justify">—  La cvartirul ghinărarului.</p>
                  <p rend="justify">—  Unde-i cvartirul ghinărarului?</p>
                  <p rend="justify">—  La Varşovia, răspunse căpetenia, zâmbind cu răutate.</p>
                  <p rend="justify">—  Noi vindem numai pe bani gheaţă… Cum aşa, ce va să zică asta?… începu să se văicărească bătrânul Kiemlicz. Poartă a raiului!</p>
                  <p rend="justify">Dar Kmicic se întoarse spre el, îl privi ameninţător şi-i spuse:</p>
                  <p rend="justify">—  Pentru mine cuvântul căpeteniei înseamnă bani, peşin, aşa că ne ducem bucuroşi la Varşovia, pentru că la armenii de acolo o să găsim mărfuri de tot felul, care au multă căutare în Prusia.</p>
                  <p rend="justify">Apoi, după ce căpetenia plecă, jupân Andrzej îi mângâie pe Kiemlicz:</p>
                  <p rend="justify">—  Tăcere, netrebnicule! Hârtia asta e cea mai bună scrisoare de trecere, putem să ajungem şi la Cracovia cu jalbă că nu vor să plătească. Mai repede storci apă din piatră, decât bani de la suedezi… Dar asta-mi convine şi mie. Nădrăgarul crede că ne-a tras pe sfoară, habar n-are ce ajutor ne-a dat… Ţie am să-ţi plătesc caii din banii mei, ca să nu fii în pagubă.</p>
                  <p rend="justify">Bătrânul răsuflă uşurat şi numai din obişnuinţă se mai văicări o vreme:</p>
                  <p rend="justify">—  Ne-au jecmănit, ne-au distrus, ne-au adus în sapă de lemn!</p>
                  <p rend="justify">Jupân Andrzej se bucura, văzând drumul deschis înaintea lui; înţelegea prea bine că nu va căpăta banii la Varşovia şi nici în alt loc, aşa că putea să meargă tot mai departe, chipurile căutându-şi dreptatea, fie şi până la regele suedez care se afla la Cracovia, ocupat cu asedierea fostului oraş de scaun.</p>
                  <p rend="justify">Prin urmare, se hotărî să înnopteze la Przasnysz, să lase caii să se odihnească şi, fără a-şi schimba numele de împrumut, să-şi lepede îmbrăcămintea de şleahtic sărac. Băgase de seamă că un biet geambaş de cai era dispreţuit de toţi şi nu s-ar fi dat nimeni în lături să-l asuprească, ştiind că nedreptăţirea unui sărăntoc nu se pedepseşte prea aspru. Pe de altă parte, ca neguţător de cai, îi era mai greu să se apropie de şleahticii bogaţi şi să afle în ce ape se scaldă.</p>
                  <p rend="justify">Se îmbrăcă deci în haine potrivite cu rangul şi naşterea lui şi se duse la cârciumă să stea de vorbă cu fraţii şleahtici. Dar cele auzite nu-l bucurară deloc. Prin cârciumi şi hanuri şleahticii beau în sănătatea regelui Suediei; ciocneau cu căpeteniile suedeze, urând proteguitorului şi râzând de glumele pe care aceştia şi le îngăduiau pe seama regelui Jan Kazimierz şi a lui Czarniecki.</p>
                  <p rend="justify">Frica pentru propria piele şi avere înjosise într-atâta oamenii, încât ajunseseră să-i linguşească pe năvălitori, ca să le întreţină voia bună. Dar şi umilinţele îşi aveau marginile lor. Şleahticii îi lăsau să-şi bată joc de ei, de rege, de hatmani şi de Czarniecki dar nu şi de credinţă. Când un hotnog{23} suedez spuse că religia lui Luter e tot atât de bună ca şi cea catolică, jupân Grabkowski, care şedea lângă el, nu mai putu răbda şi-l lovi cu baltagul în tâmplă, apoi, folosindu-se de învălmăşeală, se strecură afară şi pieri în mulţime.</p>
                  <p rend="justify">Începură să-l caute, dar sosiră veşti însemnate care atraseră luarea-aminte în altă parte. Olăcarii aduseră ştirea că şi Cracovia a căzut, că jupân Czarniecki se află în robie şi ultima stavilă împotriva stăpânirii suedeze era distrusă.</p>
                  <p rend="justify">Şleahticii încremeniră, dar suedezii începură să se veselească şi să strige: Trăiască! La biserica Sfintei Treimi, la cea a bernardinilor şi la cea a călugăriţelor bernardine, zidită nu demult de jupâneasa Mostowska, răsună dangătul clopotelor. Pedestrimea şi raitierii dădură buzna în piaţă, ieşind de prin cârciumi, se aşezară în ordine de bătaie şi începură să tragă cu tunurile şi muschetele. După care se aduseră butoiaşe cu horilcă, mied şi bere pentru oşteni şi târgoveţi, se aprinseră căldări cu smoală şi cheful ţinu până noaptea târziu. Suedezii scoaseră fetele orăşenilor de prin case, ca să dănţuiască, să se veselească şi să-şi facă de cap cu ele. Printre oştenii dezlănţuiţi, rătăceau grupuri de şleahtici care beau cu raitierii, siliţi să se bucure şi ei de supunerea Cracoviei şi de înfrângerea lui jupân Czarniecki.</p>
                  <p rend="justify">Cuprins de scârbă, Kmicic se culcă devreme în cvartirul său de la marginea târgului, dar nu putu să închidă ochii. Toropit de fierbinţeală şi năpădit, de îndoieli, se întreba dacă nu se întorsese din drum prea târziu, acum când toată ţara se afla în puterea suedezilor. Îi trecu prin minte că totul e pierdut şi Republica nu se va mai ridica niciodată după asemenea prăbuşire.</p>
                  <p rend="justify">„Nu mai este vorba doar de un război nefericit, se gândea, care se poate sfârşi cu pierderea vreunei provincii, ci de pieirea întregii Republici care avea să devină o provincie suedeză… Noi înşine am pus umărul, iar eu mai mult decât oricare altul!”</p>
                  <p rend="justify">Gândul acesta îl chinuia, îl mustra conştiinţa. Somnul fugea de el… Nici el nu mai ştia ce să facă: să meargă mai departe, să rămână pe loc sau să se întoarcă?… Dacă ar strânge o ceată şi ar începe să-i hărţuiască pe suedezi, l-ar urmări ca pe un tâlhar, nu l-ar mai socoti un oştean îndreptăţit să lupte pentru ţara lui. Dealtminteri, se afla într-un ţinut în care nu-l cunoştea nimeni. Cine va veni alături de el?</p>
                  <p rend="justify">În Lituania, oamenii neînfricaţi alergaseră la chemarea lui, după ce se umpluse de faimă, pe când aici, chiar dacă cineva auzise de Kmicic, îl socotea un trădător şi prieten al suedezilor, iar pe Babinicz mai mult ca sigur că nu-l cunoştea nimeni.</p>
                  <p rend="justify">Nu mai avea nici un rost, tot aşa cum nu mai avea nici un rost să se ducă la rege, pentru că era prea târziu… sau în Podlasie, unde confederaţii îl socoteau drept trădător. Nu mai putea să se întoarcă în Lituania, pentru că acolo stăpânea Radziwiłł, aşa cum nu putea rămâne nici aici, unde nu mai era nimic de făcut. Cel mai bine ar fi fost să-şi dea duhul, ca să nu mai vadă lumea asta, şi să scape de zbucium. Dar oare pe lumea cealaltă avea să le fie mai bine acelora care, păcătuind, nu-şi răscumpăraseră vinovăţia în nici un fel, care aveau să se înfăţişeze cu toate păcatele înaintea judecăţii dumnezeieşti? Kmicic se zvârcolea în aşternut, de parcă se afla pe patul de tortură. Asemenea chinuri cumplite nu încercase nici în coliba Kiemliczilor.</p>
                  <p rend="justify">Se simţea puternic şi sănătos, firea-i întreprinzătoare îl îndemna să facă ceva, dar aici toate drumurile erau închise; oricât şi-ar fi bătut capul, era zadarnic, altă ieşire, altă scăpare nu mai avea, orice nădejde se spulberase.</p>
                  <p rend="justify">Se zbuciumă toată noaptea, iar când se crăpă de ziuă, sări în picioare, îşi trezi oamenii şi plecară mai departe. Se ducea la Varşovia, dar nici el nu ştia prea bine în ce scop. Deznădăjduit, ar fi fugit la Sici, dacă timpurile nu s-ar fi schimbat şi Chmielnicki împreună cu Buturlin nu l-ar fi îmbulzit pe marele hatman al coroanei la Grodek, lăţind focul şi sabia în ţinuturile de miazăzi şi de răsărit ale Republicii şi trimiţându-şi cetele prădalnice până aproape de Lublin.</p>
                  <p rend="justify">Pe drumul spre Pułtusk, jupân Andrzej întâlni pretutindeni podghiazuri suedeze care însoţeau carele cu hrană, grâie, pâine, bere şi ciurdele de vite de tot felul. Pe lângă care şi turme, mergeau grupuri de ţărani ori de şleahtici săraci, jeluindu-se, deoarece îi sileau să facă podvezi de multe mile. Cei cărora li se îngăduia să se întoarcă acasă cu carele, lucru care nu se întâmpla întotdeauna, se socoteau norocoşi, fiindcă după ce duceau proviantul, îi puneau de-a valma, ţărani şi şleahtici la munci felurite; refăceau întăriturile cetăţilor, înălţau şoproane, magazii…</p>
                  <p rend="justify">Jupân Kmicic văzu că, în apropiere de Pułtusk, suedezii se purtau mai aspru cu oamenii, decât la Przasnysz şi, neputând înţelege pricina, ceru lămuriri şleahticilor pe care-i întâlni pe drum.</p>
                  <p rend="justify">—  Domnia ta, cu cât ai să mergi mai departe spre Varşovia, îi răspunse unul, ai să vezi că asupritorii sunt cu atât mai răi. La început, când intră într-un ţinut şi nu sunt prea siguri pe ei, se arată mai blânzi, fac cunoscute tuturor poruncile regelui împotriva jefuitorilor. Acolo unde se simt puternici, unde şi-au lăsat garnizoanele în cetăţile de prin apropiere, îşi calcă toate făgăduielile, nu mai ţin seama de nimic, nedreptăţesc, jefuiesc, fură, ridicându-şi mâinile până şi asupra bisericilor, a duhovnicilor şi a sfintelor fecioare. Aici nu e nimic pe lângă cele ce se întâmpla în Wielkopolska, limba omenească n-are destule cuvinte să le spună pe toate…</p>
                  <p rend="justify">Şi şleahticul începu să povestească ce se petrecea în Wielkopolska, ce jafuri, încălcări şi ucideri făptuia vrăjmaşul; cum ţintuia degetele cu cocoaşele flintelor şi cum ucidea oamenii în chinuri; cum îl omorâse pe preotul Branecki la Poznań şi cum punea la cazne atât de înfricoşătoare pe cei de jos, încât ţi se făcea părul măciucă în cap, numai când te gândeai.</p>
                  <p rend="justify">—  Pretutindeni vor ajunge să facă la fel, spuse şleahticul. Pedeapsa lui Dumnezeu… Se apropie judecata de apoi… E din ce în ce mai rău şi scăparea nu se vede venind de nicăieri…!</p>
                  <p rend="justify">—  Mă mir numai, spuse Kmicic, fiindcă eu nu sunt de pe aici şi nu cunosc obiceiurile oamenilor, cum de răbdaţi domniile voastre asemenea asupriri, ca şleahtici şi oameni de arme ce vă aflaţi?</p>
                  <p rend="justify">—  Cum să ne ridicăm împotrivă? răspunse şleahticul. Cum?… Ei au castele, cetăţi şi tunuri, pulbere şi muschete, iar nouă ne-au luat până şi puştile de vânătoare. Ne pusesem nădejdea în jupân Czarniecki, dar câtă vreme el e în robie, iar regele în Śląsk, cine să se mai gândească la împotrivire?… Mâini ar fi, dar n-avem arme şi ne lipseşte şi o căpetenie…</p>
                  <p rend="justify">—  V-aţi pierdut şi nădejdea! rosti Kmicic surd.</p>
                  <p rend="justify">Îşi întrerupseră vorba, pentru că ajunseră din urmă un podghiaz suedez, care însoţea care de povară, şleahtici mărunţi şi lucruri „rechiziţionate”. Priveliştea era de-a dreptul ciudată. Raitierii mustăcioşi şi bărboşi călăreau pe cai puternici şi bine hrăniţi; fiecare avea mâna dreaptă în şold, pălăria pe o parte, zeci de gâşte şi găini agăţate de oblâncul şeii şi înainta într-un nor de pene. Văzându-le feţele bătăioase şi semeţe, era lesne de înţeles cât de veseli erau şi ce bine se simţeau ca stăpâni, în vreme ce şleahticii săraci mergeau pe jos pe lângă care, mulţi desculţi, cu capetele lăsate pe piept, înfricoşaţi şi nu o dată îndemnaţi cu biciul să se grăbească.</p>
                  <p rend="justify">Lui Kmicic începură să-i tremure buzele ca de fierbinţeală şi-i şopti de mai multe ori şleahticului cu care vorbea:</p>
                  <p rend="justify">—  Ehei, mă mănâncă mâinile, mă mănâncă mâinile!</p>
                  <p rend="justify">—  Tăcere, domnia ta, pentru mila lui Dumnezeu! îl domoli şleahticul. Ai să ne pierzi pe toţi; pe domnia ta, pe mine şi pe copiii mei!</p>
                  <p rend="justify">De mai multe ori jupân Andrzej întâlni privelişti şi mai ciudate. Ici şi colo, printre cetele de raitieri, văzu grupuri mai mici sau mai mari de şleahtici, însoţiţi de slujitori înarmaţi, veselindu-se şi cântând ameţiţi de băutură laolaltă cu suedezii şi cu nemţii.</p>
                  <p rend="justify">—  Cum aşa? întrebă Kmicic. Cu unii se poartă ca fraţii, iar pe alţii îi prigonesc cu toată asprimea? Gândesc că aceia pe care-i văd amestecaţi cu oştenii sunt vânzători de ţară, nu-i aşa?</p>
                  <p rend="justify">—  Mai rău decât vânzători, pentru că sunt şi eretici! răspunse şleahticul. Ei se poartă şi mai urât cu noi, catolicii, decât suedezii; ei jefuiesc cel mai mult, dau foc la conace, răpesc jupâniţele şi îşi răzbună vechile ranchiune. Toată ţara se teme de ei, deoarece scapă întotdeauna nepedepsiţi; mai repede poţi să afli dreptate înaintea căpeteniilor suedeze împotriva oştenilor suedezi, decât împotriva ereticilor. Ajunge să murmuri o vorbă şi orice căpetenie îţi va răspunde: „N-am dreptul să-l pedepsesc, fiindcă nu e omul meu. duceţi-vă la tribunalele voastre.” Dar ce tribunale mai sunt acum, ce pedepse, când totul se află în mâna suedezilor? Pe unde suedezul nu nimereşte, singur, îl duc de mână ereticii, asmuţindu-l mai ales împotriva duhovnicilor şi a sfintelor lăcaşuri. Astfel îşi plătesc datoria aceluia care, în timp ce în alte ţări erau prigoniţi pe bună dreptate pentru obiceiurile lor pângărite, le-a oferit adăpost şi le-a îngăduit libertatea credinţei…</p>
                  <p rend="justify">Şleahticul se întrerupse şi privi neliniştit la jupân Kmicic.</p>
                  <p rend="justify">—  Domnia ta spui că eşti din Prusia electorului, nu cumva eşti luteran?</p>
                  <p rend="justify">—  Doamne fereşte! răspunse jupân Andrzej. Sunt din Prusia, dar mă trag din neam de catolici get-beget care au venit aici din Lituania.</p>
                  <p rend="justify">—  Slavă celui prea înalt, începuse să-mi fie teamă. Domnia ta, quod attinet{24} Lituania, sunt şi acolo destui calvini care îşi au mai-marele în preaputernicul Radziwiłł, iar acesta s-a arătat un trădător de teapa lui Radziejowski.</p>
                  <p rend="justify">—  Scoate-i-ar diavolii sufletul pe gât înainte de Anul Nou! strigă Kmicic cu înverşunare.</p>
                  <p rend="justify">—  Amin! întări şleahticul, şi la fel să paţă şi slugile, ajutoarele şi călăii lui despre care ajuns vestea până la noi, că fără ei n-ar fi cutezat el să pradă ţara.</p>
                  <p rend="justify">Kmicic păli şi nu răspunse nici un cuvânt. Nu mai întrebă, nu mai cuteză să întrebe, la care ajutoare, slugi şi călăi se referea şleahticul.</p>
                  <p rend="justify">Călărind la pas, ajunseră seara târziu la Pułtusk, unde Kmicic fu chemat la palatul episcopal, alias castel, să se înfăţişeze înaintea căpeteniei.</p>
                  <p rend="justify">—  Strâng cai pentru măria sa regele suedez, zise jupân Andrzej şi am hârtie la mână cu care mă duc la Varşovia să mi se dea banii.</p>
                  <p rend="justify">Polcovnicul Izrael – aşa se chema căpetenia – zâmbi pe sub mustaţă şi spuse:</p>
                  <p rend="justify">—  Oho, grăbeşte-te, domnia ta, grăbeşte-te; la întoarcere să iei şi un car, ca să ai în ce duce banii!</p>
                  <p rend="justify">—  Mulţumesc pentru sfat, răspunse jupân Andrzej, înţeleg prea bine că înălţimea ta îţi baţi joc de mine… Dar mă duc după dreptul meu, de-ar fi să ajung până la măria sa!</p>
                  <p rend="justify">—  Du-te, nu te lăsa nedreptăţit! făcu suedezul. Ţi se cuvine o sumuliţă frumoasă.</p>
                  <p rend="justify">—  Va veni vremea când o să-mi plătiţi! spuse Kmicic la plecare.</p>
                  <p rend="justify">În oraş era sărbătoare, pentru că bucuria pricinuită de căderea Cracoviei avea să dureze trei zile. Află însă că la Przasnysz izbânda suedezilor fusese umflată cu bună ştiinţă; castelanul de Kiev nu căzuse în robie, ci căpătase dreptul de a ieşi din oraş cu oastea, armele şi fitilurile aprinse la tunuri. Se spunea că avea să pornească spre Śląsk. Nu era o mângâiere prea mare, dar oricum.</p>
                  <p rend="justify">La Pułtusk se aflau oşti însemnate care aveau să plece sub conducerea lui Izrael spre hotarul cu Prusia, ca să-l sperie pe elector; aşa că nici oraşul, nici cetatea, deşi foarte încăpătoare, şi nici carele de, la margine nu puteau să adăpostească atâta amar de oşteni. Aici văzu Kmicic pentru prima oară oşteni cartiruiţi în biserică. În minunatul colegiu gotic al canonicilor, ridicat cu două sute de ani în urmă de episcopul Giżycki, se afla pedestrimea mercenarilor nemţi. Lăuntrul sfântului lăcaş era luminat ca în noaptea învierii, deoarece la mijloc ardeau bobotăi uriaşe. Cazanele fumegau deasupra focului. În jurul butoaielor cu bere, se buluceau lefegii străini, jefuitori pricepuţi, care călcaseră în picioare toată ţara nemţească şi mai mult ca sigur că nu înnoptau pentru prima dată în biserică. Înăuntru se auzeau larmă şi strigăte. Glasuri răguşite îngânau cântece ostăşeşti; răsunau ţipetele şi râsul femeilor care pe atunci însoţeau orice oştire.</p>
                  <p rend="justify">Kmicic se opri în uşa deschisă; prin fum, printre flăcările roşietice zări feţele mustăcioase şi aprinse de băutură ale simbriaşilor care şedeau pe butoaie şi beau bere; unii dau cu zarurile sau jucau cărţi, alţii vindeau odăjdii preoţeşti, iar câţiva strângeau în braţe târfele îmbrăcate în rochii ţipătoare. Zarva, râsetele, zgomotul halbelor şi al muschetelor, ecourile care se rostogoleau ca nişte tunete pe sub bolţi îl asurziră. Capul i se întoarse, ochii nu vroiau să creadă ceea ce vedeau, răsuflarea îi muri în piept; iadul l-ar fi înfricoşat mai puţin.</p>
                  <p rend="justify">În cele din urmă, se apucă cu mâinile de păr şi fugi, repetând ca un nebun:</p>
                  <p rend="justify">—  Doamne, ajută-ne! Scapă-ne, Doamne!</p>
               </div>
               <div type="div3">
                  <head>Capitolul X.</head>
                  <p rend="justify">La Varşovia, suedezii se aflau de multă vreme ca la ei acasă. Deoarece Wittemberg, adevăratul conducător al oraşului şi căpetenia garnizoanei, se afla la Cracovia, îl înlocuia Radziejowski. Nu mai puţin de două mii de oşteni stăteau în oraşul propriu-zis, înconjurat de ziduri de apărare, şi prin aşezările de alături, împodobite cu impunătoare clădiri bisericeşti şi laice. Cetatea şi oraşul erau în bună stare, deoarece jupân Wessel, starostele, le predase fără luptă, el însuşi dând bir cu fugiţii, odată cu garnizoana, de teama răzbunării lui Radziejowski, vrăjmaşul său.</p>
                  <p rend="justify">Dar când Kmicic se uită mai de aproape şi cu luare-aminte, văzu că multe case purtau urmele mâinilor prădalnice. Erau casele locuitorilor care fugiseră din oraş, nevrând să primească stăpânirea străină, sau ale celor care se împotriviseră când suedezii se căţărau pe zidurile de apărare.</p>
                  <p rend="justify">Dintre palatele magnaţilor, îşi păstraseră vechea strălucire doar acelea ai căror stăpâni se vânduseră cu trup şi suflet suedezilor. Printre acestea se aflau palatul Kazanowski, cruţat de Radziejowski, şi al acestuia, al stegarului Koniecpolski şi acela pe care îl înălţase Władyslaw al IV-lea{25}, dar care după aceea fusese numit al lui Kazimierz. În schimb, ale prelaţilor fuseseră distruse în cea mai mare parte. Palatul Denhof era pe jumătate dărâmat cel al cancelarului Ossołinski, de pe uliţa Reformacka, era jefuit în întregime. Prin ferestre se vedeau lefegiii nemţi, iar acele mobile costisitoare, pe care răposatul cancelar le adusese din Italia cu atâta cheltuială, acele piei florentine, goblenuri olandeze, măsuţe de scris încrustate cu sidef, tablouri, statui de bronz şi de marmură, ceasuri veneţiene şi de la Gdańsk, sticlărie de preţ şi atâtea altele erau aruncate în curte claie peste grămadă sau aşteptau împachetate să fie trimise în Suedia, pe Vistula, cu cel dintâi prilej. Toate aceste bogăţii erau străjuite de oşteni, dar le stricau soarele şi ploaia.</p>
                  <p rend="justify">În multe alte locuri, priveliştea era asemănătoare şi, cu toate că oraşul de scaun se predase fără luptă, treizeci de cutere uriaşe aşteptau pe Vistula să încarce prăzile.</p>
                  <p rend="justify">Parcă te aflai într-un oraş străin. Pe uliţe se vorbea mai mult în alte limbi, decât în cea polonă, peste tot întâlneai oşteni suedezi, nemţi, mercenari francezi, englezi şi scoţieni, în uniforme felurite, cu pălării sau coifuri. În tunici şi platoşe, ori purtând ciorapi sau cizme cu carâmburi largi. Pretutindeni pestriţătură străină, haine străine, chipuri şi cântece străine. Până şi caii arătau altfel, decât cei cu care se obişnuiseră polonezii.</p>
                  <p rend="justify">Se adunaseră o mulţime de oameni cu feţe negricioase şi părul negru, acoperit cu tichii: aceştia veniseră să cumpere prăzile.</p>
                  <p rend="justify">Dar lumea se mira cel mai mult de numărul foarte mare de ţigani care, nu se ştie de ce, se grăbiseră să-i urmeze pe suedezi în oraşul de reşedinţă. Îşi ridicaseră şetrele de-a lungul palatului Ujazdowski şi în jurul colegiului canonicilor, alcătuind parcă un oraş aparte de corturi înăuntrul celui din piatră şi cărămidă.</p>
                  <p rend="justify">Printre aceste mulţimi care sporovăiau în alte limbi, orăşenii aproape că nu se mai vedeau; pentru că se temeau pentru viaţa lor, se închideau prin case, ieşind foarte rar şi strecurându-se grăbiţi pe uliţe. Arareori caleaşca vreunui magnat care trecea repede pe Krakowskie Przedmieście spre cetate, înconjurată de haiduci, paici sau oşteni în straie poloneze, aducea aminte că Varşovia era un oraş polonez.</p>
                  <p rend="justify">Numai duminica şi în zilele de sărbătoare, când clopotele vesteau începutul slujbei, mulţimile ieşeau din case şi oraşul îşi relua vechea înfăţişare, cu toate că şi atunci înaintea bisericilor se îmbulzeau simbriaşii străini să se uite la femei, să le tragă de rochii, când treceau cu ochii plecaţi, să râdă şi câteodată să cânte măscări, tocmai atunci când înăuntru se ţinea sfânta slujbă.</p>
                  <p rend="justify">Toate acestea se perindară ca nişte vedenii prin faţa ochilor uimiţi ai lui jupân Andrzej care nu încălzi prea mult locul la Varşovia, deoarece necunoscând pe nimeni, n-avea cui să-şi deschidă sufletul. Kmicic nu legă prietenie nici măcar cu şleahticii polonezi care se aflau în oraş şi ocupau hanurile zidite în timpul regelui Zygmunt al III-lea pe uliţa Długa. Încercă să intre în vorbă cu unul şi cu altul, ca să afle noutăţi, dar nimeri peste sprijinitori înfocaţi ai suedezilor, care, aşteptând întoarcerea lui Carol Gustav, nu se mai dezlipeau de Radziejowski şi de căpeteniile suedeze, în nădejdea că vor căpăta vreo stărostie, moşiile confiscate de la magnaţi şi de la biserici sau vreuna din averile cu drept de răscumpărare. Toţi meritau să fie scuipaţi în albul ochilor, faptă de la care Kmicic nu se da în lături.</p>
                  <p rend="justify">Doar orăşenii, după câte auzi Kmicic, regretau timpurile de altădată, nenorocirea ţării şi soarta bunului rege. Suedezii îi prigoneau fără milă, le luau casele, îi puneau să plătească dări de tot felul, îi întemniţau.</p>
                  <p rend="justify">Se mai spunea că breslele aveau arme ascunse, mai ales armurierii, măcelarii, blănarii şi puternica breaslă a cizmarilor, că aşteptau mereu întoarcerea lui Jan Kazimierz, nu-şi pierdeau nădejdea şi la cel mai mic ajutor dinafară erau gata să-i lovească pe suedezi.</p>
                  <p rend="justify">Auzind toate acestea, lui Kmicic nu-i venea să-şi creadă urechilor şi nu putea să-şi închipuie că nişte oameni din stările de jos arătau mai multă dragoste de ţară şi credinţă pentru stăpânul legiuit; decât şleahticii, care trebuiau să aibă din născare aceste simţăminte.</p>
                  <p rend="justify">Dar tocmai şleahticii şi marii magnaţi se alăturaseră suedezilor, în timp ce norodul de rând se arăta gata să se împotrivească. Se întâmpla nu o dată ca, atunci când suedezii mânau prostimea la tot felul de munci pentru întărirea Varşoviei, oamenii aceştia de rând vroiau mai bine să fie biciuiţi, întemniţaţi sau chiar omorâţi, decât să ajute la întărirea puterii suedeze.</p>
                  <p rend="justify">Dincolo de Varşovia, ţara întreagă era în mare fierbere. Toate drumurile, oraşele şi târgurile gemeau de oşteni, de cetele de magnaţi şi de şleahtici aflaţi în slujba suedezilor. Luau totul, jefuiau, ucideau şi se purtau de parcă Republica ar fi fost a lor dintotdeauna.</p>
                  <p rend="justify">Jupân Andrzej nu mai întâlnea alţi oameni afară de suedezi, sprijinitori ai suedezilor sau sărmani deznădăjduiţi, încredinţaţi în adâncul inimii că totul se sfârşise. Nimeni nu se gândea la împotrivire, grăbindu-se să îndeplinească în tăcere asemenea porunci care mai demult, pe jumătate sau măcar a zecea parte din ele, ar fi stârnit proteste înverşunate. Spaima era atât de mare, încât până şi cei care fuseseră nedreptăţiţi îl lăudau în gura mare pe milostivul proteguitor al Republicii.</p>
                  <p rend="justify">Altădată, se întâmpla de multe ori ca şleahticul să întâmpine cu flinta în mână în fruntea slujitorilor înarmaţi pe împuterniciţii obşteşti sau ai oştirii, care veneau să strângă dările de cuviinţă. Acum, suedezii hotărau birurile după bunul plac, iar şleahticii se lăsau jumuliţi ca supunere, cum se lasă oile tunse. Nu o dată, aceeaşi dare era strânsă de două ori. Zadarnic mai arăta şleahticul chitanţele; totul se sfârşea cu bine dacă mai-marele oştenilor nu muia hârtia în vin şi nu-i poruncea s-o înghită. Dar treacă şi asta! Şleahticul striga „Vivat-protector!” iar după ce plecau oştenii, poruncea slujitorului să se urce pe acoperiş şi să vadă dacă nu veneau alţii. Şi dacă ar fi fost numai birurile suedezilor, tot ar fi fost bine, dar şi aici, la fel ca pretutindeni, mai răi decât vrăjmaşul se arătau vânzătorii. Îşi răzbunau vechile zavistii şi mutau movilele de hotar, însuşindu-şi luncile şi pădurile potrivnicului; fireşte, dacă erau prietenii suedezilor, habar nu aveau de pedeapsa legilor. Cei mai răi însă dintre toţi erau ereticii. Şi mai mult, oamenii loviţi de nenorocire, deznădăjduiţi, samavolnicii, ucigaşii alcătuiau cete înarmate care atacau aşezările ţăranilor şi şleahticilor, ajutaţi de oştenii suedezi sau nemţi, rămaşi în urmă, şi de tot felul de inşi fără căpătâi. Ţara era mistuită de pojaruri; oraşele gemeau sub pumnul înarmat al oşteanului, iar prin păduri îşi făceau de cap tunarii. Nimeni nu se gândea la îndreptarea şi scăparea Republicii, la sfărâmarea jugului… Nimeni nu mai avea nici o speranţă…</p>
                  <p rend="justify">La Sohaczew, o adunătură de suedezi şi nemţi îl încercuise pe jupân Łuszczewski, starostele, surprinzându-l la moşia lui de la Strugi. Acesta, fiind un om de mare curaj, deşi în vârstă, se apăra cu vitejie. Tocmai atunci nimeri şi jupân Kmicic şi, pentru că răbdarea îi tot copsese ca puroiul gata să spargă în orice clipă, sparse tocmai la Strugi. Le îngădui celor trei Kiemliczi să „dea la mir” şi îi lovi cu atâta putere pe atacatori, încât îi răzbi şi-i tăie, nelăsând pe nimeni în viaţă; porunci să fie înecaţi până şi prinşii. Starostele, căruia ajutorul îi picase ca din cer, îl primi pe izbăvitor cu multă mulţumire şi-l omeni îndată, iar jupân Andrzej, văzând că are înainte un dregător priceput la politicale şi pe deasupra şi un om mai în vârstă, îi mărturisi ura împotriva suedezilor şi-l întrebă ce gândea despre viitorul Republicii, în nădejdea că vorbele starostelui aveau să fie un balsam pentru rănile din sufletul lui.</p>
                  <p rend="justify">Starostele avea însă altă părere despre cele petrecute, aşa că spuse:</p>
                  <p rend="justify">—  Domnia ta, nu ştiu ce ţi-aş fi răspuns, dacă m-ai fi întrebat pe vremea când aveam mustaţa roşcovană şi mintea întunecată de poftele trupului, dar acum am mustaţă căruntă şi duc în spate experienţa a şaptezeci de ani, prevăd întâmplările viitoare, fiindcă sunt aproape de mormânt, de aceea îţi spun că nu numai noi, chiar dacă ne-am îndrepta greşelile, dar nici toată Europa n-ar putea să frângă puterea suedezilor…</p>
                  <p rend="justify">—  Cum se poate una ca asta? De ce? strigă Kmicic când a fost Suedia asemenea putere? Nu suntem oare mai mulţi ca ei, nu putem să strângem o oştire mai mare? S-au lăsat oare vreodată oştenii noştri mai prejos de suedezi?</p>
                  <p rend="justify">—  Suntem de zece ori mai mult ca ei; Dumnezeu ne-a dat atâta belşug, că în stărostia mea creşte mai mult grâu decât în toată Suedia, iar în ceea ce priveşte vitejia, apoi eu am fost la Kircholm, unde trei mii de husari de ai noştri au călcat în picioare optsprezece mii din cei mai buni oşteni suedezi.</p>
                  <p rend="justify">—  Păi dacă-i aşa, se înfierbântă Kmicic – căruia i se luminară ochii la amintirea bătăliei de la Kircholm – care sunt acele pricini pământeşti pentru care n-am putea să-i învingem şi acum?</p>
                  <p rend="justify">—  Mai întâi, vorbi bătrânul cu glas domol, pentru că noi am scăzut, iar ei au crescut, pentru că pe noi ne-au înfrânt ajutaţi de ai noştri, aşa cum i-au înfrânt mai înainte pe nemţi cu ajutorul nemţilor. Asta-i vrerea lui Dumnezeu şi, repet, nu se află putere care să le poată sta acum împotrivă!</p>
                  <p rend="justify">—  Dar dacă şleahticii o să-şi vie în fire, şi o să se strângă în jurul regelui, dacă toţi vor pune mâna pe arme, domnia ta ce-ai să faci şi ce crezi că ar trebui să facă alţii?</p>
                  <p rend="justify">—  Am să merg şi eu cu ceilalţi, am să pier şi pe oricine l-aş sfătui să facă la fel, pentru că pe urmă vor veni asemenea timpuri la care mai bine să nu ne gândim…</p>
                  <p rend="justify">—  Mai rele decât cele de acum nu pot să fie, pe legea mea!… Asta nu se poate!… se oţărî Kmicic,</p>
                  <p rend="justify">—  Vezi, domnia ta, spuse starostele, înainte de sfârşitul lumii şi înaintea judecăţii de apoi va veni anticrist; stă scris că atunci cei răi îi vor asupri pe cei drepţi, iar diavolii vor umbla prin lume, propovăduind altă credinţă decât cea adevărată şi încercând să atragă oamenii de partea lor. Cu îngăduinţa lui Dumnezeu, răul va izbândi pretutindeni până în clipa în care îngerii vor trâmbiţa sfârşitul lumii…</p>
                  <p rend="justify">Starostele se rezemă de spătarul jilţului pe care şedea, închise ochii şi vorbi mai departe cu glasul moale şi tainic:</p>
                  <p rend="justify">—  Stă scris, de asemenea, că vom cunoaşte şi semne prevestitoare… În soare s-au văzut semne în formă de mână şi paloş. Doamne, îndură-te de noi păcătoşii!… Cei răi vor fi deasupra celor drepţi, pentru că suedezii şi sprijinitorii lor vor învinge… Credinţa cea adevărată decade, fiindcă luteranii ridică fruntea… Oameni buni, oare nu vedeţi că dies irae, dies illa{26} se apropie… Eu am şaptezeci de ani, mă aflu pe malul Styxului şi aştept luntraşul să vină… Eu văd…!</p>
                  <p rend="justify">Starostele tăcu, iar Kmicic privi cu frică la el, deoarece argumenta i se păreau întemeiate, iar judecăţile destul de îndreptăţite; cuprins de temeri, căzu adânc pe gânduri.</p>
                  <p rend="justify">Dar starostele nu se uita decât înaintea lui; într-un târziu zise:</p>
                  <p rend="justify">—  Cum poţi să-i înfrângi pe suedezi, când asta e voinţa lui Dumnezeu, voinţă limpede, prevestită de proroci… Ehei, oameni buni, la Częstochowa, la Częstochowa…</p>
                  <p rend="justify">Şi starostele tăcu iarăşi.</p>
                  <p rend="justify">Soarele tocmai apunea, pătrunzând în încăpere cu ultimele raze care se răsfrângeau în curcubeie în geamurile în rame de plumb şi aşterneau pe podea fâşii în cele şapte culori. Restul odăii era cufundat în umbră. Kmicic era tot mai speriat şi în răstimpuri i se părea că, după lăsarea întunericului, îngerii vor vesti îndată începerea judecăţii.</p>
                  <p rend="justify">—  Despre ce prevestiri vorbeşti, domnia ta? îl întrebă, în sfârşit, pe staroste, deoarece tăcerea i se părea şi mai greu de îndurat.</p>
                  <p rend="justify">În loc să-i răspundă, starostele se întoarse spre uşa de la odaia vecină şi strigă:</p>
                  <p rend="justify">—  Oleńka, Oleńka!</p>
                  <p rend="justify">—  Pentru Dumnezeu! sări Kmicic, pe cine chemi, domnia ta…?</p>
                  <p rend="justify">În aceeaşi clipă, crezu totul, crezu că Oleńka lui, adusă printr-o minune de la Kiejdany, se va ivi înaintea lui.</p>
                  <p rend="justify">Şi uită de toate, îşi pironi privirile pe uşă şi aşteptă cu răsuflarea tăiată.</p>
                  <p rend="justify">—  Oleńka, Oleńka! repetă starostele.</p>
                  <p rend="justify">Uşa se deschise, dar nu intră Billewiczówna, ci o jupâniţă frumoasă, zveltă şi înaltă, a cărei faţă serioasă şi liniştită aducea puţin cu aceea a Oleńkăi. Era palidă, poate bolnavă sau poate înspăimântată de atacul dinainte, şi mergea cu ochii plecaţi şi atât de uşor şi de lin, de parcă o purta o adiere molcomă.</p>
                  <p rend="justify">—  Asta este fiica mea, spuse starostele. Feciorii nu sunt acasă. sunt alături de stăpânul Cracoviei şi luptă împreună pentru nefericitul nostru rege.</p>
                  <p rend="justify">După care se întoarse spre fiică:</p>
                  <p rend="justify">—  Jupâniţă, mulţumeşte-i mai întâi acestui cavaler viteaz, pentru că ne-a scăpat de la necaz, iar după aceea citeşte-ne prorocia sfintei Brygida.</p>
                  <p rend="justify">Jupâniţa se înclină înaintea lui jupân Andrzej şi ieşi, înapoindu-se în curând cu câteva foi în mână; se aşeză apoi în lumina aceea de curcubeu şi începu sa citească cu glasul limpede şi dulce:</p>
                  <p rend="justify">—  Prorocia sfintei Brygida: „Am să-ţi arăt mai întâi cinci regi şi ţările lor: Gustav, fiul lui Erik, e un măgar leneş, deoarece, nepăsându-i de legea cea dreaptă, a trecut la cea strâmbă. Lepădându-se de credinţa apostolilor, a împământenit în ţară religia de la Augsburg, pătându-şi slava sa. Vezi Ecleziastul care spune despre Solomon că şi-a mânjit slava sa, rugându-se la chip cioplit”…</p>
                  <p rend="justify">—  Auzi, domnia ta? întrebă starostele, arătându-i lui Kmicic degetul mare de la mâna stângă, cu celelalte aşteptând să urmeze socoteala.</p>
                  <p rend="justify">—  Aud.</p>
                  <p rend="justify">„Eryk, fiul lui Gustav, e un lup din pricina lăcomiei neostoite, citi jupâniţa, cu care şi-a atras ura tuturor oamenilor şi a fratelui său Jan. Bănuindu-l de uneltiri cu danezul şi cu Polonia, l-a supărat cu război, apoi, prinzându-l împreună cu soţia, l-a ţinut în temniţă patru ani. Ajutat de soarta schimbătoare şi scos în sfârşit din temniţă, Jan l-a învins pe Eryk, i-a smuls coroana şi l-a băgat în neagra pivniţă pe viaţă. Iată ce întâmplare neaşteptată!”</p>
                  <p rend="justify">—  Ia aminte, spuse starostele. Asta e al doilea!</p>
                  <p rend="justify">Jupâniţa citi mai departe: „Jan, fratele lui Eryk, e un vultur semeţ, de trei ori învingător asupra lui Eryk, a danezului şi a septentrionului. Fiul lui, Zygmunt, a fost ales pe tronul Poloniei; vrednicia şi virtutea sălăşluiesc în inima lui. Slavă urmaşilor lui!”</p>
                  <p rend="justify">—  Pricepi? întrebă starostele.</p>
                  <p rend="justify">—  Dumnezeu să sporească numărul anilor lui Jan Kazimierz! răspunse Kmicic.</p>
                  <p rend="justify">„Karol, prinţ de Sudermania, e un berbec, căci aşa cum berbecii conduc turma, aşa i-a condus şi el pe suedezi spre nelegiuire. Tot el şi-a făcut râs de dreptate.”</p>
                  <p rend="justify">—  Al patrulea! o întrerupse starostele.</p>
                  <p rend="justify">„Al cincilea, Gustav Adolf, citi jupâniţa, e un mieluşel împieliţat dar nu fără pată, al cărui sânge a fost pricină de obidă şi neînţelegere.”</p>
                  <p rend="justify">—  Aşa-i, ăsta e Gustav Adolf, zise starostele. Krystyna nu e pomenită, fiindcă aici scrie numai despre partea bărbătească. Acum, jupâniţă, citeşte încheierea care se leagă de timpurile pe care le trăim.</p>
                  <p rend="justify">Jupâniţa citi cele ce urmează: „Acum am să ţi-l arăt pe al şaselea, acela care va învrăjbi uscatul şi marea, întristându-i pe cei de jos… care va aduce pe pământ vremea mâniei mele. Dacă nu-şi va îndeplini menirea, se va abate asupra lui judecata mea şi va lăsa ţara în lacrimi, întâmplându-se cum stă scris: se va înstăpâni discordia, iar necazurile şi durerea vor scârbi lumea. Nu numai că voi veni în această ţară cu oraşe bogate şi puternice, pentru că a fost chemat şi flămândul care le va prăda avutul. Nu va lipsi răul dinăuntru şi se vor înmulţi gâlcevile. Vor stăpânii proştii, iar înţelepţii şi bătrânii nu vor putea ajunge la cuvânt. Cinstea şi adevărul vor decade, până când va veni cel care-mi va ostoi mânia şi nu-şi va cruţa sufletul pentru dragostea de adevăr.”</p>
                  <p rend="justify">—  Poftim, domnia ta! spuse starostele.</p>
                  <p rend="justify">—  Toate se potrivesc atât de bine încât numai un orb s-ar mai putea îndoi! răspunse Kmicic.</p>
                  <p rend="justify">—  Tocmai de aceea suedezii nu pot fi învinşi, adăugă starostele.</p>
                  <p rend="justify">—  Până când nu va veni cel care nu-şi va cruţa sufletul pentru dragostea de adevăr! strigă Kmicic. Prorocia ne lasă o speranţă! Aşa dar nu judecata, ci mântuirea ne aşteaptă!</p>
                  <p rend="justify">—  Sodoma ar fi fost cruţată, dacă s-ar fi găsit cel puţin zece oameni drepţi în ea, răspunse starostele, dar nici măcar atâţia nu s-au aflat. Tot aşa nu se va găsi nici aici acela care să nu-şi cruţe sufletul pentru dragostea de adevăr şi ceasul judecăţii va bate.</p>
                  <p rend="justify">—  Nu se poate, jupâne staroste! zise Kmicic.</p>
                  <p rend="justify">Înainte ca starostele să răspundă, se deschise uşa şi intră un om care nu mai era tânăr, în platoşe şi cu muscheta în mână.</p>
                  <p rend="justify">—  Jupân Szczerbicki? întrebă starostele.</p>
                  <p rend="justify">—  Întocmai, răspunse noul sosit. Am auzit că înălţimea ta ai fost împresurat de netrebnici şi m-am grăbit să-ţi vin într-ajutor cu slujitorii.</p>
                  <p rend="justify">—  Fără voia lui Dumnezeu nu se clinteşte nici un fir de păr din capul omului, zise starostele. Cavalerul ăsta m-a scăpat de la cumpănă… Domnia ta de unde vii?</p>
                  <p rend="justify">—  De la Sochaczew.</p>
                  <p rend="justify">—  Ai auzit vreo noutate?</p>
                  <p rend="justify">—  Noutăţile nu pot fi decât proaste, jupâne staroste. O nouă nenorocire…</p>
                  <p rend="justify">—  Ce s-a întâmplat?</p>
                  <p rend="justify">—  Ţinutul Cracoviei, Sandomierz, Rutenia, Lublin, Belż, Wołynia şi Kievul s-au predat lui Carol Gustav. Pactul a fost iscălit de soli şi de Carol Gustav.</p>
                  <p rend="justify">Starostele clătină din cap şi se întoarse spre Kmicic</p>
                  <p rend="justify">—  Vezi, spuse, şi domnia ta tot mai crezi că se va găsi acela care să nu-şi cruţe sufletul pentru dragostea de adevăr!</p>
                  <p rend="justify">Kmicic începu să-şi smulgă părul din cap.</p>
                  <p rend="justify">—  Te apucă deznădejdea, deznădejdea! repetă în neştire.</p>
                  <p rend="justify">Iar jupân Szczerbicki urmă:</p>
                  <p rend="justify">—  Se spune, de asemenea, că oştenii care i-au mai rămas hatmanului Potocki nu mai vor să-l asculte şi cer să treacă de partea suedezilor. Se pare că sănătatea şi viaţa hatmanului sunt în primejdie, aşa că musai să le facă pe voie.</p>
                  <p rend="justify">—  Se va înstăpâni discordia, iar necazurile şi durerea vor scârbi lumea, spuse starostele. A venit vremea celor care vor să se căiască pentru păcatele făptuite.</p>
                  <p rend="justify">Dar Kmicic nu mai era în stare să asculte alte prorocii şi noutăţi; vroia să încalece cât mai repede şi să se răcorească în şuierul vântului. Se ridică dar şi începu să-şi ia rămas bun de la staroste.</p>
                  <p rend="justify">—  Dar unde te grăbeşti aşa? îl întrebă bătrânul.</p>
                  <p rend="justify">—  La Częstochowa, pentru că am şi eu destule păcate!</p>
                  <p rend="justify">—  Atunci nu te mai întârzii, cu toate că aş fi bucuros de asemenea oaspete, dar treaba domniei tale nu suferă amânare, căci ziua judecăţii nu e prea departe.</p>
                  <p rend="justify">Kmicic ieşi urmat de jupâniţă care voia să conducă oaspetele în locul starostelui, deoarece pe acesta îl cam dureau picioarele.</p>
                  <p rend="justify">—  Rămâi sănătoasă şi cu bine, jupâniţă! îi spuse Kmicic. Nici nu ştii cât de mult îţi doresc binele!</p>
                  <p rend="justify">—  Dacă domnia ta îmi doreşti într-adevăr binele, răspunse jupâniţa, îndeplineşte-mi o rugăminte. Te duci la Częstochowa… uite un zlot de aur… ia-l şi să-l dai pentru o slujbă la capelă.</p>
                  <p rend="justify">—  Pentru cine? întrebă Kmicic.</p>
                  <p rend="justify">Jupâniţa lăsă ochii în jos, tristeţea i se revărsă pe faţă, obrajii i se îmbujorară uşor şi răspunse cu un glas abia auzit, aidoma foşnetului frunzelor:</p>
                  <p rend="justify">—  Pentru Andrzej, ca să-l întoarcă Dumnezeu pe drumul cel bun…</p>
                  <p rend="justify">Kmicic se dădu doi paşi înapoi, holbă ochii de uimire, o clipă nu mai fu în stare să rostească o vorbă.</p>
                  <p rend="justify">—  Pe rănile lui Christos! exclamă în sfârşit. Ce casă-i asta? Unde mă aflu? Numai prorocii, prevestiri şi semne… Pe domnia ta te cheamă Oleńka şi plăteşti o slujbă pentru păcătosul Andrzej!… Asta nu poate fi numai o întâmplare, aici e mâna lui Dumnezeu… Înnebunesc!… Pe legea mea că înnebunesc…!</p>
                  <p rend="justify">—  Ce ai, domnia ta?</p>
                  <p rend="justify">Dar el îi apucă mâinile şi începu să le scuture.</p>
                  <p rend="justify">—  Proroceşte-mi mai departe, vorbeşte până la capăt!… Dacă acel Andrzej se va îndrepta şi îşi va răscumpăra vinovăţia, Oleńka îi va păstra credinţă?… Spune-mi, pentru că nu plec de aici fără răspuns…!</p>
                  <p rend="justify">—  Ce ai, domnia ta?</p>
                  <p rend="justify">—  Oleńka îi va păstra credinţă? repetă Kmicic.</p>
                  <p rend="justify">Jupâniţei i se umplură ochii de lacrimi.</p>
                  <p rend="justify">—  Până la ultima suflare, până în ceasul din urmă! răspunse suspinând.</p>
                  <p rend="justify">Nu apucă să-şi sfârşească vorba, că Kmicic se prăpăstui cât era de lung la picioarele ei. Vru să fugă, dar cavalerul nu-i dădu drumul şi, sărutându-i încălţările, se destăinui:</p>
                  <p rend="justify">—  Şi pe mine mă cheamă tot Andrzej, şi eu am păcătuit şi vreau să mă îndrept!… Şi eu am pe Oleńka mea dragă. Fie ca alesul domniei tale să se îndrepte, iar jupâniţa mea să-mi păstreze credinţă… Fie ca vorbele domniei tale să se împlinească… Balsam alinător şi nădejde ai turnat în sufletu-mi chinuit… Dumnezeu să te răsplătească! Dumnezeu să te răsplătească!</p>
               </div>
               <div type="div3">
                  <head>Capitolul XI.</head>
                  <p rend="justify">Cuvintele fiicei starostelui de Sochaczew îl îmbărbătară mult pe jupân Kmicic şi timp de trei zile nu-i ieşiră din minte. Ziua pe cal şi noaptea în pat se gândea întruna la cele întâmplate, spunându-şi de fiecare dată că nu putea fi vorba numai de o întâmplare obişnuită, ci mai degrabă de un semn al lui Dumnezeu, de prevestirea că, dacă nu se va abate din drumul pe care i-l arătase Oleńka, jupâniţa avea să-i păstreze credinţă, dăruindu-l cu dragostea dinainte.</p>
                  <p rend="justify">„Pentru că, dacă fiica starostelui, cugetă jupân Kmicic, îi va păstra credinţă lui Andrzej al ei, care încă nu începuse să se îndrepte, atunci putea să nădăjduiască şi el, fiindcă nutrea cele mai bune gânduri de a sluji ţara, virtutea şi regele!”</p>
                  <p rend="justify">Dar, pe de altă parte, jupân Andrzej era cuprins de îngrijorare. Era într-adevăr însufleţit de cele mai bune intenţii, dar nu era oare prea târziu? Mai există vreun mijloc, vreo cale de scăpare? Cu fiecare zi Republica părea că se prăbuşeşte tot mat mult şi-i era greu să închidă ochii în faţa groaznicului adevăr: nu mai era nici o scăpare. Kmicic nu-şi mai dorea decât să întreprindă ceva dar nu vedea oamenii care l-ar fi urmat. În timpul călătoriei, se perindaseră o mulţime de chipuri pe dinaintea lui, dar vederea lor, discuţiile pe care le auzise îi spulberaseră orice nădejde.</p>
                  <p rend="justify">Unii trecuseră cu trup şi suflet în tabăra suedezilor, urmărindu-şi propriul interes; aceştia beau, chefuiau şi se veseleau ca la parastas, înecându-şi în vin şi deşănţare ruşinea şi cinstea de şleahtic.</p>
                  <p rend="justify">Alţii trăncăneau într-o orbire de neînţeles despre puterea care va lua naştere din unirea Republicii cu Suedia sub sceptrul celui mai mare războinic din lume şi aceştia erau cei mai primejdioşi, deoarece erau sincer convinşi că orbis terrarum{27} trebuie să-şi plece grumazul în faţa unei asemenea puteri.</p>
                  <p rend="justify">Câte unii, cum era starostele de Sochaczew, oameni vrednici care vroiau binele Republicii, cercetau semnele de pe pământ şi de pe cer, repetau prorociile şi, văzând în toate câte se întâmplaseră voinţa lui Dumnezeu şi a sorţii neînduplecate, ajungeau la concluzia că nu mai e nici o speranţă, nici o scăpare, că se apropie sfârşitul lumii, aşa că ar fi curată nebunie să se gândească la izbăvirea pământească şi nu la cea din ceruri. În sfârşit alţii se ascundeau prin păduri sau treceau hotarul şi fugeau printre străini.</p>
                  <p rend="justify">Iată de ce, jupân Kmicic nu întâlnise în drumul lui decât oameni certaţi cu legea, tâlhari, nebuni, înspăimântaţi sau disperaţi; nu întâlnise nici unul care să mai creadă în izbândă.</p>
                  <p rend="justify">În acest timp, suedezilor le surâdea mereu norocul. Vestea că rămăşiţele oştirii se răscoală, se unesc, ameninţă pe hatmani şi vor să treacă la suedezi, se adeverea tot mai mult. Zvonul că stegarul Koniecpolski se supusese lui Carol Gustav cu toate polcurile lui căzu ca trăznetul şi se răspândi în toate colţurile Republicii, izgonind şi bruma de încredere ce mai rămăsese în inimi, deoarece jupân Koniecpolski era luptător de la Zbaraż. Îi mai urmară pilda starostele de Jaworów şi prinţul Dymitr Wiśniowiecki care nu se mai gândi la slava nepieritoare a numelui său.</p>
                  <p rend="justify">Oamenii începeau să se îndoiască şi de mareşalul Lubomirski. Cei care-l cunoşteau bine susţineau că ambiţia îi întrecea înţelepciunea şi dragostea de ţară şi că stătuse până acum alături de rege numai pentru că se simţea măgulit că toţi ochii erau aţintiţi asupra lui; şi unii şi alţii trăgeau de el şi-l rugau să treacă de partea lor, spunându-i că soarta Republicii se află în mâinile lui. Faţă de norocul suedezilor, Lubomirski începu într-adevăr să şovăie, să amâne şi, împins de trufie, să-l facă să simtă pe nefericitul Jan Kazimierz că stă în puterea lui să-l scape sau să-l piardă cu totul.</p>
                  <p rend="justify">Regele pribeag stătea la Głogowa şi din mâna de oameni credincioşi, care-i împărtăşeau soarta, se desprindea mereu câte unul, alăturându-se suedezilor. Aşa se frâng cei slabi în clipele de cumpănă; chiar şi acela cărora primul imbold al inimii le porunceşte să aleagă drumul cinstit şi plin de spini. Carol Gustav îi primea cu braţele deschise, îi răsplătea, făgăduindu-le marea cu sarea, îi chema şi-i ademenea şi pe ceilalţi, lăţindu-şi stăpânirea din ce în ce mai mult; norocul îi îndepărta toate piedicile din cale, cucerea Polonia cu ajutorul oştilor polone, învingea fără luptă.</p>
                  <p rend="justify">Voievozi, castelani, dregători din Polonia şi din Lituania, mulţimi de şleahtici înarmaţi, steaguri întregi ale neîntrecutei călărimi polone se aflau în tabăra lui, privind în ochii noului stăpân, gata să pornească la un semn al lui.</p>
                  <p rend="justify">Oştile, coroanei îi strigau tot mai stăruitor hatmanului:Du-te şi pleacă-ţi capul cărunt înaintea măreţiei lui Carol… Du-te, pentru că vrem să fim ai suedezilor!”</p>
                  <p rend="justify">—  La suedezi, la suedezi!</p>
                  <p rend="justify">Şi în sprijinul vorbelor străluceau mii de săbii.</p>
                  <p rend="justify">În acelaşi timp, prăpădul războiului se întindea mereu în răsărit. Înfricoşătorul Chmielnicki împresurase iarăşi Lwów, iar hoardele aliaţilor lui, trecând pe apă pe lângă zidurile necucerite ale cetăţii Zamość, se revărsau peste ţinutul Lublinului, ajungând până la oraşul voievodal.</p>
                  <p rend="justify">Lituania se afla în mâinile suedezilor şi ale lui Chowański. Radziwiłł începuse războiul în Podlasie, iar electorul întârzia, întărindu-se între timp în Prusia regală; putea să dea oricând Republicii lovitura din urmă.</p>
                  <p rend="justify">Din toate părţile veneau solii la regele suedez să-l firitisească pentru cuceririle sale.</p>
                  <p rend="justify">Se apropia iarna, frunzele cădeau din copaci, cârduri de ciori, corbi şi stănci părăseau pădurile, ridicându-se deasupra satelor şi oraşelor Republicii.</p>
                  <p rend="justify">Dincolo de Piotrków, Kmicic intră iarăşi printre pâlcurile suedeze care înţesau toate şleahurile şi drumurile. Unele, după cucerirea Cracoviei, mărşăluiau spre Varşovia, deoarece se spunea că regele Carol Gustav, primind jurământul de credinţă al ţinuturilor de la miazăzi şi răsărit şi iscălind supunerea lor, aştepta doar predarea oştilor de sub conducerea lui jupân Potocki şi Lanckoroński, după care avea să pornească îndată spre Prusia; tocmai de aceea îşi trimitea polcurile înainte. Jupân Andrzej nu fu oprit nicăieri din drum, fiindcă şleahticii nu stârneau bănuieli şi o mulţime de călăreţi înarmaţi mergeau alături de suedezi; unii se duceau la Cracovia să se închine noului domn, ca să capete ceva de la el, aşa că nimeni nu era întrebat de scrisori de liberă trecere sau de alte hârtii doveditoare, cu atât mai mult, cu cât în apropierea lui Carol, care se prefăcea binevoitor cu toţi, nu cutezau să facă stricăciuni nimănui.</p>
                  <p rend="justify">Ultimul popas, înainte de a ajunge la Częstochowa, îl făcu jupân Andrzej la Kruszyna, dar nici nu apucă să se pregătească bine pentru noapte, că sosiră noi oaspeţi. Mai întâi veni o roată de suedezi, numărând vreo sută de călăreţi, conduşi de o căpetenie însemnată. Era un bărbat de vârstă mijlocie cu o-înfăţişare destul de arătoasă, înalt, puternic, spătos şi cu privirea ageră. Cu toate că purta veşminte străine şi părea de altă naţie, când intră în cârciumă, i se adresă lui jupân Andrzej în cea mai curată polonă, întrebându-l cine este şi încotro se duce.</p>
                  <p rend="justify">De astă dată, jupân Andrzej se dădu drept şleahtic din Sochaczew, deoarece ar fi părut ciudat ca un supus al electorului să călătorească atât de departe. În schimb, aflând că jupân Andrzej se duce să se plângă regelui suedez că nu i se plătiseră banii cuveniţi pentru cai, căpetenia spuse:</p>
                  <p rend="justify">—  Totdeauna e mai bine să te rogi la altarul cel mare şi domnia ta nu faci rău că te duci la rege. Deoarece, cu toate că are o mie de treburi pe cap, ascultă pe toată lumea, iar cu voi şleahticii se arată atât de îndatoritor, încât suedezii au ajuns să vă pizmuiască.</p>
                  <p rend="justify">—  Numai să aibă bani în vistierie…</p>
                  <p rend="justify">—  Carol Gustav nu e ca fostul vostru rege, Jan Kazimierz, care era silit să împrumute până şi de la ovrei, fiindcă dăruia tot ce avea primului venit. Dealtfel, vistieria nu va fi goală, dacă va izbuti planul nostru.</p>
                  <p rend="justify">—  Despre care plan vorbeşti, domnia ta?</p>
                  <p rend="justify">—  Jupâne cavaler, ne cunoaştem prea puţin, ca să-ţi dezvălui taina. Află că peste o săptămână sau două vistieria regelui suedez va fi tot atât de plină ca şi a sultanului.</p>
                  <p rend="justify">—  Ehe, numai un alchimist i-ar putea face atâţia bani, fiindcă în ţara asta nu văd de unde i-ar putea lua.</p>
                  <p rend="justify">—  În ţara asta? Ajunge să întinzi mâna cu îndrăzneală, iar noi nu ducem lipsă de aşa ceva. Dovadă că ne aflăm aici.</p>
                  <p rend="justify">—  Adevărat, adevărat! consimţi Kmicic, suntem foarte bucuroşi, mai ales dacă ne învăţaţi şi pe noi cum să facem bani din nimic…</p>
                  <p rend="justify">—  Asta puteaţi s-o faceţi şi voi, dar aţi fi vrut mai bine să muriţi de foame, decât să luaţi de acolo.</p>
                  <p rend="justify">Kmicic se uita cu vioiciune la căpetenie.</p>
                  <p rend="justify">—  Pentru că sunt asemenea locuri, asupra cărora până şi tătarii se tem să ridice mâna! zise.</p>
                  <p rend="justify">—  Eşti prea isteţ, jupâne cavaler, răspunse suedezul. Nu uita că la suedezi te duci să-ţi capeţi banii nu la tătari.</p>
                  <p rend="justify">Vorbirea le fu întreruptă de sosirea altor călăreţi. Se vede că suedezul îi aştepta, fiindcă ieşi în grabă afară. Kmicic ieşi după el şi se opri în uşa de la tindă, ca să vadă cine venea.</p>
                  <p rend="justify">Înaintea cârciumii trase o caleaşcă închisă cu patru cai, înconjurată de o ceată de raitieri suedezi. Căpetenia cu care vorbise Kmicic se apropie repede şi, deschizând uşa, făcu o plecăciune adâncă celui care se afla înăuntru.</p>
                  <p rend="justify">„Trebuie să fie cineva de soi…”, se gândi Kmicic.</p>
                  <p rend="justify">În acest timp, din cârciumă se aduseră torţe aprinse. Din carâtă coborî o persoană însemnată, îmbrăcată în negru, în haine străine; purta o mantie lungă până la genunchi, căptuşită cu blană de vulpe, şi o pălărie cu pene.</p>
                  <p rend="justify">Căpetenia luă torţa din mâna unui raitier şi, înclinându-se încă o dată, spuse:</p>
                  <p rend="justify">—  Pe aici, luminăţia ta!</p>
                  <p rend="justify">Kmicic se retrase cât putu de repede în cârciumă, iar ei intrară în urma lui. Căpetenia se ploconi a treia oară şi zise:</p>
                  <p rend="justify">—  Luminăţia ta, sunt Weyhard Wrzeszczowicz, ordinarius proviant magister{28} măriei sale Carol Gustav; am fost trimis cu oşteni de pază în întâmpinarea luminăţiei tale.</p>
                  <p rend="justify">—  Sunt bucuros să cunosc un cavaler atât de vrednic, rosti omul îmbrăcat în negru, răspunzându-i la fiecare plecăciune.</p>
                  <p rend="justify">—  Luminăţia ta, vrei să te opreşti mai mult aici sau pleci îndată mai departe?… Măria sa doreşte să te vadă cât mai repede.</p>
                  <p rend="justify">—  Aveam de gând să mă opresc la Częstochowa pentru slujbă, răspunse noul sosit, dar la Wieluń am primit veste că măria sa îmi porunceşte să mă grăbesc, aşa că mă odihnesc puţin şi pornesc mai departe. Domnia ta, mulţumeşte rotmistrului din partea mea şi trimite înapoi oştenii care m-au însoţit până aici.</p>
                  <p rend="justify">Căpetenia ieşi să dea poruncile de cuviinţă. Jupân Andrzej îl opri în drum.</p>
                  <p rend="justify">—  Cine este? întrebă.</p>
                  <p rend="justify">—  Baronul Lisola, trimisul împăratului, care vine la regele nostru de la curtea din Brandenburg, răspunse suedezul.</p>
                  <p rend="justify">Apoi ieşi, dar se întoarse curând.</p>
                  <p rend="justify">—  Porunca luminăţiei tale a fost îndeplinită, îi spuse baronului.</p>
                  <p rend="justify">—  Mulţumesc! răspunse Lisola.</p>
                  <p rend="justify">Şi cu mare bunăvoinţă, deşi nu fără anume semeţie, îi arătă lui Wrzeszczowicz un loc înaintea lui.</p>
                  <p rend="justify">—  Afară a început să şuiere vântul şi ploaia s-a înteţit, spuse. Poate că va trebui să poposim mai mult timp aici. Dar să mai stăm de vorbă înainte de cină. Ce se aude pe aici? Mi s-a spus că ţinuturile din Małopolska s-au supus regelui suedez.</p>
                  <p rend="justify">—  Aşa este luminăţia ta. Măria sa aşteaptă să se predea şi oştile care au mai rămas, după care va pleca numaidecât la Varşovia şi spre Prusia.</p>
                  <p rend="justify">—  E sigur oare că se vor preda?</p>
                  <p rend="justify">—  Deputăţiile oştenilor au venit la Cracovia. Dealtminteri, nu pot să facă altfel fiindcă n-au de ales. Dacă nu trec de partea noastră, o să-i nimicească Chmielnicki până la unul.</p>
                  <p rend="justify">Lisola îşi lăsă capul în piept.</p>
                  <p rend="justify">—  E nemaipomenit, îngrozitor! spuse.</p>
                  <p rend="justify">Vorbeau nemţeşte, dar lui Kmicic nu-i scăpă nici o vorbă.</p>
                  <p rend="justify">—  Luminăţia ta, răspunse Wrzeszczowicz, s-a întâmplat ce trebuia să se întâmple.</p>
                  <p rend="justify">—  E cu putinţă, dar nu se poate să nu compătimeşti această putere care s-a prăbuşit sub ochii noştri; afară de suedezi, toţi ceilalţi s-ar cuveni să se înduioşeze de soarta ei.</p>
                  <p rend="justify">—  Eu nu sunt suedez, dar de vreme ce nici polonezii nu se lasă înduioşaţi, de ce m-aş lăsa eu? răspunse Wrzeszczowicz.</p>
                  <p rend="justify">Lisola îl privi cu luare-aminte.</p>
                  <p rend="justify">—  E adevărat că numele domniei tale nu e suedez. De ce naţie eşti, domnia ta?</p>
                  <p rend="justify">—  Sunt ceh.</p>
                  <p rend="justify">—  Ia te uită! aşadar, supus al împăratului nemţesc?… Slujim acelaşi stăpân.</p>
                  <p rend="justify">—  Eu mă aflu în slujba măriei sale regele Suediei, răspunse Wrzeszczowicz cu o plecăciune.</p>
                  <p rend="justify">—  Nici nu-mi trece prin minte să te dojenesc, zise Lisola, dar asemenea slujbe sunt trecătoare, aşa că fiind supusul milostivului nostru împărat, oriunde te-ai afla şi oricui ai sluji, nu poţi să-ţi nesocoteşti adevăratul stăpân.</p>
                  <p rend="justify">—  Asta aşa-i.</p>
                  <p rend="justify">—  Ţi-o spun dar din toată inima, domnia ta, stăpânului nostru îi pare rău de această Republică înfloritoare, de soarta regelui ei şi nu poate privi cu ochi binevoitori la aceia dintre supuşii lui care ajută la nimicirea unei ţări prietene. Ce ţi-au făcut polonezii domniei tale, de ce te arăţi atât de pornit împotriva lor…?</p>
                  <p rend="justify">—  Luminăţia ta, aş putea să-ţi spun o mulţime de lucruri, dar mă tem să nu profit prea mult de răbdarea luminăţiei tale.</p>
                  <p rend="justify">—  Domnia ta, îmi pari a fi nu numai o căpetenie destoinică, dar şi un om înţelept, iar însărcinarea mea îmi porunceşte să văd, să ascult şi să întreb; aşa că, domnia ta, vorbeşte cât mai pe larg şi nu te teme că ai să-mi pui răbdarea la încercare. Dimpotrivă, dacă ai să vrei să intri în slujba împăratului, ceea ce îţi doresc să se întâmple cât mai repede, ai să găseşti în mine un prieten de nădejde care te va sprijini şi va lămuri pricinile slujbei de acum, în caz că cineva ţi-ar lua-o în nume de rău.</p>
                  <p rend="justify">—  Atunci am să spun tot ce-mi stă pe limbă. Asemenea multor şleahtici, fii mai mici la părinţii lor, am fost nevoit şi eu să-mi caut norocul printre străini. Am venit deci aici, unde poporul e înrudit cu al meu, iar străinii sunt primiţi în slujbe cu bucurie.</p>
                  <p rend="justify">—  Pe domnia ta cum te-au primit?</p>
                  <p rend="justify">—  La început mi s-au dat în grijă minele de sare. În felul acesta, am găsit drumul spre avere, spre oameni şi spre rege. Acum îi slujesc pe suedezi şi, cu toate acestea, dacă cineva m-ar socoti nerecunoscător, aş fi nevoit să mă împotrivesc.</p>
                  <p rend="justify">—  Şi din care pricină, rogu-te?</p>
                  <p rend="justify">—  Păi, din care pricină mi se poate cere mie mai mult decât polonezilor? Unde sunt polonezii acum! Unde se află senatorii acestui regat, prinţii, magnaţii, şleahticii şi cavalerii, dacă nu în tabăra suedeză? Ei ar trebui să ştie cei dintâi ce se cuvine să facă, unde-i izbăvirea şi unde-i pierzania Republicii. Eu am făcut ce au făcut şi ei, aşa că nici unul dintre ei n-are dreptul să mă numească nerecunoscător. De ce eu, un străin, sunt dator să păstrez credinţă regelui polonez şi Republicii, iar ei nu? De ce-aş dispreţui o slujbă spre care ei înşişi dau buzna?</p>
                  <p rend="justify">Lisola nu răspunse nimic. Îşi sprijini capul în pumn şi căzu pe gânduri. Părea că ascultă şuierul vântului şi răpăiturile ploii de toamnă, care începuse să bată în ferestrele cârciumii.</p>
                  <p rend="justify">—  Vorbeşte, domnia ta, vorbeşte mai departe, rosti în sfârşit. Spui lucruri vrednice de tot interesul.</p>
                  <p rend="justify">—  Eu îmi caut norocul acolo unde pot să-l găsesc, zise Wrzeszczowicz, şi nu trebuie să-mi bat capul cu pieirea acestui popor mai mult decât polonezii. Dealtfel, ar fi zadarnic, fiindcă tot trebuie să piară!</p>
                  <p rend="justify">—  Cum aşa?</p>
                  <p rend="justify">—  Mai întâi, pentru că asta vor cu toţii, iar în al doilea rând, pentru că merită. Luminăţia ta, mai e vreo ţară, în care să domnească atâta neorânduială şi samavolnicie?… Ce fel de stăpânire mai e şi asta? Regele nu cârmuieşte, fiindcă nu-l lasă… Seimul nu poate face nimic, fiindcă-l întrerup mereu… Nu există oştire, pentru că nu vor să plătească dările; nu există ascultare, pentru că ascultarea stânjeneşte libertatea; nu există dreptate, pentru că n-are cine împlini hotărârile pe care le încalcă toţi cei avuţi; în acest popor nu mai există credinţă, fiindcă iată că şi-au părăsit cu toţii regele; nu există dragoste de ţară, pentru că au supus-o suedezilor în schimbul făgăduielii că nu-i va împiedica să trăiască în samavolnicie, ca şi până acum…</p>
                  <p rend="justify">Unde s-a mai pomenit una ca asta? Care popor de pe lume ar putea ajuta vrăjmaşul să-i cucerească ţara? Cine şi-ar mai părăsi regele nu din pricina tiraniei şi a faptelor nesăbuite, ci pentru că a venit unul mai puternic? Unde-i acela care să aibă în vedere interesul propriu în dauna celui obştesc? Ce au ei, luminăţia ta?… Să-mi arate cineva măcar una dintre virtuţi; sunt oare statornici, înţelepţi, îndemânatici, stăruitori sau cumpătaţi? Ce au ei? Călărime bună? Aşa-i, nimic altceva… Dar şi Numidia era vestită prin călărimea ei, şi Galia, cum se poate citi în cărţile istoricilor romani, avea călăreţi neîntrecuţi, şi unde sunt? Au pierit, tot aşa cum vor pieri şi aceştia. Cine mai vrea să-i scape, îşi pierde vremea, fiindcă ei înşişi nu mai vor să se mântuie!… Numai nebunii, samavolnicii, răii şi vânzătorii mai locuiesc în ţara asta!</p>
                  <p rend="justify">Wrzeszczowicz rosti ultimele cuvinte cu o adevărată izbucnire de ură, neînţeleasă la un străin care mâncase din pâinea acestui popor, dar Lisola nu se miră. Priceput cum era în treburile diplomaticeşti, cunoştea lumea şi oamenii, ştia că cine nu-şi poate răsplăti binefăcătorul cu dragoste, acela îi caută cu lumânarea vinovăţia cu care să-şi acopere nerecunoştinţa. Sau poate că îi da dreptate lui Wrzeszczowicz, pentru că nu se împotrivi, în schimb întrebă brusc:</p>
                  <p rend="justify">—  Jupâne Weyhard, domnia ta eşti catolic?</p>
                  <p rend="justify">Wrzeszczowicz rămas descumpănit,</p>
                  <p rend="justify">—  Sunt luminăţia ta! răspunse.</p>
                  <p rend="justify">—  La Wieluń am aflat că unii îl îndeamnă pe măria sa Carol Gustav să ocupe mânăstirea de pe Jasna Góra… Să fie oare adevărat?</p>
                  <p rend="justify">—  Luminăţia ta, mânăstirea e foarte aproape de hotarul silezian şi Jan Kazimierz poate primi ajutoare însemnate de aici. Suntem siliţi s-o ocupăm, ca să nu se întâmple una ca asta… Eu am fost cel dintâi care i-am deschis ochi măriei sale şi tocmai de aceea mi-a încredinţat mie această însărcinare.</p>
                  <p rend="justify">Aici Wrzeszczowicz se întrerupse dintr-o dată, aducându-şi aminte de Kmicic care stătea în celălalt colţ al încăperii; se apropie de el şi-l întrebă:</p>
                  <p rend="justify">—  Jupâne cavaler, înţelegi nemţeşte?</p>
                  <p rend="justify">—  Nici o boabă, de m-ar jupui de viu! răspunse jupân Andrzej.</p>
                  <p rend="justify">—  Mare păcat, fiindcă vroiam să te poftesc să stăm de vorbă împreună.</p>
                  <p rend="justify">Apoi se întoarse spre Lisola:</p>
                  <p rend="justify">—  E un şleahtic străin, dar nu pricepe nemţeşte, aşa că putem să vorbim nestânjeniţi.</p>
                  <p rend="justify">—  N-am nimic de ascuns, răspunse Lisola, dar pentru că sunt şi eu catolic, n-aş vrea ca sfântul lăcaş să cunoască vreo stricăciune… Şi fiindcă nu mă îndoiesc că şi împăratul nutreşte aceleaşi simţăminte, am să-l rog pe măria sa regele să-i cruţe pe călugări. Prin urmare, domnia ta să nu întreprinzi nimic până când nu afli noua hotărâre.</p>
                  <p rend="justify">—  Deşi tainice, am porunci limpezi în această privinţă, pe care nu le ascund înaintea luminăţiei tale, întrucât doresc să slujesc cu credinţă pe stăpânul meu, împăratul. Luminăţia ta poţi să fii liniştit, sfântul lăcaş nu va fi pângărit. Eu sunt catolic şi…</p>
                  <p rend="justify">Lisola zâmbi şi, vrând să scoată tot adevărul de la un om mai puţin iscusit, îl întrebă în glumă:</p>
                  <p rend="justify">—  Dar nu-i aşa că veţi goli vistieria călugărilor? Fără asta nu se va putea, ai?</p>
                  <p rend="justify">—  S-ar putea întâmpla, răspunse Wrzeszczowicz. Sfânta Fecioară n-are trebuinţă de talerii din cufărul priorului. De vreme ce toţi plătesc, să plătească şi călugării.</p>
                  <p rend="justify">—  Şi dacă se vor apăra?</p>
                  <p rend="justify">Wrzeszczowicz izbucni în râs:</p>
                  <p rend="justify">—  În ţara asta nu se va apăra nimeni, astăzi nu mai poate nimeni să se apere, chiar dacă ar vrea. Au avut tot timpul, dar acum e prea târziu.</p>
                  <p rend="justify">—  E, prea târziu! repetă Lisola.</p>
                  <p rend="justify">Şi cu acestea, vorbirea luă sfârşit. După cină plecară. Kmicic rămase singur. Petrecu aici cea mai cumplită noapte de când plecase de la Kiejdany.</p>
                  <p rend="justify">Ascultând cuvintele lui Weyhard Wrzeszczowicz, se străduise în fel şi chip să se stăpânească, să nu strige: „Minţi câine!” şi să nu se repeadă asupra lui cu sabia N-o făcuse pentru că, din nefericire, simţise şi cunoscuse că vorbele veneticului spuneau adevărul, înfricoşător şi dureros ca împunsătura de jungher, dar adevărul curat.</p>
                  <p rend="justify">„Ce-aş fi putut să-i răspund? se gândea, ce argumenta aş fi putut întrebuinţa în afară de pumni, cum i-aş fi dovedit că minte?… A spus adevărul în toată goliciunea lui… Trăzni-l-ar!… Până şi omul împăratului recunoscuse că e prea târziu pentru orice împotrivire.”</p>
                  <p rend="justify">Poate că jupân Kmicic suferea atâta tocmai pentru că acel „prea târziu” însemna nu numai pieirea ţării, ci şi spulberarea fericirii lui. Se chinuise destul; nu mai avea putere să îndure, fiindcă de săptămâni întregi nu auzea decât că totul e pierdut, că nu mai e timp, că e prea târziu. Nici o rază de nădejde nu-i înviora sufletul nicăieri.</p>
                  <p rend="justify">Călărind tot mai departe, se grăbise zi şi noapte, ca să scape de aceste văicăreli, să găsească un loc sau vreun om care să-i toarne măcar o picătură de încredere peste focul inimii. Pretutindeni nu aflase decât decădere şi descurajare. Iar cuvintele lui Wrzeszczowicz umpluseră paharul acesta de amărăciune şi fiere; îi arătaseră limpede ceea ce până atunci presimţise doar nedesluşit: nu atât suedezii, septentrionii şi cazacii pierduseră ţara, cât întregul popor.</p>
                  <p rend="justify">„Numai nebunii, samavolnicii, mişeii şi vânzătorii locuiesc în ţara asta, repeta jupân Kmicic după Wrzeszczowicz. Alţii nu mai sunt!… Nu ascultă de rege, întrerup adunările, nu-şi plătesc dările şi ajută duşmanul să cucerească Republica. Trebuie să piară!</p>
                  <p rend="justify">Pentru Dumnezeu, de-ar fi putut să-i dovedească măcar o singură minciună! Afară de călărime să nu mai fie oare nimic vrednic de laudă la noi, nici o virtute, numai rău pretutindeni?”</p>
                  <p rend="justify">Jupân Kmicic căuta răspunsul înlăuntrul lui. Era atât de trudit de drum şi de griji, de toate întâmplările prin care trecuse, încât începu să vadă negru înaintea ochilor. Simţi că e bolnav şi îl cuprinse o sfârşeală de moarte. Mintea i se învălmăşea tot mai mult. Vedea chipuri cunoscute şi necunoscute, unele pe care le ştia mai demult, altele pe care le întâlnise pe drum.</p>
                  <p rend="justify">Vedeniile acelea discutau ca în adunarea Seimului, rosteau sentinţe, prorocii şi toate se refereau la Oleńka. Ea aştepta s-o scape Kmicic, dar Wrzeszczowicz îl ţinea de mâini şi-i repeta, privindu-l în ochi: „Prea târziu, ce-i al suedezilor va rămâne al suedezilor! iar Bogusław Radziwiłł râdea şi-i ţinea isonul lui Wrzeszczowicz. După care începeau să strige cu toţii: „Prea târziu, prea târziu, prea târziu!” şi luând-o pe Oleńka, dispăreau cu ea în bezna nepătrunsă.</p>
                  <p rend="justify">Lui Kmicic i se părea că Oleńka e totuna cu ţara şi le pierduse pe amândouă, dându-le de bunăvoie suedezilor. Atunci îl cuprindea o jale nemărginită, de se trezea şi privea uimit împrejur sau asculta vântul care şuiera în horn, prin pereţi şi pe acoperiş pe multe glasuri, cântând prin toate crăpăturile ca la orgă.</p>
                  <p rend="justify">Vedeniile se întorceau. Oleńka şi Republica se contopeau iarăşi în mintea lui într-o singură fiinţă pe care Wrzeszczowicz o ducea cu el spunând: „Prea târziu, prea târziu!”</p>
                  <p rend="justify">Jupân Andrzej aiura aşa toată noaptea. În clipele când judecata i se limpezea, cugeta că va cădea la pat şi vroia să-l cheme pe Soroka să-i sloboadă sânge. Dar începu să se lumineze de ziuă; Kmicic zvâcni în picioare şi ieşi înaintea hanului.</p>
                  <p rend="justify">Primele luciri trandafirii împrăştiau întunericul, prevestind o zi senină; norii se clădăriseră în fâşii lungi spre apus, dar la răsărit cerul era curat; pe bolta care pălea cu încetul licăreau stelele neînceţoşate de abureala zilei. Kmicic îşi trezi oamenii, se îmbrăcă în veşminte de sărbătoare, pentru că era duminică, şi porniră la drum.</p>
                  <p rend="justify">După noaptea chinuitoare de nesomn, Kmicic îşi simţea trupul, istovit şi sufletul gol.</p>
                  <p rend="justify">Nici măcar dimineaţa de toamnă, palidă, dar proaspătă, înrourată şi senină, nu putea să împrăştie tristeţea care-i apăsa inima cavalerului. Nădejdile i se spulberaseră treptat, ca o lampă care se stinge cu încetul pentru că nu mai are gaz. Ce avea să-i aducă ziua de azi? Nimic! Aceeaşi mâhnire, aceleaşi griji care-l vor împovăra şi mai mult.</p>
                  <p rend="justify">Călărea, în tăcere cu privirile aţintite într-un punct care strălucea puternic la marginea zării. Caii sforăiau a vreme bună, oamenii începură să îngâne cu glasuri somnoroase rugăciunea de dimineaţă.</p>
                  <p rend="justify">Se lumina din ce în ce mai mult, din palid cerul se făcu verzui şi auriu, iar punctul acela de la marginea zării începu să strălucească atât de tare, încât ochii se mijeau, apărându-se de potopul de raze.</p>
                  <p rend="justify">Oamenii încetară litania şi priviră cu toţi spre lumina aceea; în sfârşit, Soroka zise:</p>
                  <p rend="justify">—  Să fie oare o minune?… Acolo e apusul, dar parcă răsare soarele!</p>
                  <p rend="justify">Într-adevăr, lumina se mărea văzând cu ochii; punctul crescu cât o roată, apoi se făcu şi mai mare; de departe se putea crede că cineva aşezase deasupra pământului o stea uriaşă care răspândea raze nenumărate.</p>
                  <p rend="justify">Kmicic şi oamenii lui priveau cu uimire la apariţia aceea luminoasă, tremurătoare, neştiind ce să creadă.</p>
                  <p rend="justify">Dinspre Kruszyna se apropia un ţăran într-un car cu loitre lungi. când se întoarse, spre el, Kmicic văzu că ţăranul îşi ţinea căciula în mână şi, privind la lumina din depărtare, se ruga.</p>
                  <p rend="justify">—  Omule întrebă jupân Andrzej ce luminează acolo?</p>
                  <p rend="justify">—  Biserica de la Jasna Góra! răspunse ţăranul.</p>
                  <p rend="justify">—  Slavă Sfintei Fecioare! strigă Kmicic şi îşi scoase căciula; ceilalţi făcură şi ei la fel.</p>
                  <p rend="justify">După atâtea zile de zbucium, de îndoieli şi dezamăgiri, jupân Andrzej înţelese deodată că se petrece un lucru de mirare. Abia îi răsunaseră în urechi cuvintele: „Biserica de la Jasna Góra!” şi mâhnirea lui pierise, de parcă i-o luase cineva cu mâna.</p>
                  <p rend="justify">O  teamă nedesluşită puse stăpânire pe cavaler, teamă plină de respect pios, dar în acelaşi timp şi o bucurie, cum nu mai încercase. Dinspre biserica ce strălucea pe înălţime în primele raze ale soarelui venea speranţa, pe care jupân Kmicic n-o mai cunoscuse de multă vreme, curajul căutat în zadar, forţa de neînvins care avea să-i fie reazim. Parcă intrase în el o viaţă nouă care-i curgea prin vine odată cu sângele. Răsuflă adânc, ca un bolnav care se trezeşte din aiureala fierbinţelilor.</p>
                  <p rend="justify">Iar biserica strălucea tot mai puternic, ca şi când ar fi luat toată lumina soarelui. Câmpul i se întindea la picioare, iar ea privea de pe înălţime ca un străjer proteguitor.</p>
                  <p rend="justify">Multă vreme Kmicic nu putu să-şi desprindă ochii de la această lumină care îi ogoia rănile din suflet. Chipurile oamenilor erau serioase şi cuprinse de teamă.</p>
                  <p rend="justify">Deodată, dangătul clopotului răsună în aerul liniştit al dimineţii.</p>
                  <p rend="justify">—  Descălecaţi! porunci jupân Andrzej.</p>
                  <p rend="justify">Săriră cu toţii din şa şi, îngenunchind în pulberea drumului, începură să se roage. Kmicic rostea cuvintele, iar oştenii repetau în cor. În acest timp, sosiră şi alte care; ţăranii, văzând oamenii care se rugau în mijlocul drumului, li se alăturară; grupul se făcea din ce în ce mai mare.</p>
                  <p rend="justify">După ce sfârşiră rugăciunea, jupân Andrzej se ridică urmat de oamenii săi şi porniră pe jos mai departe, ducând caii de frâu şi cântând: „Poarta cerului, lumina…”</p>
                  <p rend="justify">Jupân Andrzej mergea atât de sprinten, de parcă îi crescuseră aripi la umeri. Biserica aci dispărea, aci se ivea din nou la cotiturile drumului. Când n-o mai vedea din pricina colinelor sau a vreunei râpe, lui Kmicic i se părea că beznele se lasă peste pământ, dar când strălucea iarăşi, toate chipurile se luminau.</p>
                  <p rend="justify">Merseră aşa multă vreme. Biserica, mânăstirea şi zidurile înconjurătoare se vedeau tot mai limpede, apărând din ce în ce mai frumoase şi mai impunătoare. În cele din urmă, zăriră în depărtare şi oraşul, iar la poalele colinei şirurile de case şi colibe care păreau nişte cuiburi de păsări pe lângă biserica uriaşă.</p>
                  <p rend="justify">Era zi de duminică, aşa că atunci când soarele se ridică de-o suliţă pe bolta cerească, drumul se umplu de căruţe şi de norodul care venea pe jos la sfânta slujbă. În turnurile înalte începură să bată clopotele mai mari şi mai mici şi văzduhul răsuna de dangăte sărbătoreşti. În această privelişte şi în aceste glasuri de bronz se simţea o putere neînţeleasă, o măreţie fără seamăn, dar şi o tihnă alinătoare. Împrejurimile de la poalele Jasnei Góra nu semănau deloc cu restul ţării.</p>
                  <p rend="justify">Mulţimea norodului înnegrea în jurul zidurilor bisericii. La picioarele colinei se aflau sute de căruţe, brişte, căleşti; glasurile oamenilor se amestecau cu nechezatul cailor priponiţi de părugeni. Mai încolo, spre dreapta, de-a lungul drumului care ducea în sus, se vedeau şiruri de tarabe în care se vindeau figurine de metal şi de ceară, lumânări, icoane şi scapularii. Oamenii mişunau pretutindeni.</p>
                  <p rend="justify">Porţile erau deschise la perete, intra şi ieşea oricine; pe ziduri şi la tunuri nu se vedea nici un oştean. Biserica şi mânăstirea erau păzite se vede de sfinţenia locului ori poate se încredeau cu toţii în scrisorile lui Carol Gustav care făgăduise că nu se va atinge nimeni de aşezământul călugărilor.</p>
               </div>
               <div type="div3">
                  <head>Capitolul XII.</head>
                  <p rend="justify">De la poarta zidului de apărare, ţărani şi şleahtici, orăşeni de pretutindeni, oameni de toate vârstele şi din toate stările, bărbaţi şi femei, se apropiau de biserică mergând în genunchi şi îngânând cântece cucernice. Râul acesta de oameni înainta foarte încet şi se oprea întruna, atunci când îmbulzeala trupurilor era prea mare. Sfintele flamuri fluturau pe deasupra ca nişte curcubeie. La răstimpuri, cântecele conteneau şi mulţimea începea să rostească rugăciuni, iar atunci tunetul vorbelor răsuna de la un cap la altul. După fiecare cântec şi după fiecare rugăciune, mulţimea tăcea şi bătea mătănii sau se prăpăstuia cu faţa la pământ în formă de cruce; atunci se auzeau doar glasurile rugătoare şi ascuţite ale cerşetorilor care, aşezaţi pe amândouă marginile râului omenesc, îşi descopereau în văzul tuturor mădularele schiloade. Tânguirile lor se amestecau cu clinchetul paralelor aruncate în străchinile de tinichea sau de lemn. Şi iarăşi râul de capete curgea mai departe şi iarăşi răsunau cântecele.</p>
                  <p rend="justify">Pe măsură ce valul de oameni se apropia de uşa bisericii, înflăcărarea creştea, preschimbându-se în patimă. Braţele şi ochii se înălţau spre cer, feţele păleau de emoţie sau se îmbujorau de evlavie.</p>
                  <p rend="justify">Deosebirile dintre stări piereau; sumanele ţăranilor se amestecau cu contăşele şleahticilor, scurtele de piele ale oştenilor cu surtucele târgoveţilor.</p>
                  <p rend="justify">În uşa bisericii, îmbulzeala era şi mai mare. Trupurile oamenilor nu mai semănau cu un râu, ci cu un pod peste care ai fi putut trece, călcând pe capete şi pe umeri, fără să atingi pământul cu picioarele. Piepturile simţeau nevoia de aer, trupurile se striveau, dar credinţa care-i însufleţea le dădea puterea să reziste. Se rugau cu toţii, nimeni nu se mai gândea la altceva; fiecare răbda înghesuiala şi greutatea tuturor, dar nici unul nu cădea şi, împins de miile de oameni, simţea în el puterea miilor de credincioşi cu care răzbea înainte, adâncit în rugăciune şi îmbătat de evlavie.</p>
                  <p rend="justify">Kmicic, care se târa în genunchi cu oştenii lui în primele rânduri, intră printre cei dintâi în biserică, apoi fu împins spre capela minunilor, unde mulţimea se prăbuşea cu faţa în jos, plângând şi sărutând lespezile cu înflăcărare. Jupân Andrzej făcu şi el la fel, iar când îndrăzni să-şi ridice capul, fu cuprins de un simţământ de încântare şi fericire, amestecat cu o spaimă de moarte, din pricina căruia era aproape să-şi piardă cunoştinţa.</p>
                  <p rend="justify">În capelă domnea un întuneric roşietic pe care flăcările lumânărilor aprinse înaintea altarului nu izbuteau să-l împrăştie cu totul. Lumina colorată pătrundea şi prin ferestre şi toate luciturile acelea roşii, albăstrui şi aurii tremurau pe pereţi, alunecau peste sculpturi şi adâncituri, pătrundeau în firidele întunecate, scoţând la iveală lucruri nedesluşite, cufundate parcă în somn. Licăririle tainice se pierdeau treptat, înfrăţindu-se cu întunericul pe nesimţite, în aşa fel, încât pierea orice deosebire între lumină şi umbră. Lumânările de la altar aveau nimburi aurii. Fumul cădelniţelor se închega într-o ceaţă purpurie; rantia albă a călugărului care făcea slujba juca în culori de curcubeu. Văzute numai pe jumătate, toate păreau nepământene; străluciri şi întuneric de pe altă lume, tainică, sărbătorească, binecuvântată, plină de evlavie, sfântă…</p>
                  <p rend="justify">Din naosul cel mare al bisericii, răzbătea murmurul nedesluşit al glasurilor omeneşti, asemenea talazurilor mării, dar aici domnea liniştea adâncă, întreruptă doar de călugărul care cânta liturghia.</p>
                  <p rend="justify">Icoana era şi acum tot acoperită, aşa că mulţimea aştepta cu răsuflarea tăiată. Se vedeau numai ochi pironiţi într-un loc anume, chipuri neclintite, desprinse parcă de viaţa pământească, şi mâini împreunate la gură, ca la îngerii zugrăviţi pe icoane.</p>
                  <p rend="justify">Glasul călugărului era însoţit de orga care scotea sunete blânde şi dulci, asemenea unor flaute nepământene. Din când în când, aminteau susurul apei de izvor, apoi iarăşi răsunau blajine şi dese, ca o ploaie repezită de mai.</p>
                  <p rend="justify">Deodată, se auzi bubuitul tobelor şi sunetul trâmbiţelor; inimile se înfiorară. Perdeaua care acoperea icoana alunecă în amândouă părţile şi un potop de lumină ţâşni de sus asupra credincioşilor.</p>
                  <p rend="justify">Gemete, plânsete şi strigăte răsunară în capelă.</p>
                  <p rend="justify">—  Salve Regina, tunară şleahticii, monstra te esse matrem{29}, în timp ce ţăranii strigau şi ei:</p>
                  <p rend="justify">—  Sfântă Fecioară! Regină a îngerilor, scapă-ne, ajută-ne, mângâie-ne în durerea noastră şi îndură-te de noi!</p>
                  <p rend="justify">Strigătele acestea, amestecate cu suspinele femeilor, vaietele nefericiţilor şi rugăminţile bolnavilor sau ale schilozilor de a-i vindeca printr-o minune nu conteniră multă vreme.</p>
                  <p rend="justify">Kmicic aproape că nu mai ştia de el: simţea doar că are dinainte nemărginirea în faţa căreia totul piere şi pe care el nu putea s-o cuprindă şi s-o înţeleagă. Ce mai însemnau îndoielile lui faţă de această încredere pe care n-o putea cuprinde o lume; ce era suferinţa lui faţă de această bucurie; puterea suedeză faţă de această apărare; răutatea oamenilor faţă de asemenea oblăduire…?</p>
                  <p rend="justify">Nu se mai gândi la nimic, lăsându-se în seama acestor simţăminte: uită de el, nu-şi mai dădu seama cine este şi unde se află… I se părea că murise şi sufletul îi zboară odată cu sunetele orgii, amestecându-se cu fumul cădelniţelor; mâinile, învăţate cu sabia şi vărsarea de sânge, şi le întinse în sus şi îngenunche îmbătat de fericire.</p>
                  <p rend="justify">În acest timp, slujba se sfârşi. Fără să-şi dea seama jupân Andrzej ajunse iarăşi în naosul cel mare. Preotul rostea predica, dar Kmicic nu auzi şi nu pricepu nimic multă vreme, ca omul care se trezeşte din somn şi nu înţelege de la început unde se termină visul şi unde începe lumea adevărată.</p>
                  <p rend="justify">Primele cuvinte pe care le auzi fură: „Aici se schimbă inimile şi sufletele se îndreaptă, deoarece nici suedezul nu poate înfrânge această putere, cum nici cei ce sălăşluiesc în întuneric nu pot să biruie lumina cea adevărată!” „Amin!” sfârşi Kmicic în gând şi începu să se bată cu pumnii în piept în semn de căinţă, fiindcă i se părea că păcătuise greu, socotind că nu mai e nimic de făcut, că nu mai e nici o scăpare de nicăieri.</p>
                  <p rend="justify">După ce se sfârşi predica, îl opri pe primul călugăr, pe care-l întâlni, şi-i spuse că vrea să-l vadă pe prior într-o treabă care privea biserica şi mânăstirea.</p>
                  <p rend="justify">Priorul îl chemă numaidecât. Era un om în vârstă, care începea să se încovoaie sub povara anilor. Avea faţa senină. Barba neagră şi deasă îi înrăma obrazul, iar ochii îi erau albaştri, liniştiţi şi pătrunzători. În rantia-i albă semăna cu un sfânt. Kmicic îi sărută mâneca, iar el îi luă capul în mâini şi-l întrebă cine este şi de unde vine?</p>
                  <p rend="justify">—  Vin din Samogiţia, răspunse jupân Andrzej, ca să intru în slujba Sfintei Fecioare, a ţării urgisite şi a nefericitului nostru rege, împotriva cărora am păcătuit greu până acum; am să mărturisesc totul în amănunt la sfânta spovedanie, de aceea, îngăduie-mi, părinte, să mă spovedesc chiar astăzi sau mâine de dimineaţă, căci aşa îmi porunceşte căinţa pentru vinovăţia mea. Am să-ţi spun, părinte, şi numele-mi adevărat, dar numai sub taina spovedaniei, fiindcă i-aş pune pe oameni împotriva mea şi asta m-ar putea împiedica să mă îndrept. În faţa oamenilor, vreau să mă cheme Babinicz, după o moşie a mea încălcată de vrăjmaşi. Acum îţi aduc părinte o veste însemnată pe care te rog s-o asculţi cu răbdare, fiindcă e vorba de acest sfânt aşezământ şi de mânăstire.</p>
                  <p rend="justify">—  Dorinţa domniei tale de a-ţi îndrepta viaţa e vrednică de toată lauda, răspunse priorul Kordecki. Cât priveşte spovedania, nu mă voi arăta leneş în a-ţi îndeplini rugămintea, iar acum te ascult cu luare-aminte.</p>
                  <p rend="justify">—  Am umblat mult, începu Kmicic, am văzut o mulţime de lume şi am suferit grozav… Pretutindeni s-a întărit vrăjmaşul, pretutindeni ereticii înalţă capul şi până şi catolicii se duc în tabăra duşmanului care, încurajat astfel, ca şi de cucerirea celor două oraşe de scaun, cutează acum să ridice mâna-i pângăritoare asupra Jasnei Góra.</p>
                  <p rend="justify">—  De la cine ai domnia ta asemenea veste? întrebă preotul Kordecki.</p>
                  <p rend="justify">—  În noaptea din urmă, am poposit la Kruszyna. Au venit acolo Weyhard Wrzeszczowicz şi Lisola, trimisul împăratului, care se întorcea de la curtea din Brandenburg, ducându-se la regele suedez.</p>
                  <p rend="justify">—  Regele suedez nu mai e la Cracovia, îl întrerupse preotul, privindu-l cu vioiciune în ochi.</p>
                  <p rend="justify">Dar jupân Andrzej nu-şi plecă privirile şi vorbi astfel mai departe:</p>
                  <p rend="justify">—  Eu nu ştiu dacă este sau nu mai este acolo… Ştiu doar că Lisola se ducea la el, iar Wrzeszczowicz a fost trimis cu oameni de pază, ca să-l însoţească mai departe. Amândoi au vorbit în faţa mea nemţeşte, fără să se ferească de mine, deoarece credeau că nu înţeleg nimic, dar eu, ştiind limba încă din copilărie, tot atât de bine ca şi pe cea polonă, am priceput tot: Weyhard l-a îndemnat pe rege să ocupe mânăstirea şi să pună mâna pe vistierie, iar acesta i-a dat chiar lui această însărcinare.</p>
                  <p rend="justify">—  Ai auzit cu urechile domniei tale?</p>
                  <p rend="justify">—  Întocmai, aşa cum mă aflu aici.</p>
                  <p rend="justify">—  Se va face voia Domnului! rosti preotul liniştit.</p>
                  <p rend="justify">Kmicic începu să se teamă. Credea că preotul numeşte voia Domnului porunca regelui suedez şi nu se gândeşte să-i stea împotrivă, aşa că spuse descumpănit:</p>
                  <p rend="justify">—  La Pułtusk am văzut o biserică în mâna suedezilor, oşteni jucând cărţi în sfântul lăcaş, butoaie de bere în altare şi femei neruşinate, tăvălindu-se cu oştenii.</p>
                  <p rend="justify">Preotul se uita mereu în ochii cavalerului.</p>
                  <p rend="justify">—  Lucru de mirare, spuse, în ochii domniei tale citesc adevărul…</p>
                  <p rend="justify">Kmicic se făcu stacojiu.</p>
                  <p rend="justify">—  Să mor pe loc, dacă nu-i adevărat tot ce spun!</p>
                  <p rend="justify">—  Oricum, sunt veşti însemnate, asupra cărora se cade să ne sfătuim. Domnia ta, îngăduie-mi să poftesc aici pe sfinţii părinţi mai în vârstă şi pe câţiva şleahtici care se află acum la noi şi ne ajută cu sfatul în aceste vremuri de cumplire. Domnia ta ai să-mi îngădui…</p>
                  <p rend="justify">—  Nu mă dau în lături să repet totul în faţa lor.</p>
                  <p rend="justify">Preotul Kordecki ieşi şi, după un sfert de ceas, se întoarse cu cei patru călugări.</p>
                  <p rend="justify">Curând după aceea intrară jupân Różyc Zamoyski, spătarul de Sieradz, un om aşezat; jupân Okielnicki, stegarul de Wieluń; jupân Piotr Czarniecki, un cavaler tânăr cu faţa ameninţătoare şi bătăioasă, puternic şi înalt ca un stejar, şi alţi câţiva şleahtici de vârste diferite. Preotul Kordecki îl prezentă pe jupân Babinicz din Samogiţia, după care repetă de faţă cu toţi ştirile aduse de Kmicic. Rămaseră foarte miraţi şi începură să-l măsoare din ochi pe jupân Andrzej, cercetător şi bănuitor în acelaşi timp; cum nimeni nu vroia să vorbească cel dintâi, preotul Kordecki spuse:</p>
                  <p rend="justify">—  Să mă ferească Dumnezeu să-l bănuiesc pe acest cavaler de cine ştie ce uneltire sau de minciună, dar noutăţile pe care le-a adus par atât de ciudate, încât am crezut de cuviinţă să le cercetăm împreună. Chiar dacă ne doreşte numai binele, cavalerul putea să se înşele, să nu audă bine, să înţeleagă greşit sau să fie păcălit cu bună ştiinţă de niscaiva eretici. Să ne umple inimile de spaimă, să răspândească panică în sfântul lăcaş, şi să împiedice ţinerea slujbei – iată o mare bucurie pentru ei, de care, în răutatea lor, n-ar vrea să se lipsească nici unul.</p>
                  <p rend="justify">—  Se prea poate, răspunse părintele Nieszkowski, cel mai bătrân dintre toţi.</p>
                  <p rend="justify">—  Mai întâi ar trebui să aflăm dacă acest cavaler nu e şi el vreun eretic, se amestecă Piotr Czarniecki.</p>
                  <p rend="justify">—  Sunt catolic, ca şi domnia ta! răspunse Kmicic.</p>
                  <p rend="justify">—  S-ar cuveni să chibzuim asupra împrejurărilor, îşi dădu cu părerea jupân Zamoyski.</p>
                  <p rend="justify">—  Trăim asemenea vremuri, răspunse preotul Kordecki, încât numai Dumnezeu şi Sfânta-i Familie puteau să-l orbească pe vrăjmaş într-atâta, încât să întreacă măsura nelegiuirilor. Altminteri nu s-ar fi încumetat niciodată să ridice paloşul asupra acestui sfânt aşezământ. N-a cucerit Republica numai cu forţele lui, ci ajutat fiind de fiii ei. Dar cu toate că poporul nostru a căzut atât de jos, cu toate că se bălăceşte în păcat, este şi aici o margine pe care n-ar îndrăzni s-o treacă. S-a lepădat de rege, s-a lepădat de Republică, dar n-a încetat să-şi cinstească pe Mama, Ocrotitoarea şi Stăpâna lui. Vrăjmaşul ne batjocoreşte şi ne arată dispreţ, întrebând ce ne-a mai rămas din vechile virtuţi. Am să-i răspund aşa: Toate au pierit, dar tot a mai rămas ceva, fiindcă ne-a rămas credinţa în Sfânta Fecioară, iar pe această temelie putem să le înălţăm iarăşi pe toate celelalte. Văd limpede, dacă măcar un suedez va zgâria aceste ziduri sfinte, atunci până şi cei mai crânceni îi vor părăsi. Prietenii se vor preschimba în duşmani care vor ridica săbiile asupra lor. Dar şi suedezii ştiu şi înţeleg prea bine din ce parte le-ar putea veni pieirea… De aceea, chiar dacă Dumnezeu i-a orbit într-adins, nu vor cuteza niciodată să atace Jasna Góra, deoarece în ziua aceea norocul îi va părăsi, iar noi ne vom veni în fire.</p>
                  <p rend="justify">Kmicic asculta cu uimire vorbele preotului Kordecki, care erau totodată şi un răspuns la cele ce spusese Wrzeszczowicz despre poporul polonez. Se stăpâni însă şi cuvântă astfel:</p>
                  <p rend="justify">—  Sfinte părinte, de ce n-am putea crede că însuşi Dumnezeu i-a orbit pe vrăjmaşii noştri? Dacă vom ţine seamă de îngâmfarea lor, de lăcomia pentru bunurile pământeşti, de povara asupririi şi de birurile pe care le pun până şi asupra duhovnicilor, atunci vom înţelege cum nu se poate mai bine că nu se vor da în lături de la nimic.</p>
                  <p rend="justify">Preotul Kordecki nu răspunse de-a dreptul la întrebarea lui Kmicic, ci, întorcându-se către cei de faţă, le vorbi după cum urmează:</p>
                  <p rend="justify">—  Cavalerul acesta spune că l-a văzut pe Lisola, ducându-se la regele suedez; cum se poate una ca asta, când eu am veste sigură de la călugării paulini din Cracovia că regele nu se mai află acolo şi nici în altă parte în Małopolska, deoarece a plecat, la Varşovia îndată după predarea oraşului…</p>
                  <p rend="justify">—  Nu e cu putinţă, spuse Kmicic şi cea mai bună dovadă e că aşteaptă supunerea oştilor regale care se află sub conducerea lui jupân Potocki.</p>
                  <p rend="justify">—  Actul de supunere va fi primit în numele regelui de ghinărarul Duglas, răspunse preotul, aşa mi s-a scris de la Cracovia.</p>
                  <p rend="justify">Kmicic tăcu; nu ştia nici el ce să zică.</p>
                  <p rend="justify">—  Dar să presupunem, urmă preotul, că regele suedez n-a vrut să-l vadă pe trimisul împăratului şi s-a încrucişat înadins cu el pe drum. Lui Carol îi cam place să vie şi să plece pe nepusă masă; pe de altă parte, nu-i convine mijlocirea împăratului, aşa că socotesc mai degrabă că a plecat, prefăcându-se că n-are ştiinţă de venirea solului. Nu mă mir că l-a trimis în întâmpinarea lui Lisola pe graful Wrzeszczowicz, o persoană atât de suspusă, deoarece se prea poate să fi vrut să îndulcească dezamăgirea trimisului printr-o purtare aleasă, dar cum pot să cred că Wrzeszczowicz s-a grăbit să-i destăinuiască planurile regelui baronului Lisola, care-i catolic şi arată multă bunăvoinţă Republicii şi regelui nostru izgonit?</p>
                  <p rend="justify">—  Nu e cu putinţă! consimţi părintele Nieszkowski.</p>
                  <p rend="justify">—  Nici eu nu pot să cred, adăugă spătarul de Sieradz.</p>
                  <p rend="justify">—  Iar Wrzeszczowicz e şi catolic şi ne-a făcut mult bine, spuse alt pater.</p>
                  <p rend="justify">—  Cavalerul spune că a auzit cu urechile lui? întrebă jupân Piotr Czarniecki cu asprime.</p>
                  <p rend="justify">—  Domniile voastre, adăugă priorul, mai gândiţi-vă că eu am hârtie la mână de la însuşi Carol Gustav, cum că mânăstirea şi biserica nu vor fi ocupate niciodată pentru folosul oştilor.</p>
                  <p rend="justify">—  Trebuie să recunoaştem, spuse grav jupân Zamoyski, că veştile aduse nu se prea leagă între ele. În loc să câştige ceva, suedezii ar avea numai de suferit, dacă ar ataca Częstochowa, regele nu e la Cracovia, aşa că Lisola nu putea să se ducă la el, iar Wrzeszczowicz n-avea cum să i se destăinuiască; pe deasupra, nu e un eretic, ci catolic, aşadar nu vrea răul mânăstirii, ci e binefăcătorul ei şi, chiar dacă l-ar îndemna însuşi diavolul, n-ar cuteza să atace lăcaşul împotriva poruncii şt făgăduielii regelui.</p>
                  <p rend="justify">Aici se întoarse spre Kmicic:</p>
                  <p rend="justify">—  Ce mai ai de spus cavalere, în ce scop vrei să-i sperii pe sfinţii părinţi şi pe noi cei de faţă?</p>
                  <p rend="justify">Kmicic stătea ca un osândit în faţa judecăţii. Pe de o parte, îl apuca deznădejdea, gândindu-se că dacă nu-i vor da crezare, mânăstirea va fi prădată de vrăjmaş, pe de altă parte, îi ardeau obrajii de ruşine, căci înţelegea şi el că toate se împotriveau veştilor aduse de el, aşa că nu era prea greu să fie socotit un mincinos. La gândul acesta se cutremură de furie, se trezeau în el vechile porniri nestăpânite, ambiţia călcată în picioare, Kmicic cel de altădată. Dar se stăpânea din răsputeri şi făcea fete-feţe, chemându-şi în ajutor întreaga răbdare şi repetându-şi: „Pentru păcatele mele, pentru păcatele mele…!</p>
                  <p rend="justify">—  Repet încă o dată ce-am auzit: Weyhard Wrzeszczowicz va ataca mânăstirea. Nu ştiu când, dar gândesc că va fi foarte curând… Eu vă previn, domniile voastre veţi purta răspunderea, dacă nu-mi veţi da ascultare…!</p>
                  <p rend="justify">La acestea, jupân Piotr Czarniecki răspunse apăsat:</p>
                  <p rend="justify">—  Domol, cavalere, domol. Să nu ridici glasul!</p>
                  <p rend="justify">După care se întoarse către ceilalţi</p>
                  <p rend="justify">—  Îngăduiţi-mi vrednici părinţi, să-i pun câteva întrebări acestui cavaler…</p>
                  <p rend="justify">—  Domnia ta, n-ai dreptul să mă umileşti! strigă Kmicic.</p>
                  <p rend="justify">—  Nici nu doresc, răspunse rece jupân Piotr. Dar aici e vorba de mânăstire şi despre Maica Precestă, despre lăcaşul ei. Iată de ce domnia ta trebuie să laşi supărarea dacă nu la o parte, cel puţin pentru altă dată, pentru că te asigur că nu voi da înapoi. Domnia ta ai adus veşti, noi dorim să le cercetăm, iar dacă nu vrei să răspunzi, vom gândi că te temi să nu te încurci.</p>
                  <p rend="justify">—  Prea bine, întreabă, domnia ta! consimţi Babinicz printre dinţii încleştaţi.</p>
                  <p rend="justify">—  Aşa mai merge. Domnia ta zici că eşti din Samogiţia?</p>
                  <p rend="justify">—  Întocmai.</p>
                  <p rend="justify">—  Şi ai venit aici, pentru că nu vrei să slujeşti pe suedezi şi pe trădătorul Radziwiłł?</p>
                  <p rend="justify">—  Întocmai.</p>
                  <p rend="justify">—  Acolo mai sunt şi alţii care nu-i slujesc şi luptă pentru ţară, sunt steagurile răzvrătite, e jupân Sapieha, de ce nu te-ai dus la ei?</p>
                  <p rend="justify">—  Asta e treaba mea!</p>
                  <p rend="justify">—  Aha, e treaba domniei tale! spuse Czarniecki. Atunci poate îmi vei răspunde la altă întrebare?</p>
                  <p rend="justify">Mâinile lui jupân Andrzej tremurau, îşi pironi ochii pe clopoţelul greu de aramă, care se afla pe masă în faţa lui, apoi şi-l mută pe capul celui care întreba. Avea o poftă nebună, nestăpânită, să ia clopoţelul şi să-l arunce în tigva lui jupân Czarniecki. Vechiul Kmicic ieşea iarăşi învingător în lupta cu piosul şi umilitul Babinicz. Dar se înfrânse încă o dată şi zise:</p>
                  <p rend="justify">—  Întreabă!</p>
                  <p rend="justify">—  Dacă eşti cu adevărat din Samogiţia, trebuie să ştii ce se petrece la curtea trădătorului. Spune-mi-i pe cei care l-au ajutat să piardă ţara, spune-mi numele polcovnicilor care au rămas alături de el.</p>
                  <p rend="justify">Kmicic păli ca ceara, înşiră totuşi câteva nume. Jupân Czarniecki ascultă spuse:</p>
                  <p rend="justify">—  Am un prieten care se află alături de rege, jupân Tyzenhauz. El mi-a vorbit de încă unul, cel mai însemnat. Nu ştii nimic despre acest tâlhar?</p>
                  <p rend="justify">—  Nu ştiu…</p>
                  <p rend="justify">—  Cum se poate? N-ai auzit de acela care, asemenea lui Cain, a vărsat sânge de frate?… Vii din Samogiţia şi n-ai auzit de Kmicic?</p>
                  <p rend="justify">—  Sfinţi părinţi! strigă deodată jupân Andrzej, tremurând ca de friguri. Îndur orice, numai să mă întrebe unul dintre voi… Dar, pe viul Dumnezeu, nu-i mai îngăduiţi acestui prăpădit de şleahtic să mă chinuiască…!</p>
                  <p rend="justify">—  Dă-i pace, domnia ta! rosti preotul Kordecki, întorcându-se spre jupân Piotr. Acum nu e vorba de acest cavaler.</p>
                  <p rend="justify">—  Doar o întrebare vreau să-i mai pun, zise spătarul de Sieradz şi întorcându-se spre Kmicic, îl întrebă:</p>
                  <p rend="justify">—  Domnia ta nu te aşteptai să nu dăm crezare veştilor?</p>
                  <p rend="justify">—  Fără îndoială! răspunse jupân Andrzej.</p>
                  <p rend="justify">—  Şi ce răsplată gândeai că ai să capeţi?</p>
                  <p rend="justify">În loc să răspundă, jupân Andrzej îşi băgă amândouă mâinile în săculeţul de piele care-i atârna de cingătoare şi, scoţându-le, vărsă pe masă doi pumni de perle, smaragde, turcoaze şi alte pietre scumpe.</p>
                  <p rend="justify">—  Uite ce e!… spuse gâfâind. N-am venit aici după bani!… Nu pentru răsplată!… Iată perle şi alte pietricele… Toate sunt pradă de luptă, le-am smuls din calpacele boiereşti!… Acum vedeţi că n-am nevoie de răsplată?… Vroiam să le dăruiesc Sfintei Fecioare… după spovedanie… cu inima curată!… Luaţi-le… nu-mi trebuie răsplată… Mai am şi altele… Bătu-v-ar…!</p>
                  <p rend="justify">Tăcură cu toţii cuprinşi de uimire; vederea pietrelor de preţ, vărsate ca boabele de mei dintr-un sac, făcu o impresie adâncă asupra lor. Fiecare se întreba în sinea lui: ce pricină putea avea omul acesta să mintă, dacă nu vroia nici o răsplată?</p>
                  <p rend="justify">Jupân Piotr Czarniecki rămase descumpănit, ca tot omul uluit de puterea şi bogăţia altuia. În cele din urmă, se spulberară şi bănuielile lui; cum putea presupune că asemenea magnat, care risipea în dreapta şi-n stânga pietre scumpe, vroia să-i înfricoşeze pe călugări cu gândul la vreo răsplată?</p>
                  <p rend="justify">Cei de faţă se uitau unii la alţii, în timp ce el stătea cu capul sus, ca un vulturaş zădărât, cu flăcări în priviri şi rumeneala în obraji. Rana proaspătă, care-i brăzda tâmpla şi obrazul, se învineţi şi jupân Babinicz arăta înspăimântător cu privirea-i ameninţătoare îndreptată, mai ales spre Czarniecki.</p>
                  <p rend="justify">—  Prin mânia domniei tale răzbate adevărul, rosti preotul Kordecki. Ascunde pietrele astea, deoarece Sfânta Fecioară nu poate primi ce i se oferă la mânie şi, pe bună dreptate. Dealtfel, cum spuneam, nu e vorba de domnia ta, ci de veştile care ne-au umplut de groază. Dumnezeu, ştie dacă nu e vreo neînţelegere la mijloc sau vreo greşeală, fiindcă ai văzut şi domnia ta că nu prea se leagă una cu alta. Cum putem să-i gonim pe credincioşi, să ştirbim cinstirea Sfintei Fecioare şi să ţinem porţile închise ziua şi noaptea?</p>
                  <p rend="justify">—  Închideţi porţile, pentru mila lui Dumnezeu! Închideţi porţile!… strigă Kmicic, frângându-şi mâinile, de-i trozniră degetele de la încheieturi.</p>
                  <p rend="justify">În glasul lui era atâta adevăr şi deznădejde neprefăcută, încât cei de faţă se înfiorară fără voie, de parcă primejdia era aproape, iar jupân Zamoyski zise:</p>
                  <p rend="justify">—  Şi aşa veghem asupra împrejurimilor şi dregem zidurile. Ziua putem să lăsăm oamenii la slujbă, dar trebuie să fim prevăzători, fie şi pentru că regele Carolus a plecat, iar Wittemberg conduce cu mână de fier la Cracovia, asuprindu-i pe toţi deopotrivă.</p>
                  <p rend="justify">—  Deşi nu cred într-un atac, n-am nimic împotriva prevederii! răspunse jupân Piotr Czarniecki.</p>
                  <p rend="justify">—  Iar eu am să trimit călugări la Wrzeszczowicz, adăugă preotul Kordecki, să-l întrebe dacă porunca scrisă a regelui mai înseamnă ceva?</p>
                  <p rend="justify">Kmicic răsuflă uşurat.</p>
                  <p rend="justify">—  Slavă Domnului, slavă Domnului! strigă.</p>
                  <p rend="justify">—  Jupâne cavaler! îi spuse preotul Kordecki. Dumnezeu să-i răsplătească gândurile bune… Dacă ne-ai prevenit cu temei, Sfânta Fecioară şi ţara îţi vor pomeni meritele în veci; să nu te miri că nu ţi-am dat crezare de la început. Nu o dată ne-au speriat degeaba; unii din vrăjmăşie faţă de credinţa noastră şi ca să-i împuţineze slava Sfintei Fecioare, alţii din lăcomie, pentru răsplată, iar câţiva numai ca să aducă şi ei vreo veste şi să capete însemnătate în ochii oamenilor. Poate că unii au fost înşelaţi, cum presupunem că s-a întâmplat şi cu domnia ta. Diavolul este grozav de pornit împotriva acestui lăcaş şi se străduieşte în fel şi chip să împiedice slujba şi să împuţineze numărul credincioşilor care vin să se roage. Nimic nu înfurie mai tare diavoleasca hoardă ca cinstirea aceleia care a zdrobit capul şarpelui… E timpul să începem vecernia. Să implorăm dar îndurarea ei, să ne încredinţăm milei ei şi fiecare să meargă liniştit la culcare, căci unde poate fi tihnă şi loc fără primejdie, dacă nu sub aripa-i ocrotitoare?</p>
                  <p rend="justify">Plecară cu toţii.</p>
                  <p rend="justify">După vecernie însuşi preotul Kordecki îl chemă pe jupân Andrzej şi-l spovedi îndelung în biserica pustie; apoi jupân Andrzej se întinse cu faţa în jos înaintea uşii de la capelă şi stătu aşa până la miezul nopţii.</p>
                  <p rend="justify">La miezul nopţii, se întoarse în chilia lui şi-i porunci lui Soroka să-l biciuiască înainte de culcare până când spinarea şi umerii i se umplură de sânge.</p>
               </div>
               <div type="div3">
                  <head>Capitolul XIII.</head>
                  <p rend="justify">A  doua zi de dimineaţă, în toată mânăstirea domnea o mişcare neobişnuită. Porţile erau deschise într-adevăr şi credincioşii puteau să intre; slujba se ţinu ca de obicei, dar după predică toţi cei dinafară primiră poruncă să părăsească incinta mânăstirii. Însuşi preotul Kordecki, însoţit de spătarul de Sieradz şi de jupân Piotr Czarniecki, cercetă în amănunt parapetele şi contraforturile dinăuntru şi dinafară zidurilor. Ici şi colo, porunciră să se facă îndreptările de cuviinţă; fierarii din oraş primiră poruncă să pregătească cârlige înfipte în vârful unor prăjini lungi, suliţe, coase întărite în prelungirea cozilor de lemn, măciuci şi ghioage grele ghintuite. Şi pentru că se ştia că la Jasna Góra sunt rezerve însemnate de asemenea arme, prin oraş se împrăştie zvonul că mânăstirea se aşteaptă să fie atacată în curând. Poruncile care veneau una după alta păreau să întărească aceste presupuneri.</p>
                  <p rend="justify">Două sute de oameni trebăluiră toată noaptea de-a lungul zidurilor. Cele douăsprezece tunuri grele, trimise de jupân Warszycki, castelanul de Cracovia, înainte de împresurarea oraşului, fură întărite pe afete noi şi pregătite de tragere.</p>
                  <p rend="justify">Din magaziile mânăstirii, călugări şi slujitori cărară ghiulele, pe care le aşezară în grămezi lângă tunuri; se aduse pulberea şi se împărţiră muschete oamenilor. La turnuri şi la coturile zidurilor, urcară străjerii care aveau să vegheze zi şi noapte asupra împrejurimilor. În plus, oamenii trimişi în cercetare se răspândiră pretutindeni până la Przystajń, Kłobuck, Krzepice, Kruszyna şi Mstów.</p>
                  <p rend="justify">În cămările şi aşa destul de pline ale mânăstirii, se aduseră rezerve de hrană din oraş, de la Częstochowa şi din alte sate care ţineau de mânăstire.</p>
                  <p rend="justify">Zvonul se răspândi ca fulgerul în tot ţinutul. Târgoveţii şi ţăranii începură să se adune şi să chibzuiască ce-i de făcut. Multora nu le venea să creadă că vreun vrăjmaş ar cuteza să atace Jasna Góra.</p>
                  <p rend="justify">Se spunea că numai Częstochowa avea să fie ocupată, dar era de ajuns, ca să se răzvrătească cu toţii, mai ales când unii îşi aduseră aminte că suedezii sunt eretici şi nu se vor da în lături să pângărească altarul Sfintei Fecioare.</p>
                  <p rend="justify">Aşa că şovăiau, aci credeau, aci se îndoiau. Unii îşi frângeau mâinile, aşteptând prevestiri înfricoşătoare pe cer şi pe pământ, semne vădite ale mâniei dumnezeieşti, alţii se adânceau într-o disperare mută şi fără leac sau erau cuprinşi de o furie neomenească, de parcă luau foc. Şi, ca de fiecare dată când închipuirea omenească îşi ia zborul, începură să umble tot felul de zvonuri, care mai de care mai înfricoşătoare.</p>
                  <p rend="justify">Aşa cum mişună roiul de furnici, se învălătuceşte, răsfirându-se şi adunându-se neliniştit, atunci când cineva înfige băţul în muşuroi sau aruncă jar, tot aşa începură să fiarbă oraşul şi satele dimprejur.</p>
                  <p rend="justify">După-amiază, grupuri de târgoveţi şi ţărani cu neveste şi copii înconjurară zidurile mânăstirii, de parcă vroiau, să dea năvală asupra lor, plângând şi suspinând… În scăpatul soarelui, ieşi la ei preotul Kordecki şi, pierzându-se în mulţime, întrebă:</p>
                  <p rend="justify">—  Ce căutaţi aici, oameni buni?</p>
                  <p rend="justify">—  Vrem să luptăm pentru mânăstire, s-o apărăm pe Născătoarea lui Dumnezeu! strigară bărbaţii, înălţându-şi îmblăciele, furcile şi alte arme.</p>
                  <p rend="justify">—  Vrem s-o mai vedem o dată pe Sfânta Fecioară! se văietară femeile.</p>
                  <p rend="justify">Preotul Kordecki se opri pe un colţ de stâncă mai ridicat şi spuse:</p>
                  <p rend="justify">—  Urdiile iadului nu vor frânge puterile cerului. Liniştiţi-vă şi aveţi încredere că piciorul ereticilor nu va călca în acest sfânt lăcaş, iar eresurile luterane sau calvineşti nu vor răsuna în acest aşezământ al virtuţii şi credinţei. Nu ştiu dacă vrăjmaşul va cuteza să vie până aici, dar ştiu că dacă va veni, musai să plece cu ruşine şi umilinţă, pentru că puterea lui va fi sfărâmată de o putere mai mare, înverşunarea i se va frânge, va fi nimicit şi norocul lui se va schimba. Umpleţi-vă inimile de încredere! O veţi vedea şi altă dată pe Ocrotitoarea noastră înconjurată de o slavă şi mai mare. Veţi avea parte şi de alte minuni. Nu vă pierdeţi cu firea, ştergeţi-vă lacrimile şi întăriţi-vă în credinţă, deoarece vă zic vouă, iar prin mine vorbeşte Duhul Sfânt, suedezul nu va păşi nicicând înăuntrul acestor ziduri; va spori doar slava lui Dumnezeu, căci bezna nu poate întuneca lumina, aşa cum noaptea care se apropie nu poate împiedica venirea zilei de mâine.</p>
                  <p rend="justify">Tocmai amurgea. Mohoreala înserării acoperise împrejurimile, doar biserica lucea roşietic în ultimele raze ale soarelui. Văzând aceasta, oamenii îngenuncheară în jurul zidurilor şi încrederea umplu inimile. În acest timp, clopotele din turnuri începură să bată de Angelus. Preotul Kordecki începu să cânte Îngerul Domnului, iar mulţimea îi urmă pilda. Şleahticii şi oştenii de pe ziduri îşi uniră glasurile cu ale lor, clopotele cele mari şi cele mici răsunară, aşa că se părea că toată colina cântă ca o orgă uriaşă, auzindu-se până departe în cele patru părţi ale lumii.</p>
                  <p rend="justify">Cântară până târziu; preotul Kordecki îi binecuvântă pe cei care plecau la drum, apoi spuse:</p>
                  <p rend="justify">—  Aceia dintre bărbaţi care au fost la război ştiu să mânuiască armele şi îşi simt inima vitează să se înfăţişeze la mânăstire mâine dimineaţa.</p>
                  <p rend="justify">„Eu am fost!… Eu am slujit ca pedestraş!… Vin şi eu!” strigară glasuri numeroase.</p>
                  <p rend="justify">Şi mulţimile se împrăştiară cu încetul. Noaptea se scurse în linişte. Se treziră cu toţii în strigăte de bucurie: „N-au venit suedezii!” Cu toate acestea, meşteşugarii cărară toată ziua armele arvunite.</p>
                  <p rend="justify">Negustorii de mărunţişuri, care-şi ţineau tarabele mai ales în faţa zidului dinspre răsărit primiră şi ei poruncă să-şi aducă marfa înăuntrul mânăstirii, unde se muncea mereu la zidul de apărare. Se întăreau îndeosebi acele deschizături înguste numite „treceri”, care nu erau închise cu porţi şi puteau sluji la ieşiri împotriva duşmanului. Jupân Różyc Zamoyski porunci să fie astupate cu scânduri, cărămidă şi băligar în aşa fel, ca la nevoie să poată fi descoperite cu uşurinţă dinăuntru.</p>
                  <p rend="justify">Toată ziua veniră care încărcate cu proviant şi sosiră şi câteva familii de şleahtici speriaţi de vestea apropierii vrăjmaşului, Pe la amiază se întoarseră oamenii trimişi cu o zi înainte în cercetare, dar nici unul nu văzuse suedezi şi nici măcar nu auzise de alţii, afară de cei care stăteau la Krzepice.</p>
                  <p rend="justify">Cu toate acestea, la mânăstire pregătirile nu conteniră nici o clipă. La porunca preotului Kordecki, veniră târgoveţii şi ţăranii care slujiseră mai înainte ca pedestraşi şi cunoşteau meşteşugul armelor. Conducerea lor i se încredinţa lui jupân Zygmunt Mosiński care avea în pază turnul dinspre miazănoapte şi răsărit. Iar jupân Zamoyski îşi petrecu toată ziua aşezând oamenii la locurile lor, învăţându-l pe fiecare ce avea de făcut sau sfătuindu-se cu sfinţii părinţi la trapezărie.</p>
                  <p rend="justify">Kmicic privea cu bucurie la pregătirile de luptă, la muştrul oştenilor şi la tunuri, la grămezile de muschete, suliţe şi cuţitoaie. Asta era lumea lui. Printre gurile de foc ameninţătoare, în vălmăşagul pregătirilor şi fierbinţeala luptei, se simţea cum nu se poate mai bine, era uşor şi vesel. Îşi uşurase sufletul la spovedanie de toate păcatele făptuite, ca tot omul înainte de a muri şi, în ciuda tuturor aşteptărilor, fusese iertat, deoarece duhovnicul avusese în vedere dorinţa lui sinceră de a se îndrepta şi hotărârea cu care păşise pe drumul cel bun.</p>
                  <p rend="justify">Jupân Andrzej scăpase astfel de povara care era cât pe ce să-l doboare. I se hotărâse caznă aspră şi în fiecare seară gârbaciul lui Soroka îi sângera spinarea; i se poruncise, de asemenea, să se arate umil, ceea ce era şi mai greu, deoarece inima lui era plină de trufie deşartă; îndeplinea mai lesne a treia poruncă, aceea de a-şi dovedi îndreptarea prin fapte bune. Nici el nu-şi dorea altceva. Sufletu-i tânăr îl îndemna la fapte pe care le înţelegea ca pe o luptă necurmată şi fără milă împotriva suedezilor. Spre asemenea isprăvi, vrednice de toată lauda, avea acum drumul deschis. Avea să-i bată pe suedezi nu numai pentru a-şi apăra ţara şi regele, căruia îi jurase credinţă, ci şi pentru a o apăra pe Regina îngerilor: era un noroc pe care nu-l merita.</p>
                  <p rend="justify">Unde era vremea când se afla parcă la o răspântie şi se întreba încotro s-o apuce, unde era vremea când nu ştia ce să facă, când întâlnea pretutindeni descurajarea şi începea să-şi piardă speranţa?</p>
                  <p rend="justify">Aici, călugării aceştia în rantii albe şi mâna de ţărani şi de şleahtici se pregăteau să se apere, să lupte pe viaţă şi pe moarte. Era singurul loc de acest fel în toată Republica şi jupân Andrzej nimerise tocmai aici, călăuzit parcă de steaua-i norocoasă. Chiar dacă suedezii aveau să împresoare aceste ziduri, credea cu sfinţenie în izbândă. De aceea, inima îi era plină de rugăciuni, bucurie şi recunoştinţă.</p>
                  <p rend="justify">În asemenea stare sufletească se preumbla pe ziduri, cerceta totul şi vedea că treaba merge bine. Cu ochi de cunoscător, îşi dădea seama dintr-o dată că pregătirile erau făcute de oameni cu experienţă, care abia la nevoie aveau să arate ce ştiau. Îi plăcea liniştea preotului Kordecki pe care îl admira din toată inima, îi plăcea statornicia spătarului de Sieradz şi nu-i întorcea spatele nici măcar lui jupân Czarniecki, deşi nu-l putea suferi. Acesta, în schimb, îl privea cu asprime şi, întâlnindu-l pe întărituri a doua zi după întoarcerea din cercetare a oamenilor, îi spuse:</p>
                  <p rend="justify">—  Suedezii parcă nu s-ar vedea, jupâne cavaler, iar dacă nu vor veni deloc, bunul domniei tale renume va fi vrednic de dat la câini.</p>
                  <p rend="justify">—  Decât să vie şi să aducă vreo pagubă sfântului lăcaş, mai bine să-mi mănânce mie câinii bunul renume! răspunse Kmicic.</p>
                  <p rend="justify">—  Nu prea vrei să vezi cum miroase pulberea lor. Cunoaştem noi şi asemenea cavaleri care au cizmele căptuşite cu piele de iepure!</p>
                  <p rend="justify">Kmicic lăsă ochii în pământ ca o jupâniţă.</p>
                  <p rend="justify">—  Haide, domnia ta, lasă cearta, spuse împăciuitor. Ce ţi-am făcut? Eu am uitat jignirea, uit-o şi domnia ta.</p>
                  <p rend="justify">—  Ai spus că sunt un şleahtic prăpădit, se burzului jupân Piotr. Mă rog, domnia ta cine eşti? Cu ce e mai bun Babinicz decât Czarniecki?… Te tragi din vreun neam de senatori?</p>
                  <p rend="justify">—  Domnia ta,răspunse vesel Kmicic, dacă n-ar fi umilinţa care mi s-a poruncit la spovedanie, dacă n-ar fi şfichiuiturile gârbaciului care-mi vrâstează spinarea în fiecare seară, ţi-aş mai spune şi altele, dar mi-e teamă să nu cad iarăşi în vechiul păcat. Cât priveşte întrebarea dacă Babinicz e mai bun decât Czarniecki, asta se va arăta, când vor veni suedezii.</p>
                  <p rend="justify">—  Păi ce însărcinare crezi că ai să primeşti?… Gândeşti oare că vei fi una dintre căpetenii?</p>
                  <p rend="justify">Kmicic se posomorî.</p>
                  <p rend="justify">—  M-aţi bănuit că vreau răsplată, iar acum domnia ta vorbeşti de însărcinare. Află dar că n-am venit aici după ranguri, fiindcă în altă parte puteam sa ajung şi mai sus. Voi sluji ca oştean de rând, fie şi la porunca domniei tale.</p>
                  <p rend="justify">—  De ce „fie şi”?</p>
                  <p rend="justify">—  Pentru că domnia ta mă judeci strâmb şi m-ai putea prigoni.</p>
                  <p rend="justify">—  Hm, ce să zic! Frumos din partea domniei tale că vrei să lupţi ca oştean de rând, văd că eşti grozav de isteţ şi nu-ţi vine prea uşor să te umileşti. Ai fi bucuros să te baţi?</p>
                  <p rend="justify">—  Se va arăta, când vor veni suedezii, cum am spus.</p>
                  <p rend="justify">—  Ei, şi dacă suedezii n-o să vină?</p>
                  <p rend="justify">—  Atunci ştii ce, domnia ta? Vom merge să-i căutăm împreună! zise Kmicic.</p>
                  <p rend="justify">—  A, da ştii că-mi placi! strigă jupân Piotr Czarniecki. Am putea aduna o ceată pe sprânceană… Aici nu suntem prea departe de Śląsk, aşa că oşteni s-ar găsi numaidecât. Căpeteniile şi-au dat cuvântul, ca şi unchiul meu, că nu vor mai lupta, dar oştenii nu s-au legat prin nimic. La cel dintâi semn s-ar aduna cu nemiluita!</p>
                  <p rend="justify">—  Ar fi o bună pildă şi pentru alţii! întări Kmicic cu înflăcărare. Am şi eu o mână de oameni… De i-ai vedea la treabă!</p>
                  <p rend="justify">—  Pe legea mea! nu se mai putu stăpâni jupân Piotr. Lasă-mă să te îmbrăţişez!</p>
                  <p rend="justify">—  Pofteşte, domnia ta! se bucură Kmicic.</p>
                  <p rend="justify">Şi fără să mai stea pe gânduri, se aruncară unul în braţele celuilalt.</p>
                  <p rend="justify">Tocmai trecea preotul Kordecki care, văzând ce se petrece, începu să-i binecuvânteze, iar ei îi mărturisiră legământul lor. Preotul se mulţumi să zâmbească şi plecă mai departe, vorbind de unul singur.</p>
                  <p rend="justify">—  Bolnavul începe să se însănătoşească.</p>
                  <p rend="justify">Până seara sfârşiră toate pregătirile şi fortăreaţa era gata de apărare. Avea de toate din belşug; pulbere, tunuri, ziduri destul de puternice şi o mulţime de luptători.</p>
                  <p rend="justify">Częstochowa, mai degrabă Jasna Góra, cu toate că era greu de cucerit din pricina aşezării şi a întăriturilor, era socotită una dintre fortăreţele mai mici şi mai slabe ale Republicii. Cât priveşte oştenii, putea să aibă oricâţi, dar preoţii nu chemaseră înadins prea mulţi, gândindu-se să le ajungă rezervele cât mai mult timp.</p>
                  <p rend="justify">Cu toate acestea, erau unii, mai ales printre tunarii nemţi, care credeau că Częstochowa nu se va putea apăra.</p>
                  <p rend="justify">Proştii! Socoteau că mânăstirea nu e apărată decât de ziduri; nu ştiau ce înseamnă oamenii însufleţiţi de credinţă. Preotul Kordecki, temându-se să nu împrăştie îndoiala printre apărători, îi îndepărtă pe toţi, afară de unul care trecea drept meşter neîntrecut.</p>
                  <p rend="justify">În aceeaşi zi, veni la Kmicic bătrânul Kiemlicz cu cei doi feciori, rugându-l să-i sloboadă din slujbă.</p>
                  <p rend="justify">Jupân Andrzej fu cuprins de mânie.</p>
                  <p rend="justify">—  Câinilor, îi certă, vă lepădaţi de bunăvoie de asemenea noroc şi nu vreţi s-o apăraţi pe Sfânta fecioară!… Prea bine, fie şi aşa! Plata pentru cai aţi primit-o, veţi căpăta îndată şi restul ce vi se cuvine.</p>
                  <p rend="justify">Scoase o pungă din sipet şi le-o zvârli la picioare,</p>
                  <p rend="justify">—  Iată-vă leafa! Credeţi că e mai bine să căutaţi prada în afara zidurilor! Vreţi mai degrabă să fiţi tâlhari decât apărătorii Mariei…?! Pieriţi din ochii mei! Nu sunteţi vrednici să staţi aici, nu sunteţi vrednici să vă' aflaţi printre creştini, nu meritaţi să muriţi de moartea care ne aşteaptă pe noi aici!… Afară, afară!</p>
                  <p rend="justify">—  Nu suntem vrednici, răspunse bătrânul, desfăcându-şi braţele şi plecându-şi capul, nu suntem vrednici să vedem frumuseţile de la Jasna Góra. Poartă a raiului! Luceafăr de ziuă! Alinare a păcătoşilor! Nu suntem vrednici, nu suntem vrednici! Apoi făcu o plecăciune adâncă, atât de adâncă încât aproape că se frânse în două, şi în acelaşi timp cu mâna-i slabă, răşchirată, luă punga de jos.</p>
                  <p rend="justify">—  Dar nici în afara zidurilor, adăugă, nu vom înceta să slujim… Înălţimea ta… La nevoie, o să te vestim de tot ce se întâmplă… Ne ducem unde trebuie… Vom face tot ce trebuie. Înălţimea ta o să ai oameni gata să te slujească şi dincolo de ziduri.</p>
                  <p rend="justify">—  Afară! repetă jupân Andrzej.</p>
                  <p rend="justify">Ieşiră toţi trei ploconindu-se până la pământ; spaima le tăia răsuflarea şi erau fericiţi că totul se sfârşise cu bine. În faptul serii nu mai erau în fortăreaţă.</p>
                  <p rend="justify">Se lăsă o noapte neagră şi ploioasă. Era ziua de opt noiembrie. Iarna începea de timpuriu şi odată cu stropii de ploaie cădeau pe pământ primii fulgi de zăpadă muiată. Liniştea era întreruptă doar de chemările prelungi ale străjilor care strigau de la un turn la altul: „Păzeaaa!” Ici şi colo se iţea, strecurându-se prin întuneric, rantia albă a preotului Kordecki. Kmicic nu dormea; se afla pe ziduri împreună cu jupân Czarniecki şi tăifăsuiau despre luptele la care luaseră parte. Kmicic povestea desfăşurarea ciocnirilor cu Chowański, nepomenind, fireşte, nici o vorbă despre isprăvile lui, iar jupân Piotr istorisea încăierările cu suedezii de la Przedbórze, Zarnowce şi prin împrejurimile Cracoviei, cu care prilej se cam fălea spunând:</p>
                  <p rend="justify">—  Am făcut şi eu ce-am putut. Când izbuteam să dobor un suedez, făceam un nod la eşarfa săbiei. Până acum am şase noduri şi cu ajutorul lui Dumnezeu vor fi şi mai multe! Tocmai de aceea port sabia din ce în ce mai sus… Nu peste multă vreme eşarfa nu va mai fi bună la nimic, dar nu voi dezlega nodurile, ci am să înfig în ele câte o turcoază şi am s-o duc în dar la icoana Maicii Domnului. Domnia ta, ai vreun suedez pe conştiinţă?</p>
                  <p rend="justify">—  Nu! răspunse Kmicic ruşinat. Nu departe de Sochaczew am zdrobit o ceată, dar erau tâlhari de drumul mare…</p>
                  <p rend="justify">—  În schimb, cred că ai doborît o groază de hiperborei?</p>
                  <p rend="justify">—  E, din ăştia ar fi câţiva!</p>
                  <p rend="justify">—  Cu suedezii e mai greu, fiindcă mai toţi sunt vrăjitori… Au învăţat de la finlandezi să se slujească de diavoli şi fiecare are câte doi-trei scrădiţi care-l ajută; sunt şi din aceia care au câte şapte. Grozav îi mai păzesc în timpul încăierărilor… Dar dacă vor veni aici, împieliţaţii nu le vor fi de nici un ajutor, deoarece puterea diavolească nu poate să facă nici un rău acolo unde se văd turnurile mânăstirii. Domnia ta, ai auzit de asta!</p>
                  <p rend="justify">Kmicic nu răspunse, clătină din cap şi începu să asculte cu luare-aminte.</p>
                  <p rend="justify">—  Vin! spuse deodată.</p>
                  <p rend="justify">—  Ce? Pentru Dumnezeu! Ce vorbeşti, domnia ta?</p>
                  <p rend="justify">—  Aud călărimea.</p>
                  <p rend="justify">—  E ropotul ploii învârtejite de vânt.</p>
                  <p rend="justify">—  Pe rănile lui Christos, asta nu e ploaie, sunt cai! Nu mă înşală auzul. Vin mulţi călăreţi… şi sunt aproape, dar nu se aud din pricina ploii. Păzea, păzea!</p>
                  <p rend="justify">Glasul lui Kmicic trezi străjile care moţăiau de frig prin apropiere, dar nici nu apucă să se stingă în ropotul ploii, când în întunericul din vale se auziră sunetele ascuţite ale trâmbiţelor care începură să ţiuie prelung, jalnic, înfricoşător. Zvâcniră cu toţii înspăimântaţi şi se întrebară unul pe altul:</p>
                  <p rend="justify">—  Nu sunt cumva trâmbiţele care vestesc judecata de apoi în noaptea asta surdă…?</p>
                  <p rend="justify">Călugării, oştenii şi şleahticii începură să se strângă pe medean. Clopotarii alergară la turnuri şi în curând dangătul clopotelor umplu văzduhul; băteau toate, cele mari, mijlocii şi cele mici de tot, ca de foc, amestecându-şi gemetele cu glasul trâmbiţelor care sunau mereu.</p>
                  <p rend="justify">Aprinseră fitiluri în butoaiele cu smoală, pregătite înadins şi legate cu lanţuri, pe care le traseră după aceea în sus pe scripete. Lumina roşie se revărsă peste povârnişul stâncos şi cei de pe întărituri văzură la poale mai întâi grupul trâmbiţaşilor călări, care se aflau mai aproape cu trâmbiţele la gură, iar înapoia lor şirurile lungi ale raitierilor cu flamurile desfăşurate.</p>
                  <p rend="justify">Trâmbiţele mai răsunară o vreme, de parcă vroiau să arate prin aceste sunete de aramă toată puterea suedeză şi să înfricoşeze de moarte pe călugări. În cele din urmă, tăcură; unul din trâmbiţaşi se desprinse din rând şi se apropie de poartă, fluturând o năframă albă deasupra capului.</p>
                  <p rend="justify">—  În numele măriei sale, strigă, prealuminatul rege al suedezilor, goţilor şi vandalilor, mare prinţ de Finlanda, Estonia, Carelia, Brema, Wereda, Szczecin, Pomerania, Caşubia şi Wandalia, prinţ de Rugia, stăpân peşte Ingria, Wismark şi Bavaria, graf palatin de Rin, Juliah, Kliwia,Berg… deschideţi!</p>
                  <p rend="justify">—  Lăsaţi-l să intre! se auzi glasul preotului Kordecki.</p>
                  <p rend="justify">Se deschise doar uşiţa din poarta cea mare. Călăreţul şovăi o clipă, apoi coborî de pe cal, intră în incinta zidurilor şi, văzând mai multe rantii albe, întrebă:</p>
                  <p rend="justify">—  Care dintre voi este mai-mare peste călugări?</p>
                  <p rend="justify">—  Eu! răspunse preotul Kordecki.</p>
                  <p rend="justify">Călăreţul îi dădu o scrisoare cu peceţi şi spuse:</p>
                  <p rend="justify">—  Graful Wrzeszczowicz aşteaptă răspunsul la biserica Sfintei Barbara.</p>
                  <p rend="justify">Preotul Kordecki chemă îndată călugării şi şleahticii la sfat.</p>
                  <p rend="justify">Pe drum, jupân Czarniecki îi zise lui Kmicic:</p>
                  <p rend="justify">—  Hai şi tu!</p>
                  <p rend="justify">—  Merg, dar numai aşa, ca să văd ce este, consimţi jupân Andrzej, pentru că altminteri n-am ce căuta acolo! De-acum nu cu gura vreau s-o slujesc pe Sfânta Fecioară!</p>
                  <p rend="justify">Când se adunară cu toţii în trapezărie, preotul Kordecki rupse peceţile şi citi cele ce urmează: „Cinstiţi părinţi, cunoaşteţi prea bine ce gânduri bune am nutrit în inima mea pentru acest lăcaş şi pentru frăţia voastră, ca şi statornicia cu care v-am ocrotit, copleşindu-vă cu binefaceri. De aceea, aş dori să fiţi convinşi că bunăvoinţa şi dărnicia mea au rămas aceleaşi şi în timpurile de acum. Nu ca vrăjmaş vin astăzi la voi, ci ca prieten, lăsaţi deci fără teamă mânăstirea în grija mea, cum o cer vremurile şi împrejurările de acum. Astfel veţi dobândi liniştea pe care o doriţi şi veţi trăi fără primejdie. Vă făgăduiesc cu mâna pe inimă că nu se va atinge nimeni de lucrurile sfinte, bunurile voastre nu vor suferi stricăciune, dimpotrivă, voi spori avutul mânăstirii, luând toate cheltuielile asupra mea. Prin urmare, chibzuiţi bine câte foloase veţi avea, dacă mă veţi mulţumi şi-mi veţi încredinţa mânăstirea. Mai luaţi aminte că vă paşte o nenorocire şi mai mare din partea ghinărarului Miller, ale cărui porunci vor fi cu atât mai apăsătoare, cu cât el este un eretic şi urăşte credinţa cea adevărată. De va veni el, veţi fi siliţi să vă supuneţi şi să-i împliniţi voile; atunci în zadar veţi arăta căinţă cu durerea în suflet că n-aţi dat ascultare sfatului meu.”</p>
                  <p rend="justify">Călugării fură adânc mişcaţi, aducându-şi aminte de binefacerile lui Wrzeszczowicz. Unii dintre ei aveau încredere în bunăvoinţa lui şi gândeau că, dacă-i vor urma sfatul, vor îndepărta nenorocirile viitoare.</p>
                  <p rend="justify">Dar nu îndrăznea nici unul să vorbească, aşteptând să vadă ce va spune preotul Kordecki; o vreme priorul tăcu, mişcându-şi buzele în şoapta rugăciunii, apoi rosti:</p>
                  <p rend="justify">—  Un prieten adevărat ar veni oare pe timp de noapte şi ar speria cu glasul înfricoşător al surlelor şi al trâmbiţelor pe slugile lui Dumnezeu? Ar veni oare în fruntea miilor de oşteni înarmaţi care aşteaptă acum în faţa zidurilor? N-a venit de unul singur, n-a venit numai cu zece oameni, deşi ca binefăcător al nostru putea să se aştepte la o primire bucuroasă. Ce pot să însemne aceste cete năprasnice, dacă nu o ameninţare pentru împrejurarea când n-am vrea să predăm mânăstirea?… Fraţilor dragi, nu uitaţi că vrăjmaşul acesta nu şi-a respectat niciodată cuvântul dat, jurămintele şi făgăduielile. Deşi nu i-au cerut-o regele ne-a trimis hârtie în care stă scris negru pe alb că mânăstirea nu va fi ocupată, iar acum oştenii se află înaintea întăriturilor, trâmbiţându-şi minciuna cu uriaşe glasuri de aramă. Fraţilor dragi, înălţaţi-vă inimile spre cer, ca să vă lumineze Sfântul Duh, şi fiecare să-şi spună părerea după cum îi porunceşte conştiinţa şi binele sfântului aşezământ.</p>
                  <p rend="justify">Deodată, se auzi glasul lui Kmicic:</p>
                  <p rend="justify">—  La Kruszyna, spuse, l-am auzit pe Lisola întrebând: „Dar nu-i aşa că veţi goli vistieria călugărilor?” la care Wrzeszczowicz, cel care stă acum înaintea zidurilor, a răspuns: „Maica Domnului n-are trebuinţă de talerii din cufărul priorului.” Acum acelaşi Wrzeszczowicz vă scrie, cinstiţi părinţi, că va lua toate cheltuielile asupra lui, sporindu-vă şi mai mult avutul. Vedeţi cât e de prefăcut!</p>
                  <p rend="justify">Îi răspunse preotul Mielecki, unul dintre cei mai vârstnici din adunare şi pe deasupra fost oştean:</p>
                  <p rend="justify">—  Noi trăim în sărăcie, iar banii se păstrează în faţa altarului spre slava Sfintei Fecioare. Chiar dacă i-am lua de acolo, ca să răscumpărăm tihna sfântului lăcaş, cine ar pune chezăşie că-şi vor ţine făgăduiala, că nu vor smulge darurile şi sfintele odăjdii cu mâinile lor pângărite, că nu vor pune mâna pe lucrurile bisericii”? Ne putem încrede oare în nişte mincinoşi?</p>
                  <p rend="justify">—  Nu putem hotărî nimic în lipsa episcopului, căruia îi suntem datori ascultare! spuse părintele Dobrosz.</p>
                  <p rend="justify">Iar preotul Tomicki adăugă:</p>
                  <p rend="justify">—  Războiul nu e treaba noastră, să ascultăm, aşadar, ce spun cavalerii care s-au adăpostit la mânăstire.</p>
                  <p rend="justify">Ochii tuturor se îndreptară spre jupân Zamoyski, cel mai mare ca vârstă, bogăţie şi rang, care se ridică şi vorbi cele ce urmează:</p>
                  <p rend="justify">—  E vorba de soarta voastră, cinstiţi părinţi. De aceea, puneţi alături puterea vrăjmaşului cu împotrivirea de care sunteţi în stare cu forţele şi mijloacele avute la îndemână, şi faceţi cum credeţi de cuviinţă. Ce sfat putem să vă dăm noi, ca oaspeţi ce ne aflăm? Totuşi, de vreme ce ne întrebaţi şi pe noi ce-i de făcut, eu zic aşa…:departe de noi gândul de a ne preda, atâta timp cât nu suntem siliţi s-o facem. Nu ne putem îngădui să cumpărăm o pace nesigură printr-o supunere ruşinoasă de la un vrăjmaş care-şi calcă jurămintele. Ne-am adăpostit aici de bunăvoie cu femeile şi copiii noştri, lăsându-ne în grija Sfintei Fecioare, şi am hotărât cu nezdruncinată credinţă să trăim alături de voi, iar dacă asta va fi voia Domnului, să murim împreună cu voi. E mai bine aşa decât să primim o robie ruşinoasă şi să fim de faţă la pângărirea lucrurilor sfinte… Nu încape îndoială că Maica celui prea înalt, care ne-a înflăcărat inimile cu dorinţa de a o apăra împotriva ereticilor nemernici şi fără Dumnezeu, va veni în ajutorul slugilor sale cucernice şi va sprijini lupta noastră dreaptă! Spătarul de Sieradz tăcu; cumpăneau cu toţii vorbele lui întărindu-se în credinţă, iar Kmicic, care se gândea totdeauna după ce făcea, se repezi şi duse la buze mâna bătrânului.</p>
                  <p rend="justify">Cei de faţă căpătară curaj la această privelişte şi înflăcărarea tânărului fu socotită de toţi ca o prevestire bună aşa că dorinţa de apărare a mânăstirii crescu şi umplu inimile.</p>
                  <p rend="justify">Deodată, se arătă încă un semn bun; la fereastra trapezăriei răsună pe neaşteptate glasul tremurător al cerşetoarei Konstancja care îngâna un cântec pios:</p>
                  <p rend="justify">În zadar ameninţarea-ţi zvârli spre mine, husit aspru, În zadar chemi să te-ajute ale diavolului coarne.</p>
                  <p rend="justify">Arzând totul împrejuru-ţi, în zadar împroşti cu sânge, Pe mine nu mă vei frânge!</p>
                  <p rend="justify">De-ar veni aici păgânimea toată-n stoluri.</p>
                  <p rend="justify">Oştiri falnice şi fameni zburători pe cei balauri, Paloşul, focul şi truda şi vitejii n-au dobânda.</p>
                  <p rend="justify">A mea doar va fi izbânda!</p>
                  <p rend="justify">—  Iată sfatul, spuse preotul Kordecki, pe care ni-l trimite Dumnezeu prin gura bătrânei cerşetoare. Să ne apărăm, fraţilor, fiindcă nici o cetate împresurată n-a avut ajutorul pe care-l vom primi noi!</p>
                  <p rend="justify">—  Suntem gata să ne dăm viaţa! strigă jupân Piotr Czarniecki.</p>
                  <p rend="justify">—  Să nu ne încredem în aceşti călcători de jurăminte! Să nu ne încredem în eretici şi în acei catolici care au intrat în slujba necuratului! strigară alte glasuri, nelăsându-i să vorbească pe cei care vroiau să se împotrivească.</p>
                  <p rend="justify">Hotărâră să trimită doi preoţi la Wrzeszczowicz, care să-i aducă la cunoştinţă că porţile vor rămâne închise, iar asediaţii se vor apăra, îndreptăţiţi fiind de făgăduiala regelui.</p>
                  <p rend="justify">Pe de altă parte, trimişii aveau să-l roage cu umilinţă pe Wrzeszczowicz să se lase păgubaş sau măcar să amâne negocierile până când călugării vor cere îngăduinţa părintelui Teofil Broniewski, mai-marele ordinului, care se află în Śląsk.</p>
                  <p rend="justify">Trimişii, părintele Benedykt Jaraczewski şi Marceli Tomicki, ieşiră pe poartă, iar ceilalţi rămaseră să-i aştepte cu sufletul la gură în trapezărie. Neobişnuiţi cu războiul, călugării se temeau că le-a bătut ceasul de pe urmă şi a venit timpul când trebuiau să aleagă între datorie şi mânia şi răzbunarea vrăjmaşului.</p>
                  <p rend="justify">Nu se scursese decât o jumătate de ceas, când cei doi călugări se arătară iarăşi înaintea sfatului. Stăteau cu capetele în piept, iar pe chipurile palide se citea tristeţea. Îi întinseră în tăcere preotului Kordecki o nouă scrisoare de la Wrzeszczowicz, iar acesta o luă şi o citi cu glas tare. Erau cele opt puncte prin care Wrzeszczowicz le punea în vedere călugărilor să se supună.</p>
                  <p rend="justify">După ce sfârşi de citit, priorul se uită îndelung la cei de faţă, apoi rosti cu glas solemn:</p>
                  <p rend="justify">—  În numele Tatălui, al Fiului şi al Sfântului Duh! În numele Preacuratei şi Sfintei Născătoare de Dumnezeu! Pe ziduri, fraţi iubiţi!</p>
                  <p rend="justify">—  Pe ziduri, pe ziduri! îi răspunseră toţi în cor.</p>
                  <p rend="justify">Curând după aceea, flăcările luminară poalele povârnişului pe care se afla mânăstirea. Wrzeszczowicz dăduse foc la clădirile din jurul bisericii sfintei Barbara. Pojarul, cuprinzând acareturile vechi, se întindea cu fiecare clipă. Spre cer se învălătuciră stâlpi de fum roşu, printre care jucau limbile focului. În cele din urmă, jariştea flăcărilor se revărsă asupra norilor.</p>
                  <p rend="justify">La lumina focului, se vedeau cetele de călăreţi, mişcându-se cu iuţeală dintr-un loc în altul. Începeau jafurile oştenilor. Raitierii scoteau din ocoale vitele care fugeau speriate, umplând văzduhul cu mugete jalnice; oile, strânse ciopor, se îmbulzeau orbeşte spre foc. Mirosul de ars se împrăştia în toate părţile, ajungând până la zidurile mânăstirii. Mulţi dintre apărători vedeau întâia oară faţa sângeroasă a războiului şi li se strângea inima la vederea oamenilor urmăriţi de oşteni şi hăcuiţi cu paloşele sau a femeilor târâte de păr pe medean. În strălucirile sângerii ale pârjolului, se vedea totul ca-n palmă. Strigăte şi vorbe răzleţe ajungeau la urechile asediaţilor.</p>
                  <p rend="justify">Deoarece tunurile mânăstirii nu trăseseră până acum, raitierii descălecară şi se apropiară până la piciorul praporului, scuturându-şi paloşele şi muschetele deasupra capului.</p>
                  <p rend="justify">În fiecare clipă, câte un vlăjgan în tunică verde de raitier se apropia şi, ducându-şi mâinile pâlnie la gură, îi ocăra şi-i ameninţa pe asediaţii care ascultau răbdători, stând lângă tunurile cu fitilurile aprinse.</p>
                  <p rend="justify">Jupân Kmicic se afla alături de jupân Czarniecki în dreptul bisericii şi vedea totul foarte bine. Obrajii i se rumeniseră ca para focului, iar ochii îi semănau cu două torţe aprinse; ţinea în mână un arc grozav, moştenit de la tatăl său, care-l cucerise la Hotin de la un agă faimos. Ascultă ameninţările şi mascările, iar când, în cele din urmă, raitierul uriaş se apropie de stâncă şi începu să zbiere, jupân Andrzej se întoarse către Czarniecki:</p>
                  <p rend="justify">—  Pentru Dumnezeu, huleşte împotriva Sfintei Fecioare… Eu înţeleg limba nemţilor… spune vorbe înfricoşătoare!… Nu mai pot să rabd!</p>
                  <p rend="justify">Şi coborî arcul, dar jupân Czarniecki îl lovi peste mână.</p>
                  <p rend="justify">—  Dumnezeu îl va pedepsi pentru vorbele-i de ocară, spuse. Preotul Kordecki nu îngăduie să tragem noi cei dintâi, aşa că să-i lăsăm să deschidă ei focul.</p>
                  <p rend="justify">Abia sfârşi, că raitierul îşi lipi patul muschetei de faţă, împuşcătura porni, dar plumbul nu ajunse până la ziduri, pierzându-se printre crăpăturile stâncii.</p>
                  <p rend="justify">—  Acum se poate? strigă Kmicic.</p>
                  <p rend="justify">—  Se poate! răspunse Czarniecki.</p>
                  <p rend="justify">Ca un adevărat om al războiului, Kmicic se linişti într-o clipă. Raitierul, ducându-şi mâna streaşină la ochi, se uita pe urma plumbului. Tânărul încorda arcul şi ciupi coarda cu degetul, de ciripi ca o rândunică, apoi se aplecă şi strigă:</p>
                  <p rend="justify">—  Moarte, moarte!</p>
                  <p rend="justify">În acelaşi timp, răsună şuierul jalnic al groaznicei săgeţi; raitierul dădu drumul la muschetă, îşi ridică amândouă braţele, înălţă capul şi se prăbuşi pe spate. Un timp se zbătu ca peştele pe uscat, bătând pământul cu picioarele, apoi se încordă deodată şi rămase nemişcat.</p>
                  <p rend="justify">—  Ăsta-i primul! spuse Kmicic.</p>
                  <p rend="justify">—  Fă un nod la eşarfă! îl îndemnă jupân Piotr.</p>
                  <p rend="justify">—  N-o să-mi ajungă nici frânghia din clopotniţă, dacă mi-o ajuta Dumnezeu! strigă jupân Andrzej.</p>
                  <p rend="justify">Tocmai atunci se apropie de raitierul doborât un altul, vrând să vadă ce are sau să-i ia punga, dar săgeata şuieră din nou şi vrăjmaşul nimerit căzu peste cel dinainte.</p>
                  <p rend="justify">În acest timp, bubuiră tunurile mici de câmp, pe care Wrzeszczowicz le adusese cu sine. Nu putea să dărâme fortăreaţa cu ele, tot aşa cum nu putea gândi s-o cucerească numai cu călărimea, dar porunci să se tragă, ca să-i sperie pe călugări. Începutul era făcut.</p>
                  <p rend="justify">Preotul Kordecki se ivi lângă jupân Czarniecki aducându-l şi pe părintele Dobrosz care avea în grijă tunurile mânăstirii în timp de pace şi trăgea cu ele de sărbători, faptă pentru care trecea drept cel mai bun tunar printre călugări.</p>
                  <p rend="justify">Priorul făcu semnul crucii asupra tunului şi i-o arătă părintelui Dobrosz, iar acesta îşi suflecă mânecile şi îndreptă ţeava spre locul dintre două clădiri, unde se aflau vreo cincisprezece călăreţi conduşi de o căpetenie cu rapiera în mână. Părintele Dobrosz ochi îndelung, fiindcă era în joc renumele-i de cel mai bun tunar în sfârşit, luă fitilul şi-l lipi de deschizătură.</p>
                  <p rend="justify">Bubuitura cutremură văzduhul şi fumul acoperi vederea. După o clipă îl împrăştie vântul. Între cele două case nu mai era nici un călăreţ. Câţiva zăceau pe jos sfârtecaţi împreună cu caii, iar ceilalţi pieriseră.</p>
                  <p rend="justify">Călugării începură să cânte pe întărituri. Cântecul lor era însoţit de troznetele clădirilor care se prăbuşeau în jurul bisericii” sfintei Barbara. Întunericul se făcu şi mai negru, doar jerbele uriaşe de scântei împroşcate de bârnele care se prăvăleau se înălţau în văzduh.</p>
                  <p rend="justify">Trâmbiţele sunară iarăşi în rândurile suedezilor care începură să se depărteze. Pojarul se stingea. La picioarele colinei coborâră beznele. Ici şi colo, se mai auzea nechezatul cailor, dar tot mai departe şi din ce în ce mai slab. Wrzeszczowicz se retrăgea spre Krzepice.</p>
                  <p rend="justify">Preotul Kordecki îngenunche pe zidul de apărare.</p>
                  <p rend="justify">—  Marie! Maică a lui Dumnezeu! rosti cu glas puternic. Fie ca cel ce va veni după ei să plece tot aşa cu ruşinea şi mânia deşartă în suflet.</p>
                  <p rend="justify">În timp ce se ruga, norii se desfăcură deasupra capului său şi strălucirea lunii albi turnurile, zidurile, pe priorul îngenuncheat; şi dărâmăturile arse ale clădirilor de lângă biserica Sfintei Barbara.</p>
               </div>
               <div type="div3">
                  <head>Capitolul XIV.</head>
                  <p rend="justify">În ziua următoare, la poalele Jasnei Góra domnea liniştea. Călugării se folosiră de acest prilej pentru a sfârşi pregătirile de apărare. Se făcură ultimele îndreptări pe ziduri şi la apărători şi se aduseră şi mai multe arme care aveau să slujească la respingerea năvălitorilor.</p>
                  <p rend="justify">De la Zdebów, Krowodrza, Lgota şi Grabówka veniră încă cincisprezece ţărani care slujiseră mai demult ca pedestraşi. Fură primiţi cu toţii şi amestecaţi printre ceilalţi apărători. Preotul Kordecki trebăluia cât doi-trei la un loc. Lua parte la slujbă şi la sfat, supraveghea corurile de zi şi de noapte, iar în clipele de răgaz umbla pe ziduri cu şleahticii şi sătenii. Pe faţă şi în toată înfăţişarea i se citea atâta linişte, cum numai chipurile cioplite din piatră pot să aibă. Privindu-i obrazul palid de neodihnă, se putea crede că omul acesta doarme somn dulce şi uşor, dar resemnarea tăcută şi veselia care-i ardeau în priviri, buzele care i se mişcau rostind rugăciuni spuneau că veghează şi cugetă, se roagă şi se jertfeşte pentru toţi. Din sufletul acesta cu puterile încordate spre Dumnezeu curgea izvorul adânc şi liniştit al credinţei; sorbeau cu toţii şi cine avea sufletul bolnav, acela se înzdrăvenea. Acolo unde albea rantia lui, tihna senină se aşeza pe chipuri, ochii râdeau şi buzele rosteau: „Bunul nostru părinte şi apărător, mângâierea şi speranţa noastră.” Îi sărutau mâinile, iar el zâmbea ca aurora dimineţii şi trecea mai departe, răspândind în juru-i încredere şi seninătate.</p>
                  <p rend="justify">Cu toate acestea, nu neglija nici mijloacele pământeşti de mântuire; călugării care intrau în chilia lui îl găseau fie în genunchi, fie aplecat peste scrisorile pe care le trimitea în toate părţile. Îi scrise astfel lui Wittemberg, căpetenia supremă de la Cracovia, rugându-l să aibă milă de sfântul lăcaş; lui Jan Kazimierz, care în ultima vreme făcea sforţări la Opole pentru scăparea norodului nerecunoscător; castelanului de Kiev, pe care propriul legământ îl ţinea înlănţuit la Siewierz; lui Wrzeszczowicz şi polcovnicului Sadowski, ceh şi luteran, care-l slujea pe Miller şi care, având un suflet ales, se străduia să abată gândul ghinărarului de la cucerirea mânăstirii.</p>
                  <p rend="justify">În preajma lui Miller se înfruntau doi sfetnici. Wrzeszczowicz, aţâţat de împotrivirea pe care o cunoscuse la opt noiembrie, se străduia în fel şi chip să-l convingă pe ghinărar să pornească asupra mânăstirii; făgăduia, în schimb, comori nenumărate, spunând că în toată lumea nu sunt decât câteva biserici care să-şi poată măsura bogăţiile cu cele de la Częstochowa vel Jasna Góra. Iar Sadowski se împotrivea astfel:</p>
                  <p rend="justify">—  Luminăţia ta, îi spunea lui Miller, care ai cucerit atâtea cetăţi însemnate, încât oraşele nemţeşti te-au numit cu drept cuvânt Poliocertes, ştii de câtă vărsare de sânge şi timp este nevoie pentru supunerea unei fortăreţe oricât de slabe, dacă apărătorii vor să lupte pe viaţă şi pe moarte până la ultima suflare.</p>
                  <p rend="justify">—  Călugării nu se vor împotrivi, nu-i aşa? întrebă Miller.</p>
                  <p rend="justify">—  Eu cred că dimpotrivă. Bogaţi fiind, se vor apăra cu mai multă înverşunare, încrezători nu numai în puterea armelor, ci şi în sfinţenia locului, pe care eresul catolic din această ţară îl socoteşte ca inviolatum. Ajunge să ne aducem aminte de războiul cu nemţii; călugării au dovedit adesea curaj şi îndârjire, chiar atunci când oştenii, se îndoiau de izbândă. Se va întâmpla şi acum la fel, cu atât mai mult, cu cât fortăreaţa nu e chiar atât de neputincioasă, cum o socoteşte graful. E înălţată pe un povârniş stâncos în care nu se pot săpa tuneluri; spărturile zidurilor au fost şi ele astupate până acum, iar în ceea ce priveşte rezervele de arme, pulbere şi hrană, acestea trebuie să fie foarte mari la o mânăstire atât de bogată. Fanatismul va îmbărbăta inimile şi…</p>
                  <p rend="justify">—  Şi crezi, jupâne polcovnic, că mă vor sili să fac cale-întoarsă?</p>
                  <p rend="justify">—  Asta nu cred, dar sunt de părere că vom fi nevoiţi să pierdem prea multă vreme sub zidurile mânăstirii şi să trimitem după tunuri mai mari decât acelea pe care le avem, iar luminăţia ta musai să porneşti spre Prusia. Trebuie să socotim bine de cât timp avem nevoie la Częstochowa, pentru că, dacă măria sa ne va chema în Prusia pentru treburi mai grabnice, călugării nu vor întârzia să împrăştie vestea că te-au gonit. Atunci gândeşte-te şi luminăţia ta ce ştirbire va suferi faima luminăţiei tale de Poliocertes! Nu mai vorbesc că potrivnicii din toată ţara vor afla o pildă de urmat! Şi aşa… Sadowski coborî glasul, când se va afla că împresurăm mânăstirea, vom ajunge de pomină. Luminăţia ta nu ştii, cum nu poate să ştie nici un străin care nu e catolic, ce înseamnă Częstochowa pentru acest popor. Avem tot interesul să nu ne punem rău cu şleahticii, care s-au predat atât de uşor, cu magnaţii şi oştile regale care au trecut de partea noastră odată cu hatmanii. Fără ei n-am fi făcut tot ce-am făcut. Am cuprins aceste pământuri pe jumătate sau chiar mai mult cu mâinile lor, dar când va răsuna prima împuşcătură la Częstochowa… cine ştie… poate că nici un polonez nu va mai rămâne alături de noi… atât de mare este puterea eresului!… S-ar putea să înceapă un alt război cumplit!</p>
                  <p rend="justify">În sinea lui, Miller îi da dreptate lui Sadowski; mai mult, pe toţi călugării, pe cei de la Częstochowa îndeosebi, îi socotea nişte vrăjitori, iar de vrăji ghinărarul suedez se temea mai mult decât de tunuri. Cu toate acestea, vrând să-l zădărască în glumă sau poate doar să lungească vorba, spuse:</p>
                  <p rend="justify">—  Domnia ta vorbeşti, ca şi când ai fi priorul mânăstirii de la Częstochowa sau… ca şi când ar începe plata răscumpărării cu domnia ta…</p>
                  <p rend="justify">Sadowski era un războinic cutezător, iute din fire şi, pentru că ştia cât preţuieşte, se supăra foarte uşor:</p>
                  <p rend="justify">—  Nu mai scot nici o vorbă! spuse cu semeţie.</p>
                  <p rend="justify">Miller se simţi şi el jignit de tonul cu care fuseseră rostite aceste cuvinte.</p>
                  <p rend="justify">—  Nici eu nu te rog, domnia ta! răspunse. Îmi ajunge sfatul grafului Weyhard care cunoaşte mai bine ţara asta.</p>
                  <p rend="justify">—  Rămâne de văzut! se împotrivi Sadowski şi ieşi din încăpere.</p>
                  <p rend="justify">Weyhard îi luă locul, într-adevăr. Aduse scrisoarea pe care o primi între timp de la Warszycki din Cracovia, care-l ruga să lase mânăstirea în pace; dar nepriceput cum era, socoti altfel cele scrise şi spuse:</p>
                  <p rend="justify">—  Se roagă, aşadar ştiu prea bine că nu sunt în stare să se apere!</p>
                  <p rend="justify">În ziua următoare, la Wieluń, se hotărî marşul asupra Częstochowei.</p>
                  <p rend="justify">Cum nu făcea nimeni o taină din asta, părintele Jacek Rudnicki, călugăr de la mânăstirea din Wieluń, avu destul timp să ducă vestea la Częstochowa. Bietul călugăr nu credea nici el în ruptul capului că cei de la Jasna Góra aveau să se apere. Vroia doar să-i prevină, ca să ştie ce au de făcut şi să capete condiţii mai bune. Ştirea semăna într-adevăr descurajarea în inimile sfinţilor părinţi. Unii începură să şovăie. Dar preotul Kordecki îi îmbărbăta, pe cei abătuţi îi înflăcăra cu căldura inimii lui, vesti că se vor făptui adevărate minuni, făcând plăcută până şi vedenia morţii; îi convinse pe toţi cu puterea credinţei lui şi, aproape fără să ştie, începură să se pregătească de luptă cu năvălitorii, cum se pregăteau de obicei pentru sărbătorile bisericii, cu bucurie şi solemnitate.</p>
                  <p rend="justify">În acelaşi timp, căpeteniile mirene ale apărătorilor, spătarul de Sieradz şi jupân Piotr Czarniecki, făceau şi ei ultimele pregătiri. Dădură foc la toate tarabele lipite de-a lungul zidurilor, care puteau să înlesnească năvala vrăjmaşului; nu fură cruţate nici măcar clădirile mai apropiate de la poale, aşa că toată ziua un inel de foc învălui fortăreaţa; tarabele, bârnele şi scândurile se prefăcură în cenuşă, aşa că tunurile mânăstirii aveau acum înainte o întindere pustie, neîngrădită de nici o piedică. Gurile negre scrutau depărtarea, aşteptând parcă nerăbdătoare venirea duşmanului, pe care vroiau să-l întâmpine cu bubuituri înfricoşătoare.</p>
                  <p rend="justify">Iarna înainta cu paşi repezi. Dinspre miazănoapte sufla un vânt tăios care întărea noroaiele; dimineaţa băltoacele erau acoperite de pojghiţa de gheaţă; preotul Kordecki; mergând de-a lungul zidurilor, îşi freca mâinile învineţite de frig şi spunea:</p>
                  <p rend="justify">—  Dumnezeu ne trimite gerul în ajutor! Vrăjmaşilor le va fi greu să sape locaşurile pentru tunuri şi şanţuri; în vreme ce voi o să vă lăfăiţi în încăperi călduroase, lor o să li se facă lehamite de împresurare.</p>
                  <p rend="justify">Tocmai de aceea Burchard Miller vroia să sfârşească totul cât se poate de repede. Aducea cu el nouă mii de oşteni, cei mai mulţi pedestraşi, şi douăsprezece tunuri. Mai avea şi două steaguri de călărime polonă, dar nu putea conta pe ea, mai întâi, fiindcă nu putea folosi călărimea pentru cucerirea unei fortăreţe aşezate pe un povârniş stâncos, iar în al doilea rând, fiindcă oştenii se arătaseră împotrivă şi declaraseră de la început că nu vor lua parte la lupte. Veneau cu el mai degrabă pentru a feri mânăstirea de lăcomia învingătorilor, în caz că avea să fie cucerită; cel puţin aşa le spuseseră polcovnicii oştenilor; mai veneau şi pentru că cei care porunceau erau suedezii, fiindcă toată oştirea Republicii se afla în tabăra lor şi trebuia să se supună.</p>
                  <p rend="justify">De la Wieluń la Częstochowa nu era drum lung. În ziua de 18 noiembrie avea să înceapă împresurarea. Dar ghinărarul suedez socotea că nu va dura mai mult de câteva zile şi va ocupa fortăreaţa pe calea negocierilor.</p>
                  <p rend="justify">Între timp, preotul Kordecki îi pregătea sufleteşte pe apărători. Se ţinu o slujbă ca la sărbătorile de mare bucurie şi, dacă n-ar fi fost teama şi paloarea de pe feţele unora, s-ar fi putut crede că se apropie acel vesel şi solemn Aleluia. Însuşi priorul celebră liturghia, apoi bătură toate clopotele. După liturghie, slujba continuă cu o procesiune impunătoare care ieşi pe întărituri.</p>
                  <p rend="justify">Preotul Kordecki, care purta sfântul potir, era condus de braţ de spătarul de Sieradz şi de jupân Piotr Czarniecki. Înaintea lor păşeau copii în cămăşi albe cu cădelniţe în care fumega smirna şi tămâia. În faţa şi înapoia baldachinului mergeau călugări în rantii albe, cu ochii ridicaţi spre cer; oameni de vârste diferite, începând cu bătrâni încovoiaţi şi sfârşind cu tineri abia intraţi la noviciat. Flăcăruile galbene ale lumânărilor jucau în vânt, iar ei mergeau şi cântau adânciţi în credinţă, de parcă nu mai trăiau pe această lume. În urma lor se vedeau capetele tunse scurt ale şleahticilor şi feţele femeilor plânse, dar liniştite totuşi sub boabele lacrimilor şi însufleţite de credinţă. Veneau apoi ţăranii în sumane şi cu părul lung, asemenea primilor creştini; copii mici, fete şi flăcăi îşi uneau glasurile îngereşti cu ale celorlalţi. Şi Dumnezeu asculta acest cântec, această revărsare a inimilor, această fugă de sub poverile pământeşti la adăpostul aripilor dumnezeirii. Vântul stătu, văzduhul se linişti, cerul devenea tot mai albastru, iar soarele de toamnă îşi revărsa lumina blândă, palid aurie, caldă încă, peste pământ.</p>
                  <p rend="justify">Procesiunea făcu înconjurul întăriturilor, dar nu se întoarse şi nici nu se împrăştie, ci merse mai departe. Strălucirea sfântului potir cădea pe faţa priorului, care părea o auroră ce împrăştia raze. Preotul Kordecki ţinea ochii închişi, iar pe buze avea un zâmbet aproape nepământesc de fericire, dulceaţă şi încântare; sufletul lui era în ceruri, în lumină, veşnică veselie şi linişte netulburată. Dar, ca şi când acolo primea poruncă să nu uite de această biserică de pe pământ, de oameni şi de fortăreaţă, de ceasul încercării ce avea să vie, se oprea din când în când, deschidea ochii, înălţa sfântul potir şi rostea binecuvântări.</p>
                  <p rend="justify">Blagoslovi norodul, oştenii şi flamurile ca nişte flori, care jucau în culori de curcubeie; apoi blagoslovi zidurile şi înălţimea care privea la întinderile depărtate, tunurile mici şi pe cele mari, ghiulelele de plumb şi de fier, cutiile cu pulbere, parapetele de lemn şi grămezile de arme care slujeau la respingerea atacurilor; după aceea blagoslovi satele din depărtare şi toate cele patru părţi ale lumii: răsăritul şi apusul, miazăzi şi miazănoapte, de parcă vroia să răspândească puterea dumnezeiască asupra împrejurimilor şi a pământului întreg…</p>
                  <p rend="justify">Bătură ceasurile două după-amiază şi procesiunea se afla încă pe ziduri când deodată, la marginea zării, acolo unde cerul părea că se împreună cu pământul şi se întindeau ceţuri alburii, se ivi ceva şi începu să se mişte; forme nedesluşite se apropiau târâş, la început tulburi, se întăreau treptat şi deveneau tot mai limpezi.</p>
                  <p rend="justify">—  Suedezii, vin suedezii!</p>
                  <p rend="justify">Apoi se întronă liniştea, de parcă inimile şi limbile încremeniseră; doar clopotele băteau mai departe. Glasul preotului Kordecki răsună puternic, deşi liniştit.</p>
                  <p rend="justify">—  Fraţilor, să ne bucurăm, se apropie ceasul izbânzii şi al minunilor!</p>
                  <p rend="justify">Iar după aceea:</p>
                  <p rend="justify">—  Sub ocrotirea ta alergăm, Maică, Stăpână şi Regină a noastră!</p>
                  <p rend="justify">În acest timp, norul suedez se preschimbase într-un şarpe fără sfârşit, care aluneca din ce în ce mai aproape. I se zăreau inelele înfricoşătoare. Se răsucea, se îndrepta la loc, în răstimpuri răsfrângea lumina în pojghiţa lucitoare a oţelelor sau se înnegrea, ieşind din abureala depărtării…</p>
                  <p rend="justify">În curând, cei care priveau de pe ziduri puteau să vadă totul în amănunt. În faţă venea călărimea, urmată de polcurile de pedestraşi; fiecare polc alcătuia un dreptunghi lunguieţ, deasupra căruia se înălţă unul mai mic, format din suliţe; mai departe, hăt! îndărătul pedestrimii, se târau tunurile cu ţevile întoarse înapoi şi aplecate spre pământ.</p>
                  <p rend="justify">Trupurile lor greoaie şi leneşe, negre sau gălbui, luceau ameninţătoare în soare; în urma lor duruiau pe drumul cu hârtoape căruţele cu pulbere şi un şirag nesfârşit de care încărcate cu corturi şi tot felul de scule de război…</p>
                  <p rend="justify">Apropierea acestei oştiri regulate care trecea prin faţa apărătorilor, vrând parcă să-i sperie, oferea o privelişte de toată frumuseţea, deşi ameninţătoare. Călărimea se desprinse de grosul trupelor şi porni la trap, tălăzuind ca un lan bătut de vânt. Se fărâmiţă repede în cete mai mici şi mai mari. Unele se apropiară de fortăreaţă, altele se risipiră cât ai clipi din ochi prin satele dimprejur după pradă, iar câteva porniră să înconjure zidurile, cercetând locul şi ocupând clădirile mai apropiate. Călăreţi singuratici se desprindeau mereu din grupele mai mari şi goneau spre pâlcurile de pedestraşi, vestind căpeteniile unde să se aşeze.</p>
                  <p rend="justify">Tropotele şi nechezatul cailor, strigătele şi chemările, lărmuiala câtorva mii de glasuri şi huruitul surd al tunurilor ajungeau la urechile apărătorilor care stătuseră până atunci liniştiţi pe întărituri, privind uimiţi la alergătura şi foiala oştilor vrăjmaşe.</p>
                  <p rend="justify">În cele din urmă, ajunseră şi polcurile de pedestrime şi începură să umble de colo-colo în jurul fortăreţei, căutând locurile cele mai potrivite pentru a se întări pe poziţii, între timp, loviră Częstochówka, o moşioară care ţinea de mânăstire, cu toate că aici nu se aflau oşteni; rămăseseră doar ţăranii încuiaţi prin colibe. Polcul de finlandezi, care ajunse primul acolo, se repezi cu înverşunare asupra prostimii neînarmate. Îi scoaseră din colibe, târându-i de păr, iar pe cei care se împotriveau îi hăcuiră cu săbiile. Toţi ceilalţi fură goniţi afară din conac, călărimea dădu năvală asupra lor şi-i risipi în cele patru vânturi.</p>
                  <p rend="justify">Solul lui Miller, care cerea mânăstirii să se supună, trâmbiţase mai dinainte în faţa porţilor, dar apărătorii, la vederea măcelului şi cruzimii oştenilor la Częstochówka, îi răspunseră cu focul tunurilor.</p>
                  <p rend="justify">Acum, când populaţia din partea locului fusese izgonită din toate aşezările mai apropiate, pe care le ocupaseră suedezii, se cuvenea să le dărâme cât mai repede, pentru ca vrăjmaşul adăpostit în ele să nu facă stricăciuni mânăstirii. Întăriturile se acoperiră de jur împrejur de fum, asemenea unei corăbii învăluite de furtună şi atacate de tâlhari. Bubuitul tunurilor cutremura văzduhul şi zidurile, la biserică şi prin clădirile apropiate zăngăneau geamurile. Ghiulele de foc, ca nişte norişori alburii, înscriau arcuri ameninţătoare, cădeau pe adăposturile suedezilor şi frângeau grinzile, dărâmând acoperişuri şi pereţi; în locurile în care nimereau, se înălţau îndată stâlpi de fum.</p>
                  <p rend="justify">Vâlvătaia cuprindea aşezările.</p>
                  <p rend="justify">Abia cartiruite, polcurile suedeze ieşeau în goană de prin case şi, nesigure de poziţiile lor, se împrăştiau în toate părţile. Neorânduiala începea să-şi facă loc. Tunurile neînţepenite în lăcaşuri de tragere, erau trase înapoi pentru a le feri de ghiulele. Miller rămase uimit, nu se aştepta la asemenea primire şi nici ca Jasna Góra să aibă astfel de tunari.</p>
                  <p rend="justify">Cum se lăsă întunericul şi trebuia să înstăpânească ordinea, trimise un trâmbiţaş cu propunerea de încetare a focului.</p>
                  <p rend="justify">Călugării căzură lesne la învoială. Cu toate acestea, în timpul nopţii aprinseră un hambar uriaş cu rezerve de proviant, unde se adăpostise polcul vestlandez. În timp ce ghiulele nimereau una după alta în locul ochit, flăcările cuprinseră clădirea atât de repede, că vestlandezii nu mai avură vreme să scoată muschetele şi muniţia sări în aer, împrăştiind până departe în jur torţe aprinse.</p>
                  <p rend="justify">Suedezii nu închiseră ochii toată noaptea; se pregătiră în fel şi chip, săpară locaşuri pentru tunuri, umplură coşuri uriaşe cu pământ, pe scurt, îşi rânduiră tabăra. Deşi oştenii bătuseră multe războaie şi căpătaseră multă experienţă, deşi răzbătători şi stăruitori din fire, nu aşteptau cu bucurie ziua de mâine. Prima zi însemnase cât o înfrângere.</p>
                  <p rend="justify">Tunurile mânăstirii făcură pagube atât de mari printre oameni, încât luptătorii mai vârstnici se îngrijorară foarte, punându-le pe seama împresurării lipsite de prevedere a fortăreţei şi a apropierii prea mari de întărituri.</p>
                  <p rend="justify">Dar acel mâine, chiar dacă avea să aducă izbânda, nu făgăduia să aducă şi slava, pentru că ce putea să însemne supunerea unei fortăreţe fără importanţă şi a unei mânăstiri pentru cuceritorii atâtor oraşe de seamă de o sută de ori mai puternice? Doar prada bogată şi lăcomia îi mai însufleţeau, fiindcă teama înăbuşitoare cu care steagurile poloneze aliate veniseră la faimoasa Jasna Góra se împărtăşise şi suedezilor. Numai că unii erau înspăimântaţi la gândul pângăririi, pe când ceilalţi se temeau din pricini nedesluşite, de care nici ei nu-şi dădeau seama prea bine şi pe care le numeau farmece. De vreme ce credea în ele Burchard Miller, cum puteau să nu creadă oştenii de rând?</p>
                  <p rend="justify">Doar văzură cu toţii că atunci când Miller se apropie de biserica sfintei Barbara, calul se opri deodată sub el, se trase îndărăt, ciuli urechile şi, sforăind cu frică pe nările fremătânde, nu mai vru să meargă înainte. Ghinărarul nu arătă că se teme, dar a doua zi îi porunci prinţului Weski să ocupe acest loc, iar el se mută cu tunurile în partea de miazănoapte a mânăstirii, spre satul Częstochowa. Acolo săpă şanţuri toată noaptea, ca să atace din ele a doua zi.</p>
                  <p rend="justify">Aşadar, îndată după răsăritul soarelui, începu sfada tunurilor; de astă dată începură să tragă tunurile suedeze. Deocamdată vrăjmaşul nu se gândea să facă spărturi în zid, prin care să dea năvală în întărituri; vroia doar să-i înfricoşeze pe apărători, să trimită o grindină de ghiulele asupra bisericii şi a mânăstirii, să işte pojaruri, să sfărâme tunurile, să omoare oamenii şi să răspândească panica.</p>
                  <p rend="justify">Pe zidurile mânăstirii se ivi iarăşi o procesiune, deoarece nimic nu-i întărea pe luptători ca vederea Sfântului Potir şi a călugărilor care-l însoţeau în linişte. Tunurile mânăstirii răspundeau pe cât puteau de fiecare dată cu bubuituri şi fulgere, tunarii zoreau din răsputeri. Pământul părea că se cutremură din temelie. Norii de fum acopereau mânăstirea şi biserica.</p>
                  <p rend="justify">Ce clipe de neuitat, ce privelişte pentru oamenii care nu văzuseră niciodată chipul sângeros al războiului; în fortăreaţă erau mulţi din aceştia.</p>
                  <p rend="justify">Mugetul necontenit, fulgerele, fumul, vuietul ghiulelelor care sfâşiau văzduhul, fâşâitul înfiorător al grenadelor, scrâşnetul ghiulelelor pe piatră, bufniturile surde în pereţi, zăngănitul geamurilor sparte, exploziile ghiulelelor aprinse, şuieratul schijelor, troznetele şi pârâiturile afetelor, vălmăşagul, prăpădul, iadul…!</p>
                  <p rend="justify">În această vânzoleală fără preget, fără pic de odihnă pentru oamenii înăbuşiţi de fum, stoluri întregi de ghiulele îşi luau zborul, iar strigătele învălmăşite şi îngrozite porneau din toate părţile fortăreţei, ale bisericii şi ale mânăstirii.</p>
                  <p rend="justify">—  Arde, apă, apă!</p>
                  <p rend="justify">—  Pe acoperişuri cu securile!… Mai multe prelate!</p>
                  <p rend="justify">În vreme ce pe întărituri răsunau răcnetele oştenilor înfierbântaţi de luptă:</p>
                  <p rend="justify">—  Ochiţi mai sus!… mai sus!… printre clădiri… foc…!</p>
                  <p rend="justify">Pe la amiază, nimicirea se înteţi. Se părea că atunci când fumul se va împrăştia, ochii suedezilor vor zări doar un morman de ghiulele şi grenade în locul mânăstirii. Pulberea de var, iscată din pereţii loviţi de ghiulele; se amesteca cu fumul şi acoperea lumea. Preoţii ieşiră cu sfintele moaşte, ca să înlăture pulberea care îi împiedica pe apărători. Bubuitul tunurilor urmă cu întreruperi, dar atât de des, ca răsuflarea gâfâită a unui balaur.</p>
                  <p rend="justify">Deodată, în turnul abia refăcut după pojarul de anul trecut, răsună glasul înfiorător al trâmbiţelor în măsurile unui cântec cucernic. Melodia pornea de sus şi se auzea pretutindeni în împrejurimi, ajungând până la tunurile suedeze.</p>
                  <p rend="justify">La sunetele trâmbiţelor se adăugară în curând glasurile oamenilor şi printre mugete, şuierături, troznete şi pocnetele muschetelor se desluşeau cuvintele:</p>
                  <p rend="justify">Maica Domnului, Fecioară, De Dumnezeu slăvită Marie!</p>
                  <p rend="justify">Aici răbufniră mai multe grenade; troznetul şindrilei şi al grinzilor, apoi strigătul. „Apă!” împunse auzul şi… cântecul se scurse liniştit mai departe:</p>
                  <p rend="justify">Fiul tău, stăpânul nostru, Să ne dea şi să ne-aducă Roadă multă, grâie multe.</p>
                  <p rend="justify">Kmicic, stând pe întărituri lângă tunul dinspre satul Częstochowa, în care se afla poziţia lui Miller şi de unde trăgeau cele mai multe guri de foc, îl dădu la o parte pe tunarul nu prea îndemânatic şi-i luă locul. Şi trudi cu atâta înflăcărare, încât în curând, cu toate că era noiembrie şi ziua era friguroasă, se dezbrăcă de scurta de vulpe şi de ilic, rămânând numai în cămaşă şi nădragi.</p>
                  <p rend="justify">Oamenilor neînvăţaţi cu războiul le creştea inima la vederea acestui luptător de meserie, pentru care tot ce se întâmpla – mugetul tunurilor, stolurile de ghiulele, moartea – păreau să fie viaţa de toate zilele, aşa cum era focul pentru salamandră.</p>
                  <p rend="justify">Avea sprâncenele încruntate, flăcări în priviri, obrajii îmbujoraţi şi o bucurie sălbatică pe chip. Se pleca mereu asupra tunului, ochind cu luare-aminte, preocupat numai de luptă, nevăzând nimic din cele ce se petreceau în jurul lui; ochea, cobora sau urca ţeava, în sfârşit striga „Foc!” iar când Soroka lipea fitilul de deschizătură, el fugea pe metereze, privea şi exclama din când în când:</p>
                  <p rend="justify">—  La pământ, la pământ!</p>
                  <p rend="justify">Ochii-i vultureşti străpungeau fumul şi pulberea; când vedea printre clădiri mai multe pălării sau coifuri la un loc, le nimicea îndată sau le împrăştia cu câte o ghiulea bine ţintită.</p>
                  <p rend="justify">La răstimpuri, când prăpădul era mai mare, izbucnea în râs. Ghiulelele zburau deasupra şi în jurul lui, dar nu le lua în seamă; deodată, după ce împuşcătura porni, se repezi pe metereze, scrută depărtările şi strigă:</p>
                  <p rend="justify">—  Un tun l-am sfărâmat! Au mai rămas doar trei…!</p>
                  <p rend="justify">Până la amiază nu avu nici o clipă de răgaz. Sudoarea îi şiroia pe frunte, cămaşa îi aburea; avea faţa înnegrită de funingine, iar ochii îi scânteiau.</p>
                  <p rend="justify">Însuşi jupân Piotr Czarniecki îi admira priceperea, spunându-i de câteva ori în clipele de acalmie:</p>
                  <p rend="justify">—  Războiul nu e o noutate pentru domnia ta! Se vede numaidecât! Unde ai învăţat să lupţi atât de bine?</p>
                  <p rend="justify">Pe la trei ceasuri după-amiază tăcu al doilea tun suedez, sfărâmat de o lovitură bine ochită a lui Kmicic. Celelalte fură scoase din lăcaşuri puţin mai târziu. Se vede că suedezii socoteau această poziţie cu neputinţă de păstrat.</p>
                  <p rend="justify">Kmicic răsuflă uşurat.</p>
                  <p rend="justify">—  Odihneşte-te! îl îndemnă Czarniecki.</p>
                  <p rend="justify">—  Bine, mi-era şi foame, răspunse oşteanul. Soroka, dă-mi ce ai la îndemână!</p>
                  <p rend="justify">Bătrânul vagmistru se descurcă la repezeală. Îi aduse horilcă în plosca de tinichea şi peşte afumat. Jupân Kmicic începu să înfulece cu vrednicie, ridicând ochii din când în când şi privind la grenadele care zburau prin apropiere ca nişte ciori.</p>
                  <p rend="justify">Şi erau destul de multe, nu dinspre Częstochowa, ci dinspre partea opusă; mai ales acestea treceau peste mânăstire şi biserică.</p>
                  <p rend="justify">—  Tunarii lor nu fac două parale, ridică ţeava prea sus, spuse jupân Andrzej mâncând înainte. Toate trec pe deasupra şi ajung până la noi.</p>
                  <p rend="justify">Îl auzi vorbind astfel un călugăraş tinerel, flăcău de vreo şaptesprezece ani, care abia începuse noviciatul. Mai înainte cărase ghiulele fără istov, cu toate că tremura tot de spaimă, pentru că vedea războiul pentru întâia oară. Kmicic îi impunea grozav prin liniştea lui; acum, auzindu-i vorbele, se ghemui fără să vrea lângă ei, vrând parcă să caute adăpost în apropierea acestui om puternic.</p>
                  <p rend="justify">—  Ar putea oare să ajungă până la noi din cealaltă parte? întrebă.</p>
                  <p rend="justify">—  De ce nu? întări jupân Andrzej. Dar ce, frăţioare dragă, şi ţie ţi-e teamă?</p>
                  <p rend="justify">—  Domnia ta, răspunse flăcăiandrul tremurând, mi-am zis şi eu că războiul nu e floare la ureche, dar nu mi-am închipuit să fie atât de cumplit!</p>
                  <p rend="justify">—  Nu orice ghiulea ucide, altfel, n-ar mai rămâne nimeni pe lume, căci mamele n-ar mai prididi să nască atâţia oameni.</p>
                  <p rend="justify">—  Cel mai mult mă tem de ghiulelele acelea luminoase, de grenade. De ce se sparg cu atâta zgomot?… Sfântă Născătoare, scapă-mă!… şi rănesc atâţia oameni…?</p>
                  <p rend="justify">—  Am să te lămuresc, părinţele, şi ai să capeţi experienţă. Pe deasupra ghiuleaua e de fier, dar înăuntru e scobită şi umplută cu pulbere. Într-un loc are o găurică în care se află o teacă de hârtie sau câteodată de lemn.</p>
                  <p rend="justify">—  Isuse din Nazaret, o teacă?</p>
                  <p rend="justify">—  Întocmai, iar în teacă sunt câlţi îmbibaţi cu pucioasă, care se aprind când porneşte lovitura. Ghiuleaua trebuie să cadă cu teaca în jos, ca să intre înăuntru şi focul să ajungă la pulberea care sparge învelişul de fier. Totuşi, o mulţime de ghiulele nu cad cu teaca în jos, dar asta nu înseamnă nimic, fiindcă şi aşa flacăra tot ajunge şi urmează explozia…</p>
                  <p rend="justify">Deodată, Kmicic întinse mâna şi începu să vorbească repede:</p>
                  <p rend="justify">—  Uite, uite colo, acum ai să vezi!</p>
                  <p rend="justify">—  Isuse! Marie! Sfinte Jozef! strigă călugăraşul la vederea grenadei care venea în zbor.</p>
                  <p rend="justify">În acest timp, grenada căzu pe medean şi, sfârâind şi troznind, începu să sară pe lespezi, lăsând în urmă o dâră de fum albăstrui; se rostogoli o dată, de două ori până la picioarele zidului pe care şedeau, se adânci în grămada de nisip, înălţată până aproape de podina de lemn şi, pierzându-şi iuţeala, rămase pe loc.</p>
                  <p rend="justify">Din fericire, căzu cu teaca în sus, dar fitilul nu se stinse, pentru că firicelul de fum se înălţă numaidecât.</p>
                  <p rend="justify">—  La pământ!… Cu faţa la pământ!… strigară glasuri înspăimântate. La pământ, la pământ!</p>
                  <p rend="justify">Dar Kmicic alunecă în aceeaşi clipă pe grămada de nisip, apucă fitilul cu o mişcare fulgerătoare, trase, îl smulse şi, ridicând mâna cu câlţii care ardeau, începu să strige;</p>
                  <p rend="justify">—  Ridicaţi-vă! Acum e ca un câine fără dinţi, nici o muscă nu mai e în stare să omoare!</p>
                  <p rend="justify">Spunând acestea, lovi ghiuleaua cu piciorul. Cei de faţă încremeniseră, văzând acest curaj nemaipomenit şi o vreme nu cuteză nici unul să scoată o vorbă; în cele din urmă, Czarniecki strigă:</p>
                  <p rend="justify">—  Om nebun, dacă exploda, te făcea praf!</p>
                  <p rend="justify">Jupân Andrzej izbucni în râs, arătându-şi dinţii ca de lup.</p>
                  <p rend="justify">—  Păi nu tot avem nevoie de pulbere? Aţi fi încărcat tunul cu mine şi i-aş fi hărtănit pe suedezi şi după moarte!</p>
                  <p rend="justify">—  Bătu-te-ar ghiulelele! Unde ţi-e teama, omule?</p>
                  <p rend="justify">Călugăraşul îşi împreunase mâinile şi privea la Kmicic, mut de admiraţie. Preotul Kordecki, care tocmai se apropia, văzu şi el isprava. Veni la el, îi luă capul în mâini, apoi făcu semnul crucii asupra lui.</p>
                  <p rend="justify">—  Asemenea luptători nu vor preda Jasna Góra! rosti, dar îţi poruncesc să nu-ţi mai pui viaţa în primejdie. Bubuiturile se răresc şi vrăjmaşul îşi ia tălpăşiţa; cât despre ghiulea, scoate-i pulberea, apoi du-o Maicii Domnului la capelă. Va fi pentru ea un dar mai plăcut decât perlele şi pietrele scumpe pe care i le-ai dăruit!</p>
                  <p rend="justify">—  Părinte! se bâlbâi Kmicic înduioşat. Ce mare scofală!… Pentru Sfânta Fecioară eu aş… mi se-ncurcă limba în gură!… Aş îndura chinuri, moartea. Nici nu ştiu ce n-aş face, ca s-o slujesc…</p>
                  <p rend="justify">Şi lacrimile luciră în ochii lui jupân Andrzej, iar preotul Kordecki zise:</p>
                  <p rend="justify">—  Du-i şi aceste lacrimi, până nu se usucă. Îndurarea ei va coborî asupră-ţi, te va linişti, te va mângâia şi te va împodobi cu cununa de slavă şi virtute!</p>
                  <p rend="justify">Îl luă de braţ şi porniră amândoi spre biserică, iar jupân Czarniecki privi în urma lor un răstimp, apoi spuse:</p>
                  <p rend="justify">—  Am văzut o mulţime de cavaleri curajoşi la viaţa mea care-şi băteau joc de pericole, dar acest lituanian parcă ar fi diavo…</p>
                  <p rend="justify">Aici jupân Piotr se lovi cu palma peste gură, ca să nu rostească numele necuratului în acest loc sfânt.</p>
               </div>
               <div type="div3">
                  <head>Capitolul XV.</head>
                  <p rend="justify">Gâlceava tunurilor nu împiedica deloc negocierile. Sfinţii părinţi erau hotărâţi să se folosească de fiecare dată de ele, vrând să-l amăgească pe vrăjmaş şi să-l întârzie; între timp, puteau să primească vreun ajutor sau aveau să se pună gerurile. Cât despre Miller, el nu înceta să creadă că apărătorii vroiau doar să dobândească nişte condiţii mai bune.</p>
                  <p rend="justify">Aşa că seara, după ce bubuiturile conteniră, îl trimise din nou pe polcovnicul Kuklinowski la mânăstire să-i someze pe călugări să se supună. Priorul îi arătă acestui Kuklinowski hârtia iscălită de regele suedez, cu care-i închise gura numaidecât. Dar Miller avea porunca de acum a lui Carol Gustav de a ocupa Bolesław, Wieluń, Krzepice şi Częstochowa.</p>
                  <p rend="justify">—  Domnia ta, du-le această poruncă, îi spuse lui Kuklinowski. Gândesc că acum n-o să mai găsească altă pricină de zăbavă.</p>
                  <p rend="justify">Greşea însă.</p>
                  <p rend="justify">Preotul Kordecki declară că, dacă porunca se referea la Częstochowa, ghinărarul nu are decât s-o ocupe; poate să fie sigur că nu va întâmpina nici o piedică din partea mânăstirii. Dar Częstochowa nu este Jasna Góra, iar aceasta din urmă nu este pomenită în porunca cea nouă.</p>
                  <p rend="justify">Auzind aceasta, Miller înţelese că are de-a face cu oameni mai iscusiţi decât el; el era cel care nu mai avea argumente, rămânându-i numai tunurile.</p>
                  <p rend="justify">Cu toate acestea, întreruperea focului se prelungi toată noaptea. Suedezii trudiră din greu la ridicarea unui parapet puternic, iar apărătorii Jasnei Góra cercetară pagubele de ieri, convingându-se cu mirare că nu prea aveau ce face. Doar, ici şi colo, un acoperiş spart şi grinzile frânte sau bucăţi de tencuială căzute de pe ziduri. Nu murise nici un om, nici unul nu era rănit. Preotul Kordecki, în timp ce făcea înconjurul întăriturilor, le spuse apărătorilor zâmbind:</p>
                  <p rend="justify">—  Ei, vedeţi că duşmanul nu e chiar, atât de înfricoşător pe cât se spune; şi nici bombardele lui! Nu o dată, după hram, sunt mai multe stricăciuni. Dumnezeu are grijă de noi şi ne păzeşte, să stăruim în credinţă şi vom vedea minuni şi mai mari!</p>
                  <p rend="justify">Veni şi duminica închinată Maicii Domnului. Slujba se ţinu ca de obicei, fiindcă Miller aştepta ultimul răspuns pe care călugării făgăduiseră să-l dea după-amiază.</p>
                  <p rend="justify">Aducându-şi aminte de slova scripturii: pentru înfricoşarea filistenilor, Izrael purtă arca lui Dumnezeu în jurul taberei, asediaţii ieşiră iarăşi cu Sfântul Potir pe ziduri.</p>
                  <p rend="justify">Scrisoarea o trimiseră pe la ceasurile două, dar nu era vorba de supunere; era acelaşi răspuns pe care-l căpătase Kuklinowski: biserica şi mânăstirea poartă numele de Jasna Góra, iar Częstochowa nu ţine de mânăstire.</p>
                  <p rend="justify">„De aceea, te rugăm, luminăţia ta, scria preotul Kordecki, să binevoieşti a da pace frăţiei noastre şi bisericii închinate lui Dumnezeu şi Sfintei Fecioare; cinstirea lui Dumnezeu să rămână neîntinată şi în viitor, iar noi ne vom ruga pentru sănătatea măriei sale. Socotindu-ne nevrednici să aducem rugăminţile noastre, ne lăsăm în seama bunăvoinţei tale, încrezându-ne în bunătatea pe care gândim că ne-o vei arăta şi în viitor.”</p>
                  <p rend="justify">La citirea scrisorii, erau de faţă Wrzeszczowicz, Sadowski, Horn, mai-mare la Krzepice, de Fossis, priceput la inginerie, în sfârşit, prinţul Heski, un tânăr trufaş care, deşi asculta de Miller, îi făcea plăcere să-i arate ghinărarului că nu sunt de-o seamă. Zâmbind cu răutate, Heski repetă apăsat încheierea scrisorii:</p>
                  <p rend="justify">—  Se încred în bunătatea pe care le-o vei arăta şi în viitor; e vorba de un dar, luminăţia ta. Domniile voastre, vă pun o întrebare: călugării se roagă oare mai bine decât trag?</p>
                  <p rend="justify">—  Adevărat! întări Horn. În aceste zile am pierdut o groază de oameni, cât într-o bătălie în toată regula!</p>
                  <p rend="justify">—  În ce mă priveşte, continuă prinţul Heski, n-am nevoie de bani, n-o să mă acopăr aici de slavă, iar pe deasupra o să-mi degere picioarele în colibele astea. Ce păcat că n-am plecat în Prusia; ţară bogată, veselă, oraşe îndestulate.</p>
                  <p rend="justify">Miller, al cărui braţ o lua întotdeauna înaintea judecăţii, abia acum înţelese tâlcul scrisorii, aşa că se roşi şi spuse:</p>
                  <p rend="justify">—  Domniile voastre, călugării îşi bat joc de noi!</p>
                  <p rend="justify">—  N-au vrut asta, dar totuna e! răspunse Horn!</p>
                  <p rend="justify">—  Aşadar, în şanţuri! Nu le-au ajuns focul şi ghiulelele de ieri!</p>
                  <p rend="justify">Poruncile străbătură în zbor întăriturile suedeze de la un capăt la celălalt! Şanţurile se umplură de fumul albicios, iar mânăstirea răspunse numaidecât cu aceeaşi tărie. De astă dată, tunurile suedeze, aşezate mai bine, începură să facă stricăciuni mai mari. Trăgeau cu ghiulele încărcate cu pulbere, care lăsau în urma lor cozi de flăcări, dar aruncau şi torţe aprinse sau şomoioage de cânepă îmbibate cu răşină.</p>
                  <p rend="justify">Cârdurile acestor soli de foc cădeau pe turnurile bisericii şi pe acoperişurile de şindrilă ale clădirilor asemenea stolului de cocori călători care, istoviţi de drum, năpădesc câte o colină mai înaltă. Cei care nu luau parte la luptă nu se vânzoleau pe lângă tunuri, se aflau pe acoperişuri. Unii scoteau apă din fântâni, alţii trăgeau găleţile cu frânghii sau înăbuşeau focul cu prelate ude. Câte o ghiulea, rupând scândurile ori vreo grindă, cădea în pod, iar fumul şi mirosul de ars se răspândea în toate încăperile. Dar şi podurile erau supravegheate de apărători cu butoaie pline cu apă. Ghiulelele mai grele străpungeau până şi tavanele. Cu toate strădaniile supraomeneşti, cu toată grija oamenilor, se părea că, mai devreme sau mai târziu, vâlvătaia va cuprinde mânăstirea. Torţele şi şomoiagele de cânepă, împinse cu prăjinile de pe acoperişuri, ardeau grămadă pe lângă pereţi. Geamurile plezneau din pricina căldurii, iar femeile şi copiii dinăuntru se înăbuşeau de fum şi dogoare.</p>
                  <p rend="justify">Abia apucau să stingă focul într-un loc, abia se scurgea apa, că veneau în zbor alte cârduri de ghiulele, ghemotoace aprinse, scântei şi foc viu. Toată mânăstirea era acoperită de această grindină de foc, de credeai că s-a deschis cerul deasupra şi ploua cu trăznete; cu toate acestea, lumina, dar nu ardea, se aprindea din loc în loc, dar nu se dărâma; mai mult, în marea de flăcări, fortăreaţa începu să cânte aidoma acelui tânăr în cuptorul încins.</p>
                  <p rend="justify">Ca şi în ziua dinainte, din turn răsună cântecul cucernic întovărăşit de glasul trâmbiţelor. Pentru apărătorii de pe întărituri şi cei de lângă tunuri, care puteau să creadă în fiecare clipă că înapoia lor totul arde şi se surpă, cântecul era un balsam alinător, deoarece le dădea de ştire că mânăstirea şi biserica se află în picioare, că focul nu învinsese încă strădania oamenilor. Se înstăpânea astfel obiceiul de a îndulci vitregia împresurării şi a feri auzul femeilor de răcnetele oştenilor înfierbântaţi prin asemenea cântece pioase.</p>
                  <p rend="justify">Zvonul cântecelor făcu o impresie puternică şi în tabăra suedeză. La început, oştenii din şanţuri ascultară cu mirare, apoi cu o teamă superstiţioasă.</p>
                  <p rend="justify">—  Cum se poate? vorbeau între ei, am aruncat peste coteţul ăsta de, găini atâta fier şi foc, încât nu puţine fortăreţe s-ar fi prefăcut în scrum până acum, ei însă cântă de bucurie… Ce va să zică asta…?</p>
                  <p rend="justify">—  Farmece! răspundeau alţii.</p>
                  <p rend="justify">—  Ghiulelele nu dărâmă zidurile. Grenadele se rostogolesc de pe acoperişuri ca nişte gogoloaie de pâine. Farmece! farmece! repetau. Nu ne aşteaptă nimic bun aici!</p>
                  <p rend="justify">Căpeteniile erau gata să creadă că sunetele acestea au şi alte rosturi tainice. Câte unii însă le tălmăceau altfel şi Sadowski rosti cu voce tare înadins, ca să-l poată auzi Miller:</p>
                  <p rend="justify">—  Trebuie s-o ducă tare bine, de vreme ce se veselesc; cu alte cuvinte, până acum am risipit în zadar atâta pulbere.</p>
                  <p rend="justify">—  Şi aşa n-aveam prea multă, adăugă prinţul Heski.</p>
                  <p rend="justify">—  Îl avem în schimb pe Poliocertes, răspunse Sadowski pe asemenea ton, încât nu se putea înţelege dacă glumeşte sau vrea să-l linguşească pe Miller.</p>
                  <p rend="justify">Acesta socoti vorbele împotriva lui, deoarece îşi muşcă mustaţa.</p>
                  <p rend="justify">—  O să vedem, dacă o să mai cânte peste un ceas! rosti întorcându-se spre ceilalţi şi porunci să se înteţească focul tunurilor.</p>
                  <p rend="justify">Dar poruncile fură îndeplinite cu prea multă înflăcărare; din pricina grabei, oştenii ridicară ţevile prea sus, aşa că ghiulelele începură să treacă pe deasupra ţintei. Unele, zburând peste biserică şi mânăstire, ajungeau în şanţurile suedeze din cealaltă parte, rupând afetele, aruncând în văzduh parapetele îngrădite şi omorând oamenii.</p>
                  <p rend="justify">Se scurse un ceas, apoi al doilea. În turnul bisericii răsuna mereu cântecul de sărbătoare.</p>
                  <p rend="justify">Miller se uita cu ocheanul din Częstochowa. Privi îndelung. Cei de faţă băgară de seamă că mâna cu care ţinea ocheanul îi tremura tot mai tare; în cele din urmă, se întoarse spre celelalte căpetenii şi strigă:</p>
                  <p rend="justify">—  Ghiulelele nu fac nici o stricăciune!</p>
                  <p rend="justify">Bătrânul războinic fu cuprins de o mânie cumplită. Dădu cu ocheanul de pământ, de se făcu ţăndări.</p>
                  <p rend="justify">—  Cântecul ăsta mă înnebuneşte! zbieră.</p>
                  <p rend="justify">Tocmai atunci veni în galop de Fossis.</p>
                  <p rend="justify">—  Luminăţia ta, zise, nu putem săpa tunelul. Sub stratul de pământ începe stânca. Aici e nevoie de mineri.</p>
                  <p rend="justify">Miller înjură, dar nici nu apucă să sfârşească bine, că sosi iarăşi în goana calului o căpetenie din şanţurile de la Częstochowa, salută ostăşeşte şi spuse:</p>
                  <p rend="justify">—  Ne-au sfărâmat cel mai mare tun! Să aducem altul de la Lgota?</p>
                  <p rend="justify">Focul slăbise întrucâtva şi cântecul se auzea acum mai limpede.</p>
                  <p rend="justify">Miller se îndreptă fără o vorbă spre cvartirul său. Nu porunci să se oprească lupta. Era hotărât să-i istovească pe asediatori. Mânăstirea era apărată numai de două sute de oameni, pe când el avea destui oşteni de schimb.</p>
                  <p rend="justify">Se lăsă noaptea, dar tunurile bubuiau fără încetare; apărătorii răspundeau acum mai des decât în timpul zilei, fiindcă focurile suedezilor le arătau mai bine unde să ţintească. De multe ori, abia izbuteau oştenii să se aşeze în jurul bobotăii, deasupra căreia atârna cazanul, că din întuneric şi venea în zbor dinspre mânăstire ghiuleaua aducătoare de moarte. Focul împroşca văzduhul cu vreascuri şi snopi de scântei, iar oştenii se împrăştiau cu ţipete îngrozite, căutându-şi adăpost alături de alţi tovarăşi sau rătăcind îngheţaţi, flămânzi şi înfricoşaţi prin bezna nopţii.</p>
                  <p rend="justify">Pe la mijlocul nopţii, focul apărătorilor se înteţi atât de mult, încât nu mai era cu putinţă să aprinzi nici o mână de vreascuri în bătaia tunurilor. Se părea că cei împresuraţi vor să spună în graiul tunurilor: „Vreţi să ne obosiţi… Încercaţi, haideţi să ne luăm la întrecere!”</p>
                  <p rend="justify">Se scurse un ceas, apoi al doilea. Începu să cadă o ploaie măruntă, ca o ceaţă rece şi pătrunzătoare, care se îndesea pe alocuri, alcătuind parcă stâlpi, coloane şi poduri ce păreau roşii în lumina focului.</p>
                  <p rend="justify">Printre stâlpii aceia neobişnuiţi şi arcurile ploii se vedeau în răstimpuri zidurile ameninţătoare ale mânăstirii care se preschimba văzând cu ochii; o dată părea mai înaltă decât de obicei, apoi iarăşi parcă se prăbuşea într-o prăpastie. Între şanţuri şi ziduri se arcuiau parcă bolţi nedesluşite şi coridoare, alcătuite din ceţuri şi întuneric, prin care veneau în zbor ghiulelele morţii. Uneori văzduhul se limpezea deasupra mânăstirii, ca luminat de fulgere. Atunci întăriturile, pereţii semeţi şi turnurile albeau strălucitor, apoi se stingeau.</p>
                  <p rend="justify">Oştenii începură să privească înaintea lor cu temeri mohorâte, superstiţioase. Din când în când se înghionteau între ei şoptind:</p>
                  <p rend="justify">—  Ai văzut? Mânăstirea asta apare şi dispare ca la poruncă… Nu e lucru curat!</p>
                  <p rend="justify">—  Eu am văzut şi altceva, spuse altul. În timp ce ocheam cu tunul care a fost sfărâmat, fortăreaţa a început deodată să sară şi să dănţuiască, ca şi când o trăgea cineva cu frânghia când în sus, când în jos. Mai nimereşte, dacă eşti în stare!</p>
                  <p rend="justify">Spunând acestea, oşteanul zvârli peria tunului şi după o clipă adăugă:</p>
                  <p rend="justify">—  Degeaba stăm aici!… Nu punem noi mâna pe bănuţii lor… Brr, da frig mai e! Aveţi acolo o căldare cu smoală, daţi-i foc, să ne încălzim măcar mâinile!</p>
                  <p rend="justify">Unul dintre oşteni se apucă să dea foc la smoală cu ajutorul unei feştile muiate în pucioasă. O aprinse mai întâi la un capăt, apoi începu s-o cufunde încet în smoală.</p>
                  <p rend="justify">—  Stingeţi lumina! tună glasul căpeteniei.</p>
                  <p rend="justify">Dar aproape în acelaşi timp răsună explozia ghiulelei, un ţipăt scurt, întrerupt, şi lumina se stinse.</p>
                  <p rend="justify">Noaptea aduse pagube mari suedezilor. Pieriră o mulţime de oameni pe lângă focuri; în câteva locuri se risipiră în toate părţile, astfel încât unele polcuri, o dată împrăştiate, nu se mai alcătuiră la loc până dimineaţa. Asediaţii, vrând parcă să arate că n-au nevoie de somn, trăgeau înainte cu sârg.</p>
                  <p rend="justify">Zorii luminară pe ziduri feţele supte, palide de nesomn, dar înviorate de fierbinţeală. Preotul Kordecki îşi petrecu toată noaptea în biserică întins în formă de cruce; odată cu ivirea zorilor, apăru pe întărituri şi glasu-i blajin se auzi lângă tunuri, la parapete şi la poartă:</p>
                  <p rend="justify">—  Se-face dimineaţă, copii… Fie binecuvântată lumina Domnului! Nu sunt stricăciuni nici la biserică, nici la clădirile celelalte… Focul a fost stins şi n-a murit nimeni. Jupâne Mosiński, o ghiulea a căzut sub leagănul copilului domniei tale şi s-a stins fără să-i facă vreun rău. Mulţumeşte-i Sfintei Fecioare şi dă-ţi osteneala în semn de recunoştinţă.</p>
                  <p rend="justify">—  Să-i fie numele cinstit în veci! răspunse Mosiński. Fac tot ce pot!</p>
                  <p rend="justify">Priorul porni mai departe. Când ajunse la Czarniecki şi la Kmicic, se luminase de-a binelea. Pe Kmicic nu-l văzu, pentru că acesta trecuse de cealaltă parte să cerceteze armătura de lemn, atinsă puţin de o ghiulea suedeză. Preotul întrebă numaidecât:</p>
                  <p rend="justify">—  Dar Babinicz unde e? Nu cumva doarme?</p>
                  <p rend="justify">—  Eu să dorm într-o noapte ca asta! răspunse jupân Andrzej, căţărându-se pe zid. Nu m-ar lăsa cugetul! Mai bine veghez la porunca Sfintei Fecioare.</p>
                  <p rend="justify">—  E mai bine, e mai bine, slugă credincioasă! întări preotul Kordecki.</p>
                  <p rend="justify">Dar jupân Andrzej zări în aceeaşi clipă o luminiţă, care licărea departe în tabăra suedeză, şi strigă:</p>
                  <p rend="justify">—  Uite colo un foc, ocheşte, saltă mai sus, trageţi în feciorii de câini!</p>
                  <p rend="justify">Preotul Kordecki zâmbi ca un arhanghel, văzând asemenea vrednicie, şi se întoarse la mânăstire, ca să le trimită celor trudiţi fiertură de bere amestecată din belşug cu bucăţi de brânză.</p>
                  <p rend="justify">După vreo jumătate de ceas, se apropiară femeile, călugării şi cerşetorii bisericii, purtând în mâini străchini şi găleţi aburinde.</p>
                  <p rend="justify">Oştenii le apucară în grabă şi în curând de-a lungul întăriturilor se auziră sorbituri lacome. Lăudară cu toţii fiertura, spunând:</p>
                  <p rend="justify">—  Hrană pe cinste, nu răbdăm de foame în slujba Sfintei Fecioare!</p>
                  <p rend="justify">—  Mai rău de suedezi! adăugară alţii. În noaptea asta nu şi-au putut fierbe ciorba, iar în cea următoare va fi şi mai rău.</p>
                  <p rend="justify">—  S-au săturat până în gât, câinii! Mai mult ca sigur că o să ne lase să ne odihnim în timpul zilei. Cred că şi tunurile le-au răguşit de atâta strănutat.</p>
                  <p rend="justify">Oştenii se înşelau, fiindcă ziua nu avea să le aducă odihna râvnită.</p>
                  <p rend="justify">Când căpeteniile veniră dimineaţa cu rapoartele şi-i spuseră lui Miller că, deşi trăseseră toată noaptea, nu făcuseră nici o stricăciune, suferind, în schimb pagube însemnate în oameni, ghinărarul se îndârji şi porunci să continue focul.</p>
                  <p rend="justify">—  Până la urmă tot trebuie sa obosească! îi spuse prinţului Heski.</p>
                  <p rend="justify">—  Facem mare risipă de pulbere! răspunse acesta.</p>
                  <p rend="justify">—  Şi ei nu fac?</p>
                  <p rend="justify">—  Ei trebuie să aibă din belşug rezerve de silitră şi pucioasă, iar cărbuni o să le dăm noi, dacă izbutim să aprindem măcar o clădire. La adăpostul nopţii m-am furişat la picioarele zidului de apărare şi, cu tot zgomotul, am auzit uruitul unei mori; nu poate fi decât o moară care face pulbere.</p>
                  <p rend="justify">—  Am să dau poruncă să se tragă până la asfinţitul soarelui cu aceeaşi tărie ca şi ieri. O să ne odihnim la noapte. Să vedem dacă nu trimit vreo solie.</p>
                  <p rend="justify">—  Luminăţia ta, ştii că au trimis la Wittemberg?</p>
                  <p rend="justify">—  Ştiu, o să trimit şi eu după balimezurile{30} cele mari. Dacă nu putem să-i înfricoşăm sau să iscăm pojarul în incinta zidurilor, va trebui să facem o spărtură.</p>
                  <p rend="justify">—  Aşadar, luminăţia ta, gândeşti că feldmareşalul va încuviinţa împresurarea?</p>
                  <p rend="justify">—  Feldmareşalul îmi cunoaşte planul şi n-a zis nimic, răspunse Miller cu asprime. Dacă nenorocul va continua să mă prigonească, feldmareşalul mă va certa, în loc să mă laude, şi va lăsa toată vina în spinarea mea. Iar regele, o ştiu prea bine, o să-i dea lui dreptate. Nu puţine am avut de suferit din pricina dispoziţiei proaste a feldmareşalului, de parcă eu sunt vinovat că-l chinuie mal francese, cum zic italienii.</p>
                  <p rend="justify">—  Nu mă îndoiesc că va arunca toată vina în spinarea luminăţiei tale, mai ales când se va arăta că Sadowski a avut dreptate.</p>
                  <p rend="justify">—  Ce fel de dreptate? Sadowski ţine partea călugărilor, ca şi când s-ar afla în slujba lor! Dar el ce spune?</p>
                  <p rend="justify">—  Spune că aceste bubuituri se vor auzi în toată ţara, de la Marea Baltică până la pragul Carpaţilor.</p>
                  <p rend="justify">—  În asemenea împrejurare, măria sa n-are decât să poruncească să-l jupoaie pe Wrzeszczowicz şi să-i trimită pielea în dar acestei mânăstiri, pentru că el a pus la cale împresurarea.</p>
                  <p rend="justify">Miller îşi luă capul în mâini.</p>
                  <p rend="justify">—  Musai să sfârşim cât mai repede! Îmi spune mie ceva că la noapte vor trimite pe cineva să negocieze. Acum însă tunurile să vorbească!</p>
                  <p rend="justify">Ziua se scurse, aşadar, ca şi cea de ieri, plină de bubuituri, fum şi flăcări. Multe altele aveau să mai treacă la fel peste Jasna Góra. Apărătorii stingeau pojarul şi trăgeau şi ei cu tot atâta vrednicie. Jumătate din oşteni se odihneau, iar cealaltă jumătate se afla pe întărituri.</p>
                  <p rend="justify">Oamenii începură să se obişnuiască treptat cu bubuiturile care nu mai conteneau, mai ales când se convinseră că nu făceau pagube mari. Pe cei cu mai puţină experienţă îi întărea credinţa, dar erau printre ei şi oşteni, vechi, dedaţi cu războiul, care luptau ca nişte oameni de meserie. Aceştia îi înconjurau şi pe ţărani.</p>
                  <p rend="justify">Soroka se bucura de multă trecere printre ei, deoarece, petrecându-şi o mare parte din viaţă în război, se arăta atât de nepăsător faţă de zgomotele năprasnice, ca şi hangiul la ţipetele beţivilor. Seara, când bubuiturile conteneau, le povestea celorlalţi despre asediul de la Zbaraż. El nu fusese acolo, dar aflase totul de la oştenii care scăpaseră cu viaţă şi le istorisea:</p>
                  <p rend="justify">—  La Zbaraż tăbărâseră atâţia cazaci, tătari şi turci, că numai bucătarii şi erau mai mulţi decât suedezii de aici. Şi ai noştri tot nu s-au supus. Afară de asta, duhurile rele n-au aici nici o putere, pe când acolo numai vinerea, sâmbăta şi duminica nu-i ajutau pe netrebnici, căci în celelalte zile îi înspăimântau pe apărători în fiecare noapte. Trimiteau moartea în întărituri, ca să se arate oştenilor şi să-i descurajeze. Ştiu asta de la unul care a văzut-o cu ochii lui.</p>
                  <p rend="justify">—  Cum a văzut-o? întrebară sătenii curioşi, îngrămădindu-se în jurul vagmistrului.</p>
                  <p rend="justify">—  Cu ochii lui! Tocmai se întorcea de la săpatul unei fântâni, fiindcă duceau mare lipsă de apă; bălţile miroseau îngrozitor. Merge el ce merge şi deodată zăreşte o făptură îmbrăcată în negru, care venea spre el.</p>
                  <p rend="justify">—  În negru, nu în alb?</p>
                  <p rend="justify">—  În negru; în timp de război moartea se îmbracă în negru. Se întuneca. Oşteanul se apropie şi întreabă: „Werdo?”{31} dar ea nimic. Trage de linţoliu şi vede un… schelet.,Ce cauţi aici?” întreabă. „Eu”- răspunde ea, „sunt moartea şi am să vin să te iau peste o săptămână.” Oşteanul a înţeles că nu-i a bună. „De ce, întreabă, abia peste o săptămână, mai repede nu poţi?” Iar ea: „Nu pot să-ţi fac nimic înainte de a trece o săptămână, aşa sună porunca.” Oşteanul îşi spune atunci în gând: „De, n-am ce face, dar dacă acum nu poate să-mi facă nici un rău, măcar să-i plătesc cum se cuvine.” Şi unde nu mi ţi-o învăluie în linţoliu şi începe s-o trântească de pietre! Ea începe să strige şi să-l roage: „O să vin peste două săptămâni.” „Nu se poate!” „O să vin peste trei, peste patru, peste zece, când se va sfârşi asediul, peste un an, peste doi, peste cincisprezece!” „Nu se poate!” „Vin peste cincizeci de ani!” Oşteanul se opreşte şi cugetă: „Acum am cincizeci şi cu încă cincizeci ajung suta. E destul!” I-a dat drumul şi trăieşte şi astăzi; la bătălie se duce ca la nuntă, ce-i pasă!</p>
                  <p rend="justify">—  Dacă-i era frică, se ducea pe copcă?</p>
                  <p rend="justify">—  De moarte nu e bine să te temi niciodată! răspunse Soroka. Oşteanul acela a făcut bine şi la alţii, fiindcă atâta a sfărâmat-o şi a căznit-o, că nu şi-a venit în fire trei zile, iar în acest răstimp n-a mai murit nimeni în tabără, deşi au ieşit la năvală asupra duşmanului.</p>
                  <p rend="justify">—  Nu ieşim şi noi în vreo noapte asupra suedezilor?</p>
                  <p rend="justify">—  Asta nu-i treaba noastră, răspunse Soroka. Întrebarea din urmă şi răspunsul le auzi şi Kmicic, care se afla nu prea departe, şi se lovi cu palma peste frunte. După aceea, se uită la şanţurile suedeze. Se lăsase întunericul. De vreun ceas se înstăpânise o linişte adâncă. Se vede că oştenii trudiţi adormiseră lângă tunuri.</p>
                  <p rend="justify">Departe, la două bătăi de tun, licăreau focurile, dar în şanţurile cele mari domneau beznele nopţii.</p>
                  <p rend="justify">—  Nici nu le trece prin minte, nu bănuiesc nimic, n-au cum să bănuiască! şopti Kmicic de unul singur.</p>
                  <p rend="justify">Şi se duse drept la jupân Czarniecki care, stând lângă afet, număra boabele mătăniilor şi îşi lovea unul de altul picioarele îngheţate.</p>
                  <p rend="justify">—  E un frig straşnic, rosti, văzându-l pe Kmicic, şi-mi plezneşte capul din pricina bubuiturilor; două zile şi o noapte fără întrerupere! îmi vâjâie urechile întruna.</p>
                  <p rend="justify">—  Cui nu i-ar vâjâi de atâta zgomot! Azi însă ne vor da pace. Dorm cu toţii buştean. Am putea să-i prindem în bârlogul lor, ca pe urs; cred că nu i-ar trezi nici împuşcăturile flintelor.</p>
                  <p rend="justify">—  Oho! făcu Czarniecki, ridicându-şi capul, la ce te gândeşti?</p>
                  <p rend="justify">—  Mă gândesc la Zbaraż, acolo asediaţii au făcut multă stricăciune, dând năvală asupra gloatelor.</p>
                  <p rend="justify">—  Tu eşti ca lupul noaptea, nu te gândeşti decât la sânge!</p>
                  <p rend="justify">—  Pe viul Dumnezeu şi pe rănile lui, hai să năvălim asupra lor! O să-i tăiem cum se taie şi o să le ţintuim tunurile. Nu se aşteaptă la nimic.</p>
                  <p rend="justify">Jupân Czarniecki sări în picioare.</p>
                  <p rend="justify">—  Şi mâine o să-şi piardă minţile de furie! Se gândesc pesemne că ne-au înfricoşat destul şi aşteaptă să ne supunem. Vor avea răspunsul. Pe legea mea, îmi place gândul tău, asta zic şi eu ispravă vrednică de nişte viteji. Cum de nu mi-a trecut şi mie prin cap! Trebuie să-l vestim pe părintele Kordecki. El porunceşte aici!</p>
                  <p rend="justify">Plecară.</p>
                  <p rend="justify">Preotul Kordecki se sfătuia în trapezărie cu spătarul de Sieradz. Auzind paşi, înălţă capul şi, dând la o parte lumânarea, întrebă:</p>
                  <p rend="justify">—  Cine-i acolo? S-a întâmplat ceva?</p>
                  <p rend="justify">—  Eu sunt, Czarniecki. răspunse jupân Piotr, şi cu mine se află şi Babinicz. Nu putem să dormim, pentru că grozav mai miros suedezii ăştia. Babinicz, părinte, e un zvânturat care nu poate sta locului. Se tot învârte şi se răsuceşte, pentru că tare ar vrea să se ducă la suedezi, să-i întrebe dacă mâine vor trage la fel sau ne vor lăsa liniştiţi.</p>
                  <p rend="justify">—  Cum aşa? întrebă preotul Kordecki fără să-şi ascundă uimirea. Babinicz vrea să iasă din fortăreaţă…?</p>
                  <p rend="justify">—  Însoţit, însoţit, se grăbi să adauge jupân Piotr, de mine şi de câteva zeci de oameni. Se pare că cei din şanţuri dorm somn de piatră; nu se văd focuri şi nici străji. Ne cred tare neputincioşi.</p>
                  <p rend="justify">—  O să ţintuim tunurile! adăugă Kmicic cu înflăcărare.</p>
                  <p rend="justify">—  Daţi-l încoace pe Babinicz ăsta! strigă spătarul, că vreau să-l îmbrăţişez. Te mănâncă acul, bărzăune, ai vrea să înţepi şi noaptea? Asta e o treabă nemaipomenită, care se poate sfârşi cu mare folos. Dumnezeu ne-a dat un singur lituanian, dar e turbat rău şi colţos. Eu încuviinţez asemenea ispravă; nimeni nu se va pune împotrivă şi sunt gata să merg şi eu!</p>
                  <p rend="justify">Preotul Kordecki, care se înspăimântase la început, temându-se de vărsarea-de sânge, mai ales că el nu-şi punea viaţa în primejdie, cercetă îndeaproape propunerea şi o socoti vrednică de apărătorii Mariei.</p>
                  <p rend="justify">—  Lăsaţi-mă să mă rog! spuse.</p>
                  <p rend="justify">Şi, îngenunchind înaintea icoanei Maicii Domnului, se rugă o vreme cu braţele desfăcute, apoi se ridică înseninat.</p>
                  <p rend="justify">—  Acum rugaţi-vă şi voi, le zise, iar după aceea duceţi-vă!</p>
                  <p rend="justify">Un sfert de ceas mai târziu, ieşiră tuspatru şi plecară pe întărituri. Şanţurile suedeze dormeau în depărtare. Noaptea era întunecoasă.</p>
                  <p rend="justify">—  Câţi oameni vrei să iei, domnia ta? îl întrebă preotul Kordecki pe Kmicic.</p>
                  <p rend="justify">—  Eu?… se miră jupân Andrzej. Eu nu sunt conducător şi nu cunosc locurile aşa de bine ca jupân Czarniecki. Merg şi eu cu sabia, dar oamenii să-i conducă jupân Czarniecki. Aş vrea să-l iau şi pe Soroka, fiindcă e tare priceput la treburi de astea.</p>
                  <p rend="justify">Lui jupân Czarniecki şi priorului le plăcu răspunsul, în care văzură limpede dovada umilinţei. Se apucară îndată de treabă. Aleseră oamenii, porunciră tuturor să păstreze tăcere deplină şi începură să dea la o parte bulumacii, pietroaiele şi cărămizile care astupau locul de trecere.</p>
                  <p rend="justify">Toate acestea durară aproape un ceas. În sfârşit, deschizătura era gata şi oamenii începură să coboare în adâncul îngust. Aveau săbii, pistoale, unii flinte, iar câţiva dintre ţărani – coase cu ascuţişul în prelungirea cozii de lemn, arme pe care le mânuiau cu cea mai mare îndemânare.</p>
                  <p rend="justify">După ce ieşiră cu toţii în afara întăriturilor, se numărară; jupân Czarniecki trecu în frunte, Kmicic rămase la urmă şi porniră în tăcere de-a lungul zidului de apărare, ţinându-şi răsuflarea; ca lupii care se furişează la oi.</p>
                  <p rend="justify">Cu toate acestea, se auzea uneori zăngănitul coaselor lovite una de alta sau scrâşnetul pietrei sub picior, care vesteau că merg mai departe. Ajungând aproape de poale, jupân Czarniecki se opri. Lăsă aici o parte,din oameni, nu departe de şanţuri, sub conducerea lui Janicz, un oştean ungur priceput, poruncindu-le să se arunce la pământ, iar el o luă puţin spre dreapta şi, călcând peste pământul moale care înăbuşea zgomotul paşilor, porni mai repede în fruntea celorlalţi. Vroia să ocolească şanţul, să-i lovească din spate pe suedezii adormiţi şi să-i împingă spre mânăstire în locul în care aşteptau oamenii lui Janicz. Aşa îl sfătuise Kmicic care, mergând acum lângă el cu sabia scoasă, îi şopti:</p>
                  <p rend="justify">—  Nu încape îndoială că între şanţ şi grosul taberei locul e pustiu. Străjile, dacă sunt, se află înaintea şanţului, nu de partea cealaltă… Aşa că îi înconjurăm nestingheriţi şi năvălim asupra lor dinspre tabără, de unde se aşteaptă cel mai puţin la un atac.</p>
                  <p rend="justify">—  Bine, răspunse jupân Piotr, nu trebuie să scape nici unul dintre ei!</p>
                  <p rend="justify">—  Domnia ta, dacă strigă vreunul după ce ajungem în spatele lor, mai spuse jupân Andrzej, să-mi îngădui să răspund eu… Mă pricep să ciripesc nemţeşte ca şi în polonă, aşa că o să creadă că vine cineva de la ghinărar din tabără.</p>
                  <p rend="justify">—  Numai să nu fie străji dincolo de şanţ.</p>
                  <p rend="justify">—  Dacă sunt, tragem şi dăm năvală îndată. Până să înţeleagă ce şi cum, am ajuns la ei.</p>
                  <p rend="justify">—  E timpul să cotim, se vede capătul şanţului, spuse jupân Czarniecki.</p>
                  <p rend="justify">Se întoarse şi porunci încet:</p>
                  <p rend="justify">—  La dreapta, la dreapta!</p>
                  <p rend="justify">Şiragul îndeplini porunca în tăcere. Deodată, luna tivi cu aur marginea norilor şi văzduhul se lumina puţin. Văzură întinderea pustie dinafară şanţului. După cum prevăzuse Kmicic, nu erau străji; la ce bun să mai pună oameni de pază între propriile şanţuri şi tabără care se afla mai departe. Nici cea mai pătrunzătoare căpetenie nu putea să-şi închipuie că din această parte avea să vie vreo primejdie.</p>
                  <p rend="justify">—  Acum să înaintăm în cea mai mare tăcere! porunci jupân Czarniecki. Se văd corturile.</p>
                  <p rend="justify">—  În două din ele este lumină… Oamenii veghează încă… Trebuie să fie căpeteniile.</p>
                  <p rend="justify">—  Intrarea din spate musai să fie destul de largă.</p>
                  <p rend="justify">—  Fără îndoială, adeveri Kmicic. Pe acolo intră tunurile şi oştenii… Uite că începe valul de apărare. Aveţi grijă să nu zăngănească armele… Ajunseră la valul înălţat în spatele şanţurilor. Se aflau, aici căruţele cu care aduceau pulberea şi ghiulelele, Nu le păzea nimeni, aşa că trecură de ele şi începură să se caţere fără greutate pe valul de pământ; panta era lină, cum prevăzuseră şi bine bătătorită. Aşa ajunseră la corturi şi se opriră cu armele pregătite în apropiere. În două licăreau într-adevăr luminiţe. Kmicic schimbă câteva cuvinte cu Czarniecki, apoi spuse:</p>
                  <p rend="justify">—  Întâi mă duc eu la cei care nu s-au culcat încă… Aşteptaţi să trag cu pistolul şi vă repeziţi asupra lor!</p>
                  <p rend="justify">Spunând acestea, plecă.</p>
                  <p rend="justify">Izbânda atacului era asigurată, aşa că nu se mai strădui să meargă fără cel mai mic zgomot. Trecu pe lângă câteva corturi cufundate în întuneric; nu se trezi nimeni, nu-l întreba nimeni: „Werda?”</p>
                  <p rend="justify">Oştenii de la Jasna Góra auzeau hârşâitul paşilor îndrăzneţi şi bătaia propriilor inimi: Kmicic ajunse la cortul luminat, ridică pulpana care ţinea loc de uşă şi, intrând, se opri cu pistolul în mână şi cu sabia atârnând de lanţug.</p>
                  <p rend="justify">Se opri, deoarece îl orbi o lumina puternică; pe o măsuţă de campanie se afla un sfeşnic cu şase braţe în care ardeau lumânări strălucitoare.</p>
                  <p rend="justify">La măsuţă şedeau trei căpetenii aplecate deasupra hărţilor. Cea din mijloc lucra cu atâta râvnă, încât părul lung îi odihnea pe foile albe. Auzind că intra cineva, îşi înălţă capul şi întrebă cu glas liniştit:</p>
                  <p rend="justify">—  Cine-i acolo?</p>
                  <p rend="justify">—  Un oştean, răspunse Kmicic.</p>
                  <p rend="justify">Atunci şi celelalte două căpetenii îşi îndreptară privirile spre el.</p>
                  <p rend="justify">—  Ce oştean, de unde? întrebă primul; era de Fossis care conducea lucrările de împresurare.</p>
                  <p rend="justify">—  De la mânăstire, răspunse Kmicic.</p>
                  <p rend="justify">În glasul lui răsuna ameninţarea.</p>
                  <p rend="justify">De Fossis zvâcni în picioare şi îşi feri ochii de lumină. Kmicic sta drept şi neclintit ca o vedenie, doar chipu-i ameninţător, semănând cu capul unei păsări, de pradă, prevestea primejdia.</p>
                  <p rend="justify">Cu toate acestea, prin mintea lui de Fossis fulgeră gândul că poate să fie un fugar de la mânăstire, aşa că îl mai întrebă repezit:</p>
                  <p rend="justify">—  Şi ce pofteşti de la noi?</p>
                  <p rend="justify">—  Iată ce poftesc! tună Kmicic.</p>
                  <p rend="justify">Şi trase cu pistolul drept în pieptul suedezului.</p>
                  <p rend="justify">Atunci strigăte năprasnice, însoţite de împuşcături, răsunară în întărituri. De Fossis se prăbuşi, cum se prăbuşeşte pinul lovit de trăznet, a doua căpetenie se repezi cu spada la Kmicic, dar acesta îl izbi cu sabia între ochi, de se auzi scrâşnetul oţelului sfărâmând osul; al treilea suedez se aruncă la pământ, vrând să se strecoare pe sub peretele cortului, dar Kmicic sări după el, îi puse piciorul pe spinare şi-l ţintui la pământ cu o împunsătură de sabie.</p>
                  <p rend="justify">În acest timp, noaptea liniştită se preschimbase în ziua judecăţii de apoi. Îndemnurile sălbatice: „Loveşte, ucide!” se amestecau cu urletul şi strigătele de ajutor ale suedezilor, înnebuniţi de spaimă, oştenii ieşeau afară din corturi, neştiind încotro s-o apuce şi pe unde să fugă. Unii, neînţelegând de la început din ce parte venea atacul, se repezeau orbeşte spre cei de la Jasna Góra şi piereau de săbii, coase şi securi, înainte de a izbuti să strige „pardon”. Alţii îşi străpungeau pe întuneric cu spadele proprii tovarăşii sau, neînarmaţi, îmbrăcaţi numai pe jumătate, fără pălării, încremeneau cu braţele ridicate; alţii, în sfârşit, cădeau la pământ printre corturile răsturnate. O mică parte vroiau să se apere, dar mulţimea înspăimântată îi împingea, îi răsturna şi-i călca în picioare. Gemetele muribunzilor, strigătele sfâşietoare ale suedezilor, care cerşeau îndurare, măreau şi mai mult învălmăşeala.</p>
                  <p rend="justify">În cele din urmă, când ţipetele arătară limpede că năvala nu venise dinspre mânăstire, ci din spate, dinspre partea în care se aflau suedezii, oştenii din şanţuri, fură cuprinşi de o adevărată nebunie. Credeau pesemne că steagurile polone aliate îi atacaseră pe neaşteptate.</p>
                  <p rend="justify">Pâlcuri întregi de pedestraşi săriră din şanţuri şi alergară spre mânăstire, de parcă vroiau să-şi afle adăpost între zidurile ei. Dar strigătele arătară că nimeriseră peste ceata ungurului Janicz, care-i tăie pe toţi la poalele fortăreţei.</p>
                  <p rend="justify">Oştenii de la Jasna Góra, izbind, împingând şi călcând în picioare, ajunseră la tunuri. Oamenii cu piroanele pregătite se repeziră îndată la ele, iar ceilalţi îşi continuară truda sfâşietoare. Ţărani, care n-ar fi putut ţine piept luptătorilor muştruluiţi, se aruncau acum câte patru-cinci inşi asupra unor grupuri mult mai mari.</p>
                  <p rend="justify">Viteazul polcovnic Horn, staroste de Krzepice, se strădui să adune în jurul lui oştenii risipiţi. Sări deci afară de şanţ şi începu să strige şi să facă semne cu spada. Suedezii îl recunoscură şi începură să se strângă din toate părţile, dar în spatele lor, şi odată cu ei, veneau şi atacatorii care nu puteau fi deosebiţi în bezna nopţii.</p>
                  <p rend="justify">Deodată, se auzi şuieratul înfricoşător al coasei şi glasul lui Horn se frânse brusc. Oştenii se risipiră iarăşi ca frunzele bătute de vânt. Kmicic şi jupân Czarniecki se aruncară cu vreo cincisprezece oameni asupra lor şi-i hăcuiră până la cel din urmă.</p>
                  <p rend="justify">Întăritura era cucerită.</p>
                  <p rend="justify">Dar în tabăra suedeză trâmbiţele începură să sune de alarmă. Tunurile de la Jasna Góra bubuiră şi ghiulelele aprinse începură să zboare dinspre mânăstire, ca să lumineze drumul oştenilor. Aceştia se întorceau gâfâind şi năclăiţi de sânge, ca lupii care, făcând prăpăd printre oile de la stână, o iau la sănătoasa la auzul vânătorilor care se apropie. Jupân Czarniecki mergea în frunte, iar Kmicic încheia şirul.</p>
                  <p rend="justify">După o jumătate de ceas, se reîntâlniră cu ceata lui Janicz, care nu răspunse la chemare; era singurul om care plătise cu viaţa această ieşire, fiindcă se îndepărtase urmărind o căpetenie suedeză şi fusese nimerit de un plumb tras de oamenii lui.</p>
                  <p rend="justify">Oştenii intrară în incinta zidurilor de apărare în bubuitul tunurilor şi la lumina flăcărilor. La spărtură îi aştepta preotul Kordecki care-i număra pe măsură ce se strecurau prin deschizătură. Nu lipsea nici unul, afară de Janicz.</p>
                  <p rend="justify">Doi oameni plecară să-l aducă şi, o jumătate de ceas mai târziu, se întoarseră cu trupul neînsufleţit; preotul Kordecki vroia să-l înmormânteze cu cinstea cuvenită.</p>
                  <p rend="justify">Liniştea nopţii, o dată întreruptă, nu se mai înstăpâni până în faptul zilei. Pe ziduri trăgeau tunurile, în timp ce printre suedezi domnea o neorânduială cumplită. Vrăjmaşul, necunoscându-şi pagubele şi neştiind dincotro putea veni năvala, părăsi şanţurile cele mai apropiate de mânăstire. Polcuri întregi rătăciră cu deznădejdea în suflet până dimineaţa, nu o dată luându-i pe ai lor drept duşmani şi deschizând focul. Până şi în tabăra suedeză oştenii şi căpeteniile ieşiră din corturi, aşteptând sub cerul liber să treacă această noapte de groaza. Zvonuri temătoare zburau din gură în gură. Unii spuneau că ajutorul sosise, alţii susţineau că toate şanţurile apropiate fuseseră cucerite.</p>
                  <p rend="justify">Miller, Sadowski, prinţul Heski, Wrzeszczowicz şi toate celelalte căpetenii făceau sforţări supraomeneşti să aducă la ordine polcurile înspăimântate. Totodată, tunurile suedeze începură să răspundă cu ghiulele aprinse, ca să împrăştie întunericul şi să îngăduie oştenilor risipiţi să-şi vie în fire.</p>
                  <p rend="justify">O  ghiulea căzu pe capelă, dar lovind acoperişul înclinat, se întoarse sfârâind spre tabără, împrăştiind prin văzduh jerbe de flăcări.</p>
                  <p rend="justify">În cele din urmă, se sfârşi şi această noapte de pomină. Mânăstirea şi tabăra suedeză se liniştiră. Dimineaţa începu să albească acoperişurile bisericii, şindrila împrumută treptat ape roşietice, se lumina de ziuă.</p>
                  <p rend="justify">Miller, însoţit de celelalte căpetenii, veni la şanţul cucerit. Cei de la mânăstire puteau să-l vadă şi să tragă în el, dar bătrânul ghinărar nu mai lua seama la nimic. Vroia să cerceteze cu ochii lui toate stricăciunile, să numere morţii. Ajutoarele călăreau în urma lui; erau cu toţii descumpăniţi, cu chipurile triste şi posomorâte. Ajungând la întăritură, descălecară şi începură să urce. Urmele luptei se vedeau pretutindeni; mai jos, nu departe de tunuri, se aflau corturile răsturnate; unele erau încă în picioare, pustii, tăcute.</p>
                  <p rend="justify">Mormanele de morţi se înălţau mai ales prin corturi, trupurile pe jumătate goale, sfâşiate, cu ochii holbaţi şi spaima îngheţată în pupilele moarte, alcătuiau o privelişte cumplită. Se vede că toţi oamenii aceştia fuseseră surprinşi în timp ce dormeau adânc; unii nici nu erau încălţaţi, prea puţini strângeau spadele în mâinile înţepenite şi aproape nici unul nu avea coiful sau pălăria pe cap. Unii zăceau prin corturi, mai ales spre ieşire, se vede că aceştia abia izbutiseră să se trezească; alţii erau întinşi lângă aripile corturilor, omorâţi în clipa în care vroiau să scape prin fugă. Peste tot atâtea trupuri, iar în câteva locuri asemenea mormane, încât se putea crede că oştenii muriseră din pricina vreunui cataclism al naturii, dar rănile adânci de pe feţe şi piepturi, unele chipuri înnegrite de împuşcături atât de apropiate, încât nu mai apucase să ardă pulberea, vădeau cu prisosinţă că prăpădul fusese făcut de mâna omenească.</p>
                  <p rend="justify">Miller urcă mai sus, spre tunuri; stăteau surde, ţintuite cu piroane, tot atât de ameninţătoare ca nişte biete trunchiuri de copaci; pe o ţeava atârna trupul unui tunar aproape retezat în două de o groaznică tăietură de coasă. Sângele se scursese peste afet, alcătuind sub el o băltoacă destul de întinsă. Miller cercetă totul în amănunt, în tăcere şi cu sprânceana încruntată. Nimeni nu cuteza să întrerupă această tăcere.</p>
                  <p rend="justify">Dealtminteri, cum puteau să ogoiască mânia bătrânului ghinărar care, din pricina lipsei de prevedere, fusese bătut ca un începător. Nu era vorba numai de o înfrângere, ci şi de ruşine, pentru că el însuşi numise fortăreaţa coteţ de găini şi făgăduise s-o sfărâme între degete. El avea nouă mii de oşteni, iar garnizoana număra abia două sute. Pe de altă parte, ghinărarul era un războinic de meserie care lupta împotriva unor călugări.</p>
                  <p rend="justify">Ziua nu începea prea bine pentru Miller.</p>
                  <p rend="justify">Între timp, sosiră pedestraşii şi începură să care morţii. Patru dintre ei se opriră fără poruncă înaintea ghinărarului; pe năsălie se afla un trup omenesc.</p>
                  <p rend="justify">Miller se uită şi îşi acoperi ochi!</p>
                  <p rend="justify">—  De Fossis… rosti surd.</p>
                  <p rend="justify">Abia plecară aceştia, că se apropiară alţii; de astă dată Sadowski porni spre ei şi strigă de departe:</p>
                  <p rend="justify">—  E Horn!</p>
                  <p rend="justify">Horn mai trăia încă şi mai avea înainte multe zile de chinuri îngrozitoare. Ţăranul care-l lovise îl ajunsese doar cu vârful coasei, dar tăietura îi deschise cuşca pieptului. Cu toate acestea, rănitul nu-şi pierduse cunoştinţa. Văzându-l pe Miller şi pe celălalt zâmbi, vru să spună ceva, dar, în locul glasului, îi ieşi din gură o spumă roşie, după care începu să clipească repede din ochi şi leşină.</p>
                  <p rend="justify">—  Duceţi-l în cortul meu! porunci Miller, şi doftorul meu să-l oblojească numaidecât.</p>
                  <p rend="justify">Apoi căpeteniile îl auziră vorbind de unul singur:</p>
                  <p rend="justify">—  Horn, Horn… L-am visat azi-noapte… Îndată după ce m-am culcat… Ciudat lucru…</p>
                  <p rend="justify">Şi, aţintindu-şi privirile în pământ, căzu adânc pe gânduri: deodată, glasul înfricoşat al lui Sadowski îl trezi din îngândurare:</p>
                  <p rend="justify">—  Luminăţia ta, priveşte acolo… mânăstirea…</p>
                  <p rend="justify">Miller se uită şi încremeni uluit.</p>
                  <p rend="justify">Se luminase bine de ziuă, fâşiile de ceaţă se întindeau peste pământ, dar cerul era senin şi trandafiriu în lucirile dimineţii. O trâmbă alburie învăluia vârful Jasnei Góra şi după rânduială firii trebuia să acopere biserica; în pofida aşteptărilor însă, biserica şi turnul se înălţau nu numai deasupra stâncii, ci şi deasupra ceţurilor, sus, tot mai sus, ca şi când se desprindeau de temelie şi atârnau în tăriile albastre.</p>
                  <p rend="justify">Strigătele oştenilor vestiră că şi ei văzuseră minunea.</p>
                  <p rend="justify">—  Ceaţa înşeală ochii! strigă Miller.</p>
                  <p rend="justify">—  Ceaţa e sub biserică! răspunse Sadowski.</p>
                  <p rend="justify">—  Lucru de mirare, dar biserica se află acum de zece ori mai sus decât era ieri, şi atârnă în văzduh, întări prinţul Heski.</p>
                  <p rend="justify">—  Şi urcă şi mai sus, din ce în ce mai sus! exclamară oştenii. Se pierde din ochi…!</p>
                  <p rend="justify">Într-adevăr, ceaţa care acoperea stânca începu să se ridice spre cer, asemenea unui stâlp de fum uriaş, iar biserica, înfiptă parcă în vârful acelui stâlp, părea că se înalţă tot mai sus. În acelaşi timp, sus de tot, aproape sub nori, turnul dispărea în abureala albicioasă; parcă se topea şi se tulbura, până când pieri cu totul.</p>
                  <p rend="justify">Miller se întoarse spre celelalte căpetenii; în ochi i se citea uimirea amestecată cu o spaimă superstiţioasă.</p>
                  <p rend="justify">—  Domniile voastre, spuse, vă mărturisesc că în viaţa mea n-am văzut aşa ceva. E cu totul împotriva firii şi numai vrăjitoriile catolicilor pot să…</p>
                  <p rend="justify">—  I-am auzit, îl întrerupse Sadowski, pe oşteni strigând: „Cum poţi să mai nimereşti o fortăreaţă ca asta!” Într-adevăr, nici eu nu ştiu cum!</p>
                  <p rend="justify">—  Şi ce-o să se întâmple acum, domniile voastre? întrebă prinţul Heski. Biserica mai e acolo în ceaţă ori nu mai e?</p>
                  <p rend="justify">Stătură multă vreme uimiţi şi tăcuţi până când prinţul Heski spuse:</p>
                  <p rend="justify">—  Chiar dacă întâmplarea este în firea lucrurilor, nu vesteşte nimic bun pentru noi. Uitaţi-vă şi domniile voastre, de când am venit aici, n-am făcut nici un pas mai departe!</p>
                  <p rend="justify">—  Ehei, se amestecă Sadowski, dacă ar fi numai atât! La drept vorbind, am suferit o înfrângere după alta… iar noaptea care a trecut a fost cea mai rea din toate. Oştenii îşi pierd curajul şi încep să lupte fără tragere de inimă. Domniile voastre habar n-aveţi ce se vorbeşte prin polcuri. Pe de altă parte, se întâmplă şi alte lucruri de neînţeles; de la o vreme, nimeni nu mai poate să iasă din tabără de unul singur sau în doi, căci cine cutează parcă-l înghite pământul. Îţi vine să crezi că lupii dau târcoale Częstochowei. Am trimis nu demult un stegar cu trei oameni la Wieluń după îmbrăcăminte mai groasă şi de atunci n-am mai auzit nimic de ei…!</p>
                  <p rend="justify">—  O să fie şi mai rău când se va aşeza iarna; de pe acum nopţile sunt destul de friguroase, adăugă prinţul Heski.</p>
                  <p rend="justify">—  Se răreşte ceaţa! spuse deodată Miller.</p>
                  <p rend="justify">Într-adevăr, se iscase vântul şi începuse să se împrăştie abureala. În norii alburii, începu să licărească ceva, în sfârşit, răsări soarele şi văzduhul se limpezi.</p>
                  <p rend="justify">Zidurile mânăstirii se iviră treptat, apoi apăru biserica, mânăstirea întreagă. Toate se aflau la locul lor. Fortăreaţa era liniştită şi tăcută, ca şi când ar fi fost pustie.</p>
                  <p rend="justify">—  Luminăţia ta, zise prinţul Heski repezit, mai încearcă să negociezi cu ei. Trebuie să sfârşim odată!</p>
                  <p rend="justify">—  Şi dacă negocierile nu vor duce la nimic, domniile voastre sunteţi de părere să ridicăm asediul? întrebă Miller posomorât.</p>
                  <p rend="justify">Căpeteniile tăcură. Abia după o clipă, Sadowski începu să vorbească:</p>
                  <p rend="justify">—  Luminăţia ta, ştii mai bine ce se cuvine să faci.</p>
                  <p rend="justify">—  Ştiu, răspunse Miller trufaş, dar vă spun: blestem ziua şi ceasul în care am venit aici, ca şi pe sfetnicii care au pus la cale această împresurare, aici îl străpunse cu privirea pe Wrzeszczowicz. Aflaţi totuşi că, după cele întâmplate, nu voi pleca de aici, până când nu voi preface această fortăreaţă blestemată într-un morman de dărâmături sau voi muri eu însumi!</p>
                  <p rend="justify">Pe chipul prinţului Heski se răsfrângea supărarea. Niciodată nu-l respectase prea mult pe Miller, iar vorbele de mai înainte le socotea drept lăudăroşenie deşartă, nepotrivită cu întăritura nimicită, cu morţii şi tunurile ţintuite. Se întoarse deci spre el şi-i răspunse batjocoritor:</p>
                  <p rend="justify">—  Luminăţia ta, nu poţi să făgăduieşti una ca asta, pentru că vei pleca la cea dintâi poruncă a regelui sau a mareşalului Wittemberg. Câteodată împrejurările ştiu să poruncească mai bine chiar decât regii şi mareşalii.</p>
                  <p rend="justify">Miller îşi încruntă sprâncenele stufoase; Wrzeszczowicz, care-l văzu întunecându-se, spuse în grabă:</p>
                  <p rend="justify">—  Deocamdată să încercăm cu negocierile. O să se supună. Nu poate fi altfel!</p>
                  <p rend="justify">Vorbele îi fură acoperite de glasul vesel al clopotului care chema la slujba de dimineaţă în biserica de la Jasna Góra. Ghinărarul întovărăşit de celelalte căpetenii, porni încet spre Częstochowa, dar n-apucă să ajungă în tabără, când sosi un trimis pe calul plin de spumă.</p>
                  <p rend="justify">—  Vine de la mareşalul Wittemberg! spuse Miller.</p>
                  <p rend="justify">Călăreţul îi întinse o scrisoare. Ghinărarul rupse peceţile, îşi aruncă privirile pe scrisoare şi rosti încurcat:</p>
                  <p rend="justify">—  Nu! E de la Poznań… veşti proaste. În Wielkopolska se ridică şleahticii şi norodul se uneşte cu ei… În fruntea mişcării se află Krzysztof Źegocki care vrea să vie în ajutorul Częstochowei.</p>
                  <p rend="justify">—  Am spus eu că bubuiturile de aici se vor auzi din Carpaţi până la Marea Baltică, mormăi Sadowski. Poporul acesta e foarte schimbător. Nu-i cunoaşteţi încă pe polonezi, o să vedeţi mai târziu de ce sunt în stare.</p>
                  <p rend="justify">—  Bine, bine, o să vedem! răspunse Miller. Mai bine un vrăjmaş pe faţă, decât un aliat prefăcut… S-au predat de bunăvoie, iar acuma pun mâna pe arme… Prea bine, o să cunoască şi ei puterea armelor noastre!</p>
                  <p rend="justify">—  Şi noi pe a lor, se repezi Sadowski. Luminăţia ta, să sfârşim cu Częstochowa asta pe calea negocierilor; să primim orice condiţii… Nu mai e vorba de o fortăreaţă, ci de stăpânirea măriei sale în această ţară.</p>
                  <p rend="justify">—  Călugării se vor supune, zise Wrzeszczowicz. Azi, mâine se vor supune!</p>
                  <p rend="justify">Astfel se sfădeau între ei, în vreme ce la mânăstire, după slujba de dimineaţă, domnea o bucurie nemărginită. Cei care nu luaseră parte la năvală îi întrebau pe cei ce se întorseseră cum a fost, iar aceştia se făleau grozav, ridicând în slavă vitejia lor şi pierderile duşmanului.</p>
                  <p rend="justify">Curiozitatea se înstăpâni până şi printre călugări şi femei. Rantiile albe şi veşmintele femeieşti înfloriră pe ziduri. Era o zi frumoasă, de bucurie deplină. Nevestele se îmbulziră în jurul lui jupân Czarniecki, strigând:</p>
                  <p rend="justify">—  Izbăvitorul şi ocrotitorul nostru!</p>
                  <p rend="justify">El se apără din răsputeri, mai ales când vrură să-i sărute mâinile, şi le spuse, arătând spre Kmicic:</p>
                  <p rend="justify">—  Mulţumiţi-i şi lui! El e Babinicz, dar nu seamănă deloc cu o babă! N-o să vă lase să-i sărutaţi mâinile pentru că sunt încă lipicioase de atâta sânge, dar dacă vreuna din cele mai tinerele va îndrăzni să-l sărute pe gură, gândesc că nu se va arăta scârbit.</p>
                  <p rend="justify">Cele mai tinere aruncau priviri ruşinate şi şăgalnice totodată spre jupân Andrzej, admirându-i boiul frumos: el însă nu răspunse din ochi la întrebările acelea mute, deoarece vederea acestor jupâniţe îi aduse aminte de Oleńka.</p>
                  <p rend="justify">„Ei, draga mea dragă, se gândi, dacă ai şti că mă aflu la porunca Sfintei Fecioare, că o apăr împotriva vrăjmaşilor pe care spre nenorocul meu i-am slujit mai demult…”</p>
                  <p rend="justify">Îşi făgădui să-i scrie lui Kiejdany îndată după ridicarea împresurării şi să-l trimită pe Soroka cu scrisoarea. „Acum nu-i trimit numai vorbe goale şi făgăduieli, fiindcă stau mărturie faptele mele pe care, fără laudă deşartă, am să le înfăţişez în amănunt. Să afle că e meritul ei şi să se bucure!”</p>
                  <p rend="justify">Îl cuprinse o bucurie atât de mare, încât nici nu băgă de seamă jupâniţele care-şi şopteau, depărtându-se:</p>
                  <p rend="justify">—  E un cavaler vrednic, dar pesemne că nu-i stă gândul decât la război şi e tare posac…</p>
               </div>
               <div type="div3">
                  <head>Capitolul XVI.</head>
                  <p rend="justify">La cererea celorlalte căpetenii, Miller începu iarăşi negocierile. Din tabăra suedeză veni la mânăstire un şleahtic polonez de vază, mai în vârstă şi cu vorba aşezată. Apărătorii îl primiră cu bucurie, socotind că numai pro forma şi de nevoie va aduce vorba de supunerea mânăstirii, în fapt, îmbărbătându-i şi întărind noutăţile care ajunseseră până la ei despre răzvrătirea din Wielkopolska, neînţelegerile dintre oştile regale şi suedezi şi despre negocierile lui Jan Kazimierz cu cazacii care se arătau înclinaţi să se întoarcă la vechiul stăpân, în sfârşit, despre înfricoşătoarea ameninţare a hanului tătarilor că vor veni în, ajutorul regelui izgonit, urmărind cu foc şi sabie pe toţi vrăjmaşii lui.</p>
                  <p rend="justify">Dar mare fu dezamăgirea călugărilor, când şleahticul aduse într-adevăr noutăţi numeroase, însă care de care mai înspăimântătoare, în stare să reteze orice înflăcărare, să frângă orice hotărâre şi să clatine cea mai fierbinte credinţă.</p>
                  <p rend="justify">Tăcuţi şi plini de luare-aminte, călugării şi şleahticii se strânseră ciopor în jurul lui în trapezărie; tot ce-i ieşea din gură părea sinceritate şi durere pricinuită de soarta crudă a ţării. Adesea îşi lua capul alb în mâini, vrând parcă să stăpânească răbufnirea de deznădejde, privea la crucifix, îl podideau lacrimile şi spunea cu glas domol, întrerupt, cele ce urmează:</p>
                  <p rend="justify">—  Ah ce vremuri a ajuns să trăiască biata ţară! Nu mai e nimic de făcut; trebuie să ne supunem regelui suedez… Cinstiţi părinţi şi fraţi şleahtici, pentru cine aţi pus mâna pe săbii? Pentru cine vă jertfiţi odihna şi sângele? Pentru cine, printr-o împotrivire zadarnică, din nefericire, vă primejduiţi viaţa, abătând asupra sfântului lăcaş răzbunarea înfricoşătoare a oştilor suedeze neînfrânte? Pentru Jan Kazimierz? când el însuşi şi-a dispreţuit domnia! Nu ştiţi oare că a ales belşugul, ospeţele vesele şi bucuria tihnită, în locul coroanei care-i dădea atâta bătaie de cap, abdicând în folosul lui Carol Gustav?</p>
                  <p rend="justify">Voi nu vreţi să-l părăsiţi, dar el s-a lepădat de voi; voi n-aţi vrut să vă călcaţi jurământul, dar el şi l-a călcat; voi sunteţi gata să muriţi pentru el, dar lui nu-i pasă de voi… Regele nostru legiuit este acum Carol Gustav! Vedeţi să nu atrageţi asupra capetelor voastre nu numai nimicirea, mânia şi răzbunarea suedezilor, ci şi pe aceea a cerului, păcătuind asupra crucii şi a Sfintei Fecioare, pentru că nu asupra năvălitorilor cutezaţi a ridica braţul înarmat, ci asupra propriului stăpân…</p>
                  <p rend="justify">Se aşternu o linişte adâncă, de parcă în trapezărie se simţea suflarea îngheţată a morţii.</p>
                  <p rend="justify">Ce puteţi fi mai rău decât ştirea despre abdicarea lui Jan Kazimierz? Era într-adevăr o veste înşelătoare, dar bătrânul şleahtic o spusese cu lacrimi în ochi înaintea crucii şi a icoanei Sfintei Fecioare.</p>
                  <p rend="justify">Dacă însă era adevărată, atunci orice împotrivire nu mai avea nici un rost.</p>
                  <p rend="justify">Şleahticii îşi acoperiră ochii cu mâinile, iar călugării îşi traseră glugile peste cap şi tăcerea de mormânt continuă: doar preotul Kordecki începu să se roage în şoaptă fierbinte cu buzele palide, în timp ce ochii lui liniştiţi, adânci, luminoşi şi pătrunzători erau aţintiţi asupra şleahticului.</p>
                  <p rend="justify">Acesta simţi asupră-i privirea cercetătoare şi începu să se frământe; vru să-şi păstreze înfăţişarea serioasă de bunătate, virtute îndurerată şi bunăvoinţă, dar nu fu în stare; începu deci să arunce priviri neliniştite spre ceilalţi călugări, iar după o clipă, vorbi astfel mai departe:</p>
                  <p rend="justify">—  Nimic nu poate fi mai rău decât să stârneşti înverşunarea cuiva, profitând de răbdarea lui. Împotrivirea voastră va duce la nimicirea sfintei biserici şi, Doamne fereşte! la impunerea unor condiţii aspre pe care veţi fi siliţi să le ascultaţi. Armele călugărilor trebuie să fie scârba şi depărtarea de treburile lumeşti. Ce legătură aveţi cu vâltoarea războiului voi, pe care îndatoririle de călugări vă îndeamnă la singurătate şi tăcere? Fraţilor cinstiţi şi dragi părinţi! Nu luaţi asupra voastră asemenea înfricoşătoare răspundere!… Nu voiaţi ridicat acest sfânt aşezământ, nu e numai al vostru! Îngăduiţi să înflorească şi să binecuvânteze acest pământ veacuri de-a rândul spre bucuria copiilor şi a nepoţilor voştri!</p>
                  <p rend="justify">Trădătorul îşi împreună mâinile şi lacrimă din belşug; şleahticii şi călugării tăceau; îndoiala puse stăpânire pe toţi, sufletele erau trudite şi aproape de deznădejde, amintirea sforţărilor, irosite zadarnic apăsa inimile ca plumbul.</p>
                  <p rend="justify">—  Aştept răspunsul vostru, sfinţi părinţi! spuse vânzătorul, plecându-şi capul pe piept.</p>
                  <p rend="justify">Deodată, preotul Kordecki se ridică şi cu un glas în care nu se simţea nici cea mai mică şovăială, rosti ca un prooroc:</p>
                  <p rend="justify">—  Domnia ta spui că Jan Kazimierz ne-a părăsit şi s-a lepădat de tron în folosul lui Carol! E o minciună! În sufletul stăpânului nostru izgonit a încolţit nădejdea şi nicicând n-a trudit cu atâta înflăcărare să scape ţara, să recapete tronul şi să vină în ajutorul nostru!</p>
                  <p rend="justify">Masca pieri dintr-o dată de pe chipul vânzătorului, pe care se răsfrângeau acum mânia şi dezamăgirea, cei doi balauri ieşiţi din ungherele sufletului, unde stătuseră ascunşi.</p>
                  <p rend="justify">—  De unde această veste? De unde această siguranţă? întrebă.</p>
                  <p rend="justify">—  De aici! răspunse preotul Kordecki, arătându-i crucea mare de pe perete. Haide, pune degetul pe picioarele rănite ale lui Christos şi repetă încă o dată ce-ai spus?</p>
                  <p rend="justify">Trădătorul începu să se încovoaie, ca sub apăsarea unui braţ de fier; din cotloanele sufletului îi urca în obraji un nou balaur: spaima.</p>
                  <p rend="justify">Dar preotul Kordecki aştepta ameninţător, ca Moise; capu-i părea încununat de raze.</p>
                  <p rend="justify">—  Haide, repetă! îl îndemnă, fără să coboare mâna, cu glasul atât de puternic, de se cutremurară bolţile trapezăriei şi repetară parcă înfricoşate:</p>
                  <p rend="justify">—  Haide, repetă…</p>
                  <p rend="justify">Urmă o tăcere surdă, în sfârşit, se auzi glasul înăbuşit al trimisului:</p>
                  <p rend="justify">—  Eu mă spăl pe mâini…</p>
                  <p rend="justify">—  Ca Pilat! sfârşi preotul Kordecki.</p>
                  <p rend="justify">Vânzătorul se ridică şi ieşi din trapezărie. Trecu repede prin curtea mânăstirii, iar când ajunse în afara porţilor, aproape că începu să fugă, ca şi când îl gonea cineva din urmă.</p>
                  <p rend="justify">În acest timp, jupân Zamoyski se apropie de Czarniecki şi Kmicic, care nu fuseseră la trapezărie, ca să le spună şi lor ce se petrecuse acolo.</p>
                  <p rend="justify">—  Ei, a adus vreo veste bună? întrebă jupân Piotr. Avea o faţă cinstită…</p>
                  <p rend="justify">—  Dumnezeu să ne păzească de asemenea cinste! răspunse spătarul de Sieradz.</p>
                  <p rend="justify">—  Ce-a spus? întrebă şi Kmicic, ridicând puţin fitilul aprins pe care-l ţinea în mână.</p>
                  <p rend="justify">—  A vorbit ca un vânzător plătit.</p>
                  <p rend="justify">—  Poate că de aceea se grăbeşte aşa acum! zise Piotr Czarniecki. Ia uitaţi-vă, domniile voastre, mai că aleargă spre suedezi. Ei, ce-aş mai trimite o ghiulea după el…</p>
                  <p rend="justify">—  Prea bine! spuse Kmicic pe neaşteptate.</p>
                  <p rend="justify">Şi lipi fitilul aprins de deschizătură.</p>
                  <p rend="justify">Tunul bubui înainte ca Zamoyski şi Czarniecki să priceapă ce se întâmpla. Zamoyski se luă cu mâinile de cap.</p>
                  <p rend="justify">—  Pentru Dumnezeu! strigă, ce-ai făcut?… Era un sol!</p>
                  <p rend="justify">—  Am făcut rău, răspunse Kmicic, privind în depărtare, pentru că nu l-am nimerit. S-a ridicat şi fuge mai departe. Ehei, cred că a tras o spaimă!</p>
                  <p rend="justify">Aici se întoarse spre Zamoyski:</p>
                  <p rend="justify">—  Jupâne spătar, chiar dacă-l nimeream în şerteaţă, tot n-aveau cum dovedi că am tras înadins în el, pe legea mea, n-am mai putut să mă stăpânesc. Fitilul a coborât singur. N-aş trage niciodată într-un sol suedez, dar la vederea polonezilor vânzători, mi se-ntorc măruntaiele pe dos!</p>
                  <p rend="justify">—  Ehei, caută să te stăpâneşti. Ar fi fost rău de tot; acum o să-i asuprească şi ei pe trimişii noştri.</p>
                  <p rend="justify">Jupân Czarniecki era prea mulţumit în inima lui, fiindcă Kmicic îl auzi mormăind pe sub nas:</p>
                  <p rend="justify">—  Trădătorul ăsta nu va mai îndrăzni să vie a doua oară ca sol.</p>
                  <p rend="justify">Îl auzi şi Zamoyski şi răspunse:</p>
                  <p rend="justify">—  Nu va fi ăsta, se vor găsi alţii, iar domniile voastre nu puneţi piedici negocierilor; nu trebuie să le întrerupeţi în chip samavolnic, fiindcă tărăgănarea lor e spre binele nostru. Oastea, dacă ne-o va trimite Dumnezeu în ajutor, va avea timp să se întocmească, iar pe deasupra se apropie şi gerul iernii, care va îngreuia şi mai mult asediul. Timpul se scurge în paguba lor şi în folosul nostru.</p>
                  <p rend="justify">Spunând acestea, plecă la trapezărie, unde sfatul continua şi după plecarea solului. Cuvintele trădătorului îi înspăimântaseră pe călugări şi stăteau cu toţii abătuţi. E adevărat că nu crezuseră în abdicarea lui Jan Kazimierz, dar trimisul le adusese, aminte de puterea suedeză de care zilele norocoase dinainte le îngăduiseră să uite. Acum se înfăţişa iarăşi în toată grozăvia ei, care înfricoşase cetăţi şi oraşe mult mai însemnate. Poznań, Varşovia şi Cracovia, fără să mai socotim o mulţime de castele, îşi deschiseseră porţile înaintea învingătorului; cum putea să se apere Jasna Góra, când potopul nenorocirilor se revărsase peste întreaga Republică?</p>
                  <p rend="justify">„O să ne mai apărăm o săptămână, două, trei, se gândeau unii dintre şleahtici şi călugări, dar pe urmă, care va fi sfârşitul acestor sforţări?”</p>
                  <p rend="justify">Toată ţara semăna cu o corabie cufundată în adâncuri; doar mânăstirea se mai înălţa ca un catarg deasupra valurilor. Se mai puteau gândi oare naufragiaţii agăţaţi de acest catarg la scăparea lor, ca să nu mai vorbim de mântuirea întregii corăbii?</p>
                  <p rend="justify">După judecata oamenilor, nu mai puteau.</p>
                  <p rend="justify">Cu toate acestea, în clipa în care jupân Zamoyski intră în trapezărie, preotul Kordecki spunea:</p>
                  <p rend="justify">—  Fraţii mei! Veghez şi eu alături de voi, mă rog şi eu odată cu voi de Ocrotitoarea noastră să ne apere. Osteneala, truda şi slăbiciunea mă încearcă şi pe mine, ca şi pe voi; răspunderea la fel apasă şi asupra mea, poate chiar mai mult decât asupra voastră! De ce dar eu cred, iar voi se pare că vă îndoiţi?… Veniţi-vă în fire; ochii voştri, orbiţi de puterea pământească, nu mai văd oare altă forţă mai mare decât a suedezilor? Credeţi oare că nici o apărare nu mai poate fi de folos, că nimic nu va înfrânge puterea lor? Dacă-i aşa, fraţii mei, păcătuiţi prin gândurile voastre şi huliţi împotriva milostivirii lui Dumnezeu, împotriva atotputerniciei stăpânului nostru, împotriva acestei Ocrotitoare, ale cărei slugi suntem. Cine dintre voi va cuteza să spună că Regina Sfântă nu e în stare să ne apere şi să ne trimită izbânda? Să ne rugăm dar, s-o implorăm zi şi noapte, până când prin statornicia noastră, prin umilinţa şi lacrimile noastre, prin jertfa trupurilor şi a vieţii noastre, îi vom îndupleca inima şi vom dobândi iertarea pentru păcatele noastre.</p>
                  <p rend="justify">—  Părinte! spuse unul dintre şleahtici, nu ne gândim la viaţa noastră, la nevestele şi copiii noştri, dar ne cutremurăm la gândul că sfânta icoană va fi pângărită dacă duşmanul va cuceri fortăreaţa prin luptă.</p>
                  <p rend="justify">—  Şi nu vrem să ne luăm asemenea răspundere! adăugă altul.</p>
                  <p rend="justify">—  Pentru că nimeni nu are dreptul să şi-o ia, nici măcar priorul! aruncă al treilea.</p>
                  <p rend="justify">Şi împotrivirea creştea, câştigând sufletele, mai ales că mulţi călugări tăceau.</p>
                  <p rend="justify">În loc să răspundă de-a dreptul, priorul începu iarăşi să se roage:</p>
                  <p rend="justify">—  Maică Precestă! rosti, înălţându-şi ochii şi braţele, dacă ne-ai învrednici cu harul sfânt, ca să dăm pildă altora în lăcaşul tău de statornicie, vitejie şi credinţă faţă de tine, faţă de ţară şi de rege… dacă ai ales acest loc, ca să trezeşti conştiinţa oamenilor şi să izbăveşti Republica – îndură-te de aceia care vor să oprească izvorul bunăvoinţei tale, să împiedice împlinirea minunilor şi să se împotrivească vrerii tale sfinte…</p>
                  <p rend="justify">Rămase o vreme în extaz, apoi se întoarse spre călugări şi şleahtici:</p>
                  <p rend="justify">—  Cine va lua pe umerii lui asemenea răspundere? Cine vrea să împiedice minunile Mariei, bunăvoinţa ei, scăparea ţării şi a credinţei catolice?</p>
                  <p rend="justify">—  În numele Tatălui, al Fiului şi al Sfântului Duh! se auziră câteva glasuri. Să ne ferească Dumnezeu de una ca asta!</p>
                  <p rend="justify">—  Nimeni nu va cuteza! strigă jupân Zamoyski.</p>
                  <p rend="justify">Aceia dintre călugări, în inima cărora se strecurase îndoiala, începură să se bată cu pumnii în piept, cuprinşi de spaimă. Nici unul dintre cei care luau parte la sfat nu se mai gândi în seara aceea la supunere.</p>
                  <p rend="justify">Dar, cu toate că inimile vârstnicilor se întăriseră în credinţă, sămânţa aruncată de vânzător avea să dea roade otrăvite.</p>
                  <p rend="justify">Ştirea despre abdicarea lui Jan Kazimierz şi despre neputinţa de a primi vreun ajutor se răspândi printre şleahtici, de la aceştia ajunse la femei, apoi la slujitori care o împrăştiară în rândul oştenilor, descurajându-i.</p>
                  <p rend="justify">Ţăranii se speriară cel mai puţin, în schimb, oştenii de meserie, învăţaţi să judece mersul războiului numai după socotelile lor, începură să-şi piardă înflăcărarea, să-şi lămurească unul altuia neputinţa de a se apăra mai departe, să se plângă de îndărătnicia călugărilor nepricepuţi, în sfârşit, să se înţeleagă între ei şi să murmure.</p>
                  <p rend="justify">Un tunar neamţ, de credinţă îndoielnică, era de părere ca oştenii să hotărască singuri şi să negocieze cu suedezii supunerea fortăreţei. Unii primiră propunerea cu bucurie, dar se găsiră şi din aceia care nu numai că se arătară împotriva trădării, ci îl vestiră îndată pe preotul Kordecki.</p>
                  <p rend="justify">Priorul, care ştia să împletească încrederea neclintită în puterea cerului cu prevederea şi iscusinţa, înăbuşi în faţă răscoala care se lăţea pe ascuns.</p>
                  <p rend="justify">Mai întâi izgoni din fortăreaţă pe conducătorii răzvrătirii în frunte cu tunarul neamţ; nu se temea că vor arăta suedezilor părţile slabe ale întăriturilor. După aceea, îndoi leafa oştenilor, punându-i să jure că vor apăra mânăstirea până la ultima picătură de sânge.</p>
                  <p rend="justify">Îndoi, de asemenea, supravegherea, hotărând să-i cerceteze mai bine pe simbriaşi, ca şi pe şleahtici şi chiar pe călugări. Sfinţii părinţi mai vârstnici fură puşi să cânte în corurile de noapte, iar cei mai tineri, afară de slujba la biserică, primiră însărcinarea de a face slujba şi pe întărituri. A doua zi, avu loc cercetarea pedestrimii; toate turnurile căpătară spre apărare câte un şleahtic cu slujitorii săi, zece călugări şi doi tunari de nădejde. Toţi aceştia aveau datoria să stea zi şi noapte la posturile încredinţate.</p>
                  <p rend="justify">Aşadar, în turnul dinspre răsărit şi miazănoapte se aşeză jupân Zygmunt Mosiński, oştean destoinic, acela al cărui copil scăpase nevătămat, ca prin minune, deşi ghiuleaua nimerise tocmai sub leagăn. Cu el se afla părintele Hilary Sławoszewski. La cel apusean se duse părintele Mielecki, însoţit de şleahticul Mikołaj Krzysztoporski un om ursuz şi posomorât, dar neînfricat. Turnul dinspre răsărit şi miazăzi îl ocupară Piotr Czarniecki şi Kmicic, împreună cu părintele Adamus Stypulski care slujise mai demult într-un steag de husari. La nevoie, acesta îşi sufleca bucuros mânecile rantiei şi pregătea tunul pentru tragere, iar de ghiulelele care zburau pe sus nu se temea mai mult decât vagmistrul Soroka. În sfârşit, turnul dinspre apus şi miazăzi i se încredinţa lui jupân Skórzewski şi călugărului Daniel Rychtalski care putea să nu doarmă, două-trei nopţi la rând, fără să se simtă trudit.</p>
                  <p rend="justify">Mai-mari peste străjeri fură desemnaţi Dobrosz şi părintele Zachariasz Małachowski. Cei care nu erau în stare să lupte fură trimişi să vegheze acoperişurile, iar încăperile de arme şi toate sculele de război fură date în grija părintelui Lassota. Tot lui i se încredinţa şi conducerea focului de care se ocupa înainte părintele Dobrosz. În timpul nopţii, trebuia să lumineze întăriturile, ca să nu se poată apropia pedestrimea vrăjmaşă, şi să pregătească coşuri şi crăcane de fier pe turnuri, în care să aprindă noaptea vreascuri şi facle.</p>
                  <p rend="justify">Într-adevăr, în fiecare noapte toate turnurile semănau cu, nişte torţe uriaşe. Uşurau astfel tragerea suedezilor, dar slujeau şi ca semn că fortăreaţa se apără, în cazul în care vreo oştire ar fi venit în ajutorul asediaţilor.</p>
                  <p rend="justify">În acest fel, nu numai că planurile de supunere se spulberară, dar înflăcărarea oştenilor crescu şi mai mult. A doua zi, preotul Kordecki făcu ocolul întăriturilor, asemenea unui păstor care-şi cercetează turma, văzu că totul merge bine şi zâmbi blajin, aducând laude căpeteniilor şi oştenilor; când ajunse la jupân Czarniecki, îi spuse străluminat:</p>
                  <p rend="justify">—  Şi spătarul de Sieradz, conducătorul nostru drag, se bucură în inima lui împreună cu mine; crede că acum suntem de două ori mai puternici decât la început. Curajul şi încrederea au coborât iarăşi în inimi, iar ce mai rămâne de făcut va împlini bunăvoinţa Sfintei Fecioare; voi relua negocierile. Vom căuta să întârziem, să tărăgănăm lucrurile cât mai mult, pentru că astfel vom cruţa viaţa oamenilor.</p>
                  <p rend="justify">La acestea, Kmicic:</p>
                  <p rend="justify">—  Ei, cinstite părinte, ce dobândim cu negocierile! Pierdem vremea de pomană! Mai bine să dăm iar năvală la noapte şi să-i căsăpim pe nemernici.</p>
                  <p rend="justify">Dar preotul Kordecki, care era bine dispus, zâmbi, cum zâmbeşte mama copilului care nu conteneşte cu hârjoana, apoi luă frânghia de lângă tun şi se prefăcu că-l bate cu ea pe spinare.</p>
                  <p rend="justify">—  Lituanian neastâmpărat, lup nesăţios de sânge, îi spuse în glumă, iată-ţi plata pentru că vrei să dai pildă de nesupunere, na, na!</p>
                  <p rend="justify">Iar Kmicic, înveselit ca un învăţăcel, se ferea ba la stânga, ba la dreapta, repetând parcă înadins:</p>
                  <p rend="justify">—  Să-i lovim pe suedezi, să-i batem, să-i batem!</p>
                  <p rend="justify">Asemenea bucurii îşi îngăduiau, având sufletele fierbinţi şi închinate ţării. Preotul Kordecki nu neglija negocierile, văzând că Miller le doreşte şi se foloseşte de orice prilej. Priorul se bucura, deoarece ghicea că vrăjmaşul nu se simţea prea în largul său, de vreme ce vroia atât de mult să sfârşească.</p>
                  <p rend="justify">Zilele începură să se scurgă una după alta; tunurile şi flintele răsunau mereu, dar cel mai mult lucrau penele. În acest fel, asediul întârzia, în timp ce iarna se apropia cu paşi repezi. Pe culmile munţilor Tatra, norii cloceau în cuiburile prăpăstioase viscolul, gerurile şi zăpada, rostogolindu-se asupra ţării, urmaţi de progenitura îngheţată. Noaptea, suedezii se ghemuiau pe lângă focuri, preferând să piară de ghiulelele mânăstirii, decât să îngheţe de frig.</p>
                  <p rend="justify">Pământul tare îngreuia înălţarea valurilor de apărare şi săparea şanţurilor de apropiere. Asediul nu înainta. Nu numai căpeteniile, ci şi toţi oştenii n-aveau pe buze decât un cuvânt: „Negocieri.”</p>
                  <p rend="justify">Călugării se prefăcură mai întâi că vor să se supună.</p>
                  <p rend="justify">Trimiseră ca soli la Miller pe părintele Marceli Dobrosz şi pe învăţatul călugăr Sebastian Stawicki. Aceştia îl făcură să creadă pe Miller că s-ar putea înţelege.</p>
                  <p rend="justify">Cum auzi una ca asta, ghinărarul mai să-i îmbrăţişeze de bucurie. Pentru că acum nu mai era vorba numai de Częstochowa, ci de întreaga Republică. Supunerea Jasnei Góra ar fi spulberat nădejdile patrioţilor şi ar fi îmbrâncit toată ţara în stăpânirea regelui suedez, pe când împotrivirea, şi încă una biruitoare, ar fi putut să îmbărbăteze inimile şi să pricinuiască un nou război. Prin împrejurimi, semnele erau vădite. Miller ştia şi el aceasta şi înţelegea în ce bucluc intrase, cât de mare era răspunderea care apăsa asupra lui; ştia că-l aşteaptă bunăvoinţa regelui, buzduganul de mareşal, ranguri şi titluri sau decăderea totală. Şi pentru că începea să se convingă şi el că nu „putea înghiţi această stâncă”, îi primi pe călugări cu mare cinste, ca pe nişte trimişi ai împăratului sau ai sultanului. Poftindu-i la ospăţ, închină în sănătatea lor, a priorului şi a spătarului de Sieradz; le dărui peşte pentru mânăstire şi le oferi condiţii de supunere atât de blânde, încât nu se îndoia nici o clipă că se vor grăbi să le primească.</p>
                  <p rend="justify">Călugării îi mulţumiră cu umilinţa cuvenită unor purtători de rantie, luară hârtia şi plecară. La opt ceasuri de dimineaţă vesti deschiderea porţilor.</p>
                  <p rend="justify">În tabăra suedeză se iscă o bucurie de nedescris. Oştenii părăsiră şanţurile, se apropiară de ziduri şi începură să vorbească cu apărătorii.</p>
                  <p rend="justify">Dar de la mânăstire se dădu de ştire că într-o treabă atât de însemnată priorul trebuie să adune întregul sfat şi să-i ceară părerea, aşa că cer încă o zi de zăbavă. Miller consimţi fără să se gândească prea mult. În acest timp, în trapezărie, chibzuiră până noaptea târziu.</p>
                  <p rend="justify">Deşi Miller era un războinic trecut prin multe, deşi în toată armia suedeză poate că nu se mai găsea alt ghinărar care să fi negociat de atâtea ori cu felurite oraşe, ca acest Poliocertes, a doua zi dimineaţă inima începu să-i bată neliniştită, când văzu cele două rantii albe care se apropiau de cvartirul lui.</p>
                  <p rend="justify">Nu mai erau aceiaşi călugări; înainte păşea, părintele Maciej Błeszyński, dascăl de filozofie, care aducea o scrisoare cu peceţi; în urma lui venea părintele Zachariasz Małachowski, cu braţele încrucişate pe piept, capul plecat şi faţa palidă.</p>
                  <p rend="justify">Ghinărarul îi primi înconjurat de toţi polcovnicii săi şi, răspunzând cu bunăvoinţă la plecăciunea adâncă a părintelui Błeszyński, îi luă repede scrisoarea din mână, rupse peceţile şi începu să citească.</p>
                  <p rend="justify">Se schimbă la faţă numaidecât; valul de sânge i se urcă la cap, ochii i se bulbucară, grumazul i se încordă şi o mânie înfricoşătoare îi ridică părul sub perucă. O vreme nu fu în stare să rostească nici o vorbă, îi arătă cu mâna scrisoarea prinţului Heski care se uită peste ea şi, întorcându-se spre polcovnici, spuse liniştit:</p>
                  <p rend="justify">—  Călugării ne aduc la cunoştinţă că nu pot să se lepede de Jan Kazimierz, până când primatul nu va vesti pe noul rege, cu alte cuvinte, nu vor să-l recunoască pe Carol Gustav.</p>
                  <p rend="justify">Prinţul Heski izbucni în râs, Sadowski îşi aţinti privirea batjocoritoare asupra lui Miller, iar Wrzeszczowicz începu să se tragă de barbă cu mânie. Un murmur ameninţător se iscă printre cei de faţă.</p>
                  <p rend="justify">Deodată, Miller se lovi cu palma peste genunchi şi începu să strige:</p>
                  <p rend="justify">—  La mine, la mine!</p>
                  <p rend="justify">Cât ai bate din palme, patru muşchetari bărboşi se iviră în uşă.</p>
                  <p rend="justify">—  Luaţi prăjinile astea rase în cap şi băgaţi-le la răcoare! porunci ghinărarul.</p>
                  <p rend="justify">—  Domnia ta, Jupâne Sadowski, vei trâmbiţa la poarta mânăstirii că, la primul foc de tun de pe ziduri, voi porunci să-i spânzure numaidecât pe cei doi călugări!</p>
                  <p rend="justify">Părintele Błeszyński şi părintele Małachowski fură conduşi în râsetele şi batjocura oştenilor. Muşchetarii le puneau pălăriile lor pe cap, mai degrabă le înfundau până peste ochi, călăuzindu-i peste tot felul de piedici, iar când vreunul dintre călugări se poticnea sau cădea, atunci grupurile de oşteni izbucneau în hohote de râs; cel căzut era ridicat cu patul muschetei; sprijinindu-l, chipurile, îl înghionteau cu sârg în spinare. Unii aruncau în ei cu baligă de cal, alţii luau zăpadă în pumn şi le frecau creştetele rase sau le-o băgau pe sub rantie. Câţiva desfăcură cureluşele de la trâmbiţe şi, legându-i de gât, trăgeau de celălalt capăt; se prefăceau că duc vitele la iarmaroc şi strigau preţul în gura mare.</p>
                  <p rend="justify">Cei doi călugări mergeau tăcuţi, cu mâinile încrucişate pe piept şi rugându-se. În cele din urmă, îngheţaţi de frig şi batjocoriţi, fură închişi într-o şură păzită de străji cu muschete.</p>
                  <p rend="justify">Între timp, Sadowski trâmbiţase porunca sau mai degrabă ameninţarea lui Miller.</p>
                  <p rend="justify">Inimile sfinţilor părinţi se umplură de spaimă, întreaga oştire încremeni de groază. Tunurile tăcură; sfatul adunat nu mai ştia ce să facă. Nu puteau să-i lase pe călugări în mâinile barbarilor, iar dacă trimiteau alţii, Miller avea să-i închidă şi pe aceştia. Totuşi, după câteva ceasuri, ghinărarul repezi un sol să-i întrebe pe călugări ce-au de gând să facă…</p>
                  <p rend="justify">I  se răspunse că atâta vreme cât nu va da drumul ostaticilor, nu vor avea loc nici un fel de negocieri. Cum mai puteau să creadă apărătorii că ghinărarul avea să-şi îndeplinească făgăduielile, când el, în ciuda legii tuturor popoarelor, arestuia trimişii respectaţi până şi de barbari.</p>
                  <p rend="justify">Răspunsul întârzia, inimile călugărilor se strânseră de teamă, iar înflăcărarea oştenilor scăzu.</p>
                  <p rend="justify">Suedezii, în schimb, feriţi de primejdia tunurilor de la mânăstire prin întemniţarea solilor, trudeau de zor, încercând să prelungească şanţurile spre fortăreaţa neînvinsă până atunci. Săpau în mare grabă alte şanţuri, înălţau îngrădituri pe care le umpleau cu pământ şi trăgeau tunurile în noile lăcaşuri. Oştenii obraznici se apropiau de ziduri la mai puţin de o bătaie de flintă, ameninţând biserica şi pe apărători. Pe jumătate ameţiţi de băutură, strigau, înălţându-şi braţele spre întărituri:</p>
                  <p rend="justify">—  Dacă nu vă supuneţi, călugării voştri vor fi spânzuraţi!</p>
                  <p rend="justify">Unii huleau cumplit împotriva Maicii Domnului şi a credinţei catolice. Asediaţii, gândindu-se la viaţa ostaticilor, erau nevoiţi să asculte cu răbdare. Lui Kmicic i se tăia răsuflarea de furie. Îşi smulgea părul din cap, îşi rupea hainele şi, frângându-şi mâinile, îi repeta lui jupân Piotr Czarniecki:</p>
                  <p rend="justify">—  Vezi, domnia ta, iată la ce duc negocierile cu nişte tâlhari, am spus eu! Acum stai şi rabdă, în timp ce ei ţi se bagă în ochi şi hulesc!… Sfântă Fecioară, îndură-te de mine şi dă-mi răbdare!… Pe legea mea, în curând o să se caţere şi pe ziduri!… Ţineţi-mă, legaţi-mă ca pe un hoţ, că nu mai pot!</p>
                  <p rend="justify">Vrăjmaşii veneau tot mai aproape, ocărând cu şi mai multă îndrăzneală.</p>
                  <p rend="justify">Cam în acest timp, avu loc o nouă întâmplare care spori şi mai mult deznădejdea apărătorilor. Castelanul de Kiev, predând Cracovia, hotărâse să plece cu toată oastea în Śląsk şi să rămână acolo până la sfârşitul războiului. Şapte sute de pedestraşi regali din această oştire, sub conducerea polcovnicului Wolf, se aflau în apropiere, la hotar; încrezători în puterea înţelegerilor încheiate nu se mai fereau de nimeni.</p>
                  <p rend="justify">Wrzeszczowicz însă îl convinse pe Miller să pună mâna pe ei. Acesta îl trimise chiar pe Wrzeszczowicz cu două mii de raitieri care, trecând hotarul în timpul nopţii, năvăliră asupra oştenilor adormiţi şi-i prinseră pe toţi. Aduşi în tabăra suedeză, ghinărarul porunci să fie plimbaţi în jurul zidurilor, ca să le arate călugărilor că oastea de la care aşteptau ajutor avea să lupte împotriva Częstochowei.</p>
                  <p rend="justify">La vederea acestor oşteni arătoşi din garda regală, împinşi de-a lungul zidurilor, asediaţii se înfricoşară; nimeni nu se îndoia că Miller îi va sili să pornească cei dintâi la atac.</p>
                  <p rend="justify">Printre apărători se iscă iarăşi panica; unii începură să-şi sfărâme armele, socotind că nu mai e nimic de făcut şi că trebuie să se predea cât mai repede. Descurajarea îşi făcu loc şi printre şleahtici.</p>
                  <p rend="justify">Câţiva dintre ei se duseră iarăşi la Kordecki şi-l rugară să aibă milă de copiii lor, de sfântul lăcaş, de icoană şi de călugări. Cu toată hotărârea priorului şi a lui jupân Zamoyski, răzmeriţa fu potolită cu greutate.</p>
                  <p rend="justify">Preotul Kordecki, gândindu-se înainte de toate la eliberarea călugărilor, se folosi de cel mai bun mijloc, scriindu-i lui Miller că îi jertfeşte pe amândoi pentru binele bisericii. Aşa că ghinărarul n-are decât să-i osândească la moarte; vor afla astfel cu toţii la ce pot să se aştepte din partea lui şi câtă încredere trebuie să aibă în făgăduielile date. Miller era bucuros, socotind că se apropie sfârşitul. Cu toate acestea, nu dădu crezare cuvintelor lui Kordecki în privinţa jertfirii călugărilor. Aşa că trimise la mânăstire pe părintele Błeszyński, unul dintre ei, punându-l să jure înainte că se va întoarce de bunăvoie, oricare va fi răspunsul pe care îl va aduce. Îl sili să jure, de asemenea, că va lăuda puterea suedeză şi va încerca să convingă pe călugări de neputinţa de a se apăra până la capăt.</p>
                  <p rend="justify">Călugărul repetă totul potrivit făgăduielii, deşi ochii lui spuneau altceva, iar la sfârşit zise:</p>
                  <p rend="justify">—  Viaţa mea preţuieşte mai puţin decât binele sfinţilor părinţi, aşa că aştept hotărârea sfatului. Voi repeta întocmai cererile voastre înaintea vrăjmaşului.</p>
                  <p rend="justify">I  se porunci să spună că mânăstirea doreşte să negocieze, dar nu poate avea încredere într-un ghinărar care întemniţează solii. A doua zi, veni la mânăstire al doilea călugăr, Małachowski, şi se întoarse cu acelaşi răspuns.</p>
                  <p rend="justify">Amândoi îşi auziră condamnarea la moarte.</p>
                  <p rend="justify">Se aflau în cvartirul lui Miller, fiind de faţă şi celelalte căpetenii şi polcovnici mai însemnaţi. Priveau cu toţii cu luare aminte la chipurile călugărilor, dornici să vadă ce impresie va face asupra lor osândirea la moarte. Nu mică le fu uimirea, când citiră pe feţele lor o bucurie atât de mare şi nepământească, de parcă li se vestise cea mai mare fericire. Obrajii palizi ai călugărilor se rumeniră, ochii se umplură de lumină şi părintele Małachowski rosti mişcat:</p>
                  <p rend="justify">—  Ah, de ce nu murim chiar astăzi, de vreme ce ne-a fost hărăzit să fim jertfiţi pentru Dumnezeu şi pentru rege…!</p>
                  <p rend="justify">Miller porunci să fie scoşi afară numaidecât. Căpeteniile şi polcovnicii se uitau unii la alţii, până când unul cuteză:</p>
                  <p rend="justify">—  E greu să luptăm cu astfel de înverşunare.</p>
                  <p rend="justify">Iar prinţul Heski:</p>
                  <p rend="justify">—  Asemenea credinţă aveau numai primii creştini… Asta ai vrut să spui şi domnia ta, nu-i aşa?</p>
                  <p rend="justify">Apoi se întoarse spre Wrzeszczowicz.</p>
                  <p rend="justify">—  Jupâne Weyhard, zise, aş fi bucuros să aflu ce gândeşti despre aceşti călugări?</p>
                  <p rend="justify">—  Nu mai e nevoie să-mi bat şi eu capul cu ei, răspunse arţăgos Wrzeszczowicz, ajunge că s-a gândit ghinărarul.</p>
                  <p rend="justify">Deodată Sadowski veni la mijlocul încăperii şi se opri înaintea lui Miller.</p>
                  <p rend="justify">—  Luminăţia ta, n-ai să porunceşti să-i piardă pe călugării aceştia! spuse hotărât.</p>
                  <p rend="justify">—  Şi de ce mă rog?</p>
                  <p rend="justify">—  Pentru că atunci nu mai poate fi vorba de nici un fel de negocieri, iar apărătorii fortăreţei vor fi cuprinşi de dorinţa răzbunării şi vor prefera să moară cu toţii, decât să se supună…</p>
                  <p rend="justify">—  Wittemberg o să-mi trimită tunurile cele mari.</p>
                  <p rend="justify">—  Luminăţia ta, n-ai să faci una ca asta, stărui Sadowski. Sunt soli care au venit aici pe încredere!</p>
                  <p rend="justify">—  Nici eu nu voi porunci să-i atârne de încredere ci de spânzurătoare.</p>
                  <p rend="justify">Se va duce buhul în toată ţara, inimile se vor răzvrăti şi se vor întoarce de la noi.</p>
                  <p rend="justify">—  Mai dă-mi pace cu buhul domniei tale!… Am mai auzit asta de o sută de ori.</p>
                  <p rend="justify">—  Luminăţia ta, n-ai să faci una ca asta fără ştirea măriei sale!</p>
                  <p rend="justify">—  Domnia ta n-ai dreptul să-mi aduci aminte de datoria mea faţă de rege!</p>
                  <p rend="justify">—  Am, în schimb, dreptul să cer scoaterea din slujbă şi să înfăţişez pricina măriei sale. Vreau să fiu oştean, nu călăul…</p>
                  <p rend="justify">Prinţul Heski veni şi el la mijlocul încăperii şi spuse în auzul tuturor:</p>
                  <p rend="justify">—  Jupâne Sadowski, dă-mi mâna. Domnia ta eşti un adevărat şleahtic şi un om cinstit!</p>
                  <p rend="justify">—  Ce-i, ce va să zică asta?! mugi Miller, zvâcnind în picioare.</p>
                  <p rend="justify">—  Luminăţia ta, răspunse prinţul Heski cu răceală, îmi îngădui să cred că Sadowski este un om cumsecade şi socotesc că asta nu ştirbeşte cu nimic ascultarea de oştean!</p>
                  <p rend="justify">Miller nu-l putea suferi pe prinţul Heski, dar felul acesta rece de a vorbi, propriu celor de neam ales, îi impunea şi lui, ca mai tuturor oamenilor care veneau de jos. Miller se străduia în fel şi chip să-şi însuşească asemenea purtare, dar nu izbutea. Se stăpâni totuşi să nu răbufnească şi zise liniştit:</p>
                  <p rend="justify">—  Călugării să fie spânzuraţi mâine.</p>
                  <p rend="justify">—  Asta nu mă priveşte, răspunse prinţul Heski, dar în acest caz, luminăţia ta porunceşte să-i lovească astăzi pe cei două mii de polonezi care se află în tabăra noastră, pentru că, dacă n-ai s-o faci, mâine vor veni ei asupra noastră… Şi aşa oştenii suedezi trec mai lesne prin mijlocul unei haite de lupi, decât printre corturile lor. Asta-i tot ce vroiam să spun, iar acum, luminăţia ta, îţi urez izbândă…</p>
                  <p rend="justify">Spunând acestea, ieşi.</p>
                  <p rend="justify">Miller înţelese că se avântase prea departe, dar nu schimbă poruncile şi în aceeaşi zi se înălţară spânzurătorile în văzul întregii mânăstiri. În acelaşi timp, oştenii, profitând de încetarea focului, se buluciră şi mai aproape de ziduri, sfidând, batjocorind şi hulind fără încetare. Foarte mulţi se căţărară pe povârniş, de parcă vroiau să dea năvală asupra întăriturilor.</p>
                  <p rend="justify">Atunci, jupân Kmicic, pe care nu-l legaseră, cum se rugase, nu se mai putu stăpâni şi trase cu tunul în plin cu atâta folos, încât culcă la pământ toţi oştenii care se aflau în dreptul lui. Ca la un semn, fără nici o poruncă şi împotriva hotărârilor luate, bubuiră toate tunurile şi pocniră muschetele şi flintele.</p>
                  <p rend="justify">Suedezii, descoperiţi din toate părţile, o luară la fugă urlând şi zbierând, presărând drumul cu trupurile lor.</p>
                  <p rend="justify">Czarniecki se repezi la Kmicic.</p>
                  <p rend="justify">—  Ştii că pentru asta poţi să te alegi cu un plumb în scăfârlie?</p>
                  <p rend="justify">—  Ştiu, dar mi-e totuna! Trăzni…</p>
                  <p rend="justify">—  Atunci ţinteşte bine!</p>
                  <p rend="justify">Kmicic ţintea într-adevăr foarte bine.</p>
                  <p rend="justify">În curând, nu mai avea în cine să tragă. În acest timp, tabăra suedeză începu să se frământe, dar era atât de limpede că suedezii călcaseră înţelegerea, încât până şi Miller, în sinea lui, recunoştea că dreptatea era de partea celor de la Jasna Góra.</p>
                  <p rend="justify">Mai mult, Kmicic nu se aştepta ca ghiulelele lui să scape viaţa ostaticilor, dar Miller se convinse astfel că apărătorii sunt gata să-i jertfească pe cei doi călugări pentru binele bisericii şi al mânăstirii. Bubuiturile îi mai băgară în cap că, dacă va ridica mâna asupra solilor, atunci din partea mânăstirii n-avea să mai audă decât mugetul gurilor de foc.</p>
                  <p rend="justify">Aşa că a doua zi îi pofti la prânz pe cei doi ostatici, iar în ziua următoare le îngădui să plece înapoi.</p>
                  <p rend="justify">Preotul Kordecki plânse, când îi văzu; îi îmbrăţişară cu toţii şi rămaseră uimiţi, auzind din gura lor că scăpaseră cu viaţă tocmai datorită tunurilor. Priorul, care mai înainte se mâniase pe Kmicic, îl chemă îndată şi-i zise:</p>
                  <p rend="justify">—  Eram tare supărat, gândindu-mă că va trebui să moară, dar se vede că Sfânta Fecioară ţi-a trimis gândul cel bun. E un semn al îndurării cereşti, bucură-te…!</p>
                  <p rend="justify">—  Părinte scump şi iubit, nu-i aşa că acum s-a isprăvit cu negocierile? întrebă Kmicic, sărutându-i mâinile.</p>
                  <p rend="justify">Nu apucă să-şi sfârşească vorba, că la poartă răsună glasul trâmbiţei şi un nou trimis al lui Miller intră în incinta zidurilor.</p>
                  <p rend="justify">Era jupân Kuklinowski, polcovnicul steagului de volintiri, care se afla alături de suedezi.</p>
                  <p rend="justify">Steagul era alcătuit din cei mai mari zvânturaţi, fără cinste şi credinţă, şi în parte din luterani, arieni şi calvini. Aşa se lămurea prietenia lor cu suedezii, deşi se alăturaseră năvălitorilor mai ales din dorinţa de a jefui. Această adunătură, întocmită din şleahtici osândiţi de lege, oameni fugiţi din temniţe sau din mâinile călăului şi din slujitori scăpaţi de ştreang, semăna întrucâtva cu foştii ortaci ai lui Kmicic. Numai că aceia se băteau ca nişte lei, pe când aceştia preferau să prade, să ruşineze fetele prin conacele şleahticilor şi să spargă grajdurile şi cuferele cu lucruri de preţ. Iar Kuklinowski semăna şi mai puţin cu Kmicic. Vârsta îi încărunţise părul, iar faţa îi era ofilită, trufaşă şi obraznică. Ochii, bulbucaţi şi cruzi, arătau o fire nestăpânită. Era unul din acei oşteni care, petrecându-şi viaţa în chefuri şi lupte necurmate, îşi pierduse conştiinţa. O mulţime de asemenea neisprăviţi rătăceau după războiul de treizeci de ani prin ţara nemţească şi Polonia. Erau gata să slujească oricui şi uneori simpla întâmplare hotăra de partea cui aveau să lupte.</p>
                  <p rend="justify">Se arătau cu totul nesimţitori faţă de patrie, credinţă, într-un cuvânt, faţă de lucrurile sfinte pentru orice om. Recunoşteau numai viaţa ostăşească, în care căutau petrecerile, destrăbălarea, câştigul şi uitarea. Cu toate acestea, atunci când alegeau o tabără, slujeau cu credinţă, pentru că nu vroiau să-şi strice faima şi un fel de cinste de oşteni. Aşa era şi Kuklinowski. Curajul nebun şi înverşunarea îi câştigaseră respectul acestor mişei. Strângea cu uşurinţă oamenii în jurul lui. Îşi trecuse viaţa, slujind în felurite tabere şi arme. Fusese ataman la Sici şi polcovnic în Moldova; în ţara nemţească înrolase volintiri în timpul războiului de treizeci de ani şi dobândise oarecare faimă ca polcovnic de călărime. Picioarele-i strâmbe, încovoiate asemeni cobiliţei, arătau că îşi petrecuse cea mai mare parte din viaţă pe cal. Pe deasupra, mai era şi slab ca un ţâr şi puţin cocoşat din pricina deşănţării. Avea mult sânge pe conştiinţă, pe care-l vărsase nu numai în războaie. Totuşi nu era prea rău din fire. Câteodată făptuia şi lucruri bune, era însă stricat până în măduva oaselor şi nu mai ţinea seamă de nimic. El însuşi obişnuia să spună adesea la beţie tovarăşilor de încredere: „Am făcut multe rele la viaţa mea, pentru care se cuvenea să, mă lovească trăznetul, dar uite că nu m-a lovit.”</p>
                  <p rend="justify">Din această pricină, nu mai credea în dreptatea şi pedeapsa lui Dumnezeu, nu numai în timpul vieţii, dar nici măcar după moarte, cu alte cuvinte, nu mai credea în Dumnezeu, crezând, în schimb, în diavol, vrăjitoare, astrologi şi alchimie.</p>
                  <p rend="justify">Purta veşminte poloneze, socotindu-le cele mai potrivite pentru călăreţi; numai mustaţa încă neagră şi-o tundea ca suedezii, răsucindu-i sfârcurile în sus. Când vorbea, folosea foarte mult diminutive, ca un copil, lucru de mirare în gura unui diavol împieliţat, care vărsase atâta sânge omenesc. Vorbea mult şi fălos, socotindu-se o persoană însemnată şi unul dintre cei mai buni polcovnici de călărime din lume.</p>
                  <p rend="justify">Miller care, deşi de altă mărime, făcea parte din acelaşi soi de oameni, îl preţuia mult şi-i plăcea mai ales să-l aibă la masa lui. De astă dată, Kuklinowski se oferise singur să-l ajute, făgăduind că vorba-i iscusită îi va ajuta pe călugări să-şi bage minţile în cap.</p>
                  <p rend="justify">Mai înainte, când după arestuirea călugărilor, jupân Zamoyski, spătarul de Sieradz, vroise să vie în tabăra lui Miller şi ceruse un ostatic, Miller îl trimisese pe Kuklinowski, dar spătarul şi preotul Kordecki nu-l primiseră, socotind că rangul lui era prea mic.</p>
                  <p rend="justify">De atunci, jignit în mândria lui, Kuklinowski îi ura de moarte pe apărătorii Jasnei Góra, împotriva cărora hotărâse să se răzbune.</p>
                  <p rend="justify">Plecă deci ca sol mai întâi pentru însărcinarea în sine, apoi pentru a vedea totul cu ochii lui şi a semăna ici şi colo sămânţa cea rea. Deoarece îl cunoştea de mult pe jupân Czarniecki, se apropie de poarta păzită de acesta; jupân Czarniecki dormea însă, aşa că-l înlocuia Kmicic care-l băgă înăuntru pe oaspete şi porni cu el spre trapezărie.</p>
                  <p rend="justify">Kuklinowski aruncă spre jupân Andrzej o privire de cunoscător şi rămase mirat nu numai de înfăţişarea tânărului, ci şi de hainele şi armele acestuia.</p>
                  <p rend="justify">—  Un oştean adevărat cunoaşte dintr-o dată că are de-a face cu unul de-ai lui, spuse, ducându-şi mâna la calpac. Nu mă aşteptam ca părinţeii să aibă asemenea oameni. Care ţi-e numele, domnia ta…?</p>
                  <p rend="justify">Kmicic, care arăta râvna oricărui proaspăt convertit pe calea cea bună, era scârbit mai ales de polonezii care-i slujeau pe suedezi. Cu toate acestea, îşi aduse aminte de supărarea preotului Kordecki, de însemnătatea pe care o aveau negocierile pentru el, şi răspunse cu răceală, dar liniştit:</p>
                  <p rend="justify">—  Babinicz mă cheamă, am fost polcovnic în oştirea lituaniană, iar acum sunt volintir în slujba Sfintei Fecioare.</p>
                  <p rend="justify">—  Pe mine Kuklinowski. Şi eu sunt tot polcovnic. Gândesc c-ai auzit de mine, pentru că de multe ori s-a vorbit de numele meu şi de săbioara asta, aici puse mâna pe mâner, nu numai aici, în Republică, ci şi în alte ţări.</p>
                  <p rend="justify">—  Închinăciune, domnia ta! spuse Kmicic, sigur că am auzit.</p>
                  <p rend="justify">—  Ei, vezi… domnia ta eşti din Lituania!… Şi pe acolo sunt oşteni cu faimă… Noi ştim unii de alţii, fiindcă trâmbiţa slavei răsună în toată lumea… Domnia ta ai auzit de un oarecare Kmicic?</p>
                  <p rend="justify">Întrebarea căzu pe neaşteptate şi jupân Andrzej rămase împietrit.</p>
                  <p rend="justify">—  Dar domnia ta de ce întrebi de el?</p>
                  <p rend="justify">—  Fiindcă ţin la el, deşi nu-l cunosc; semănăm ca două picături de apă… de-aia şi spun întotdeauna, domnia ta să mă ierţi, că în Republică nu sunt decât doi războinici adevăraţi: eu în ţinuturile coroanei şi Kmicic în Lituania… Straşnică pereche, nu-i aşa?! L-ai cunoscut, cumva?</p>
                  <p rend="justify">„Trăzni-te-ar!” gândi Kmicic.</p>
                  <p rend="justify">Dar amintindu-şi de însărcinarea de sol a lui Kuklinowschi, răspunse:</p>
                  <p rend="justify">—  Personaliter, nu l-am cunoscut… Dar acum pofteşte, domnia ta, şi intră, că sfatul aşteaptă.</p>
                  <p rend="justify">Spunând acestea, îi arătă uşa pe care tocmai ieşea un călugăr în întâmpinarea oaspetelui. Kuklinowski se duse cu el la trapezărie; înainte însă se întoarse spre Kmicic:</p>
                  <p rend="justify">—  Jupâne cavaler, aş fi bucuros ca la întoarcere să mă însoţeşti tot domnia ta.</p>
                  <p rend="justify">—  Te voi aştepta aici, domnia ta, răspunse jupân Kmicic. Şi rămase singur. După un răstimp, începu să umble încoace şi încolo cu paşi repeziţi. Fierbea de mânie şi de ciudă.</p>
                  <p rend="justify">—  Nici smoala nu se lipeşte de haine, ca pata de nume! mormăi. Lotrul şi şarpele ăsta, vânzătorul ăsta îndrăzneşte să mă socotească fratele şi tovarăşul lui. Uite ce-am ajuns! Toţi mişeii mă cred prietenul lor, dar nici un om de treabă nu-mi pomeneşte numele fără scârbă. N-am făcut destul bine, o, nu!… Măcar dacă aş putea să-l învăţ minte pe netrebnicul ăsta… Altfel nu se poate, las' pe mine…</p>
                  <p rend="justify">Sfatul din trapezărie dură multă vreme. Întunericul cobora treptat.</p>
                  <p rend="justify">Kmicic continua să aştepte.</p>
                  <p rend="justify">În cele din urmă, se ivi şi jupân Kuklinowski. Jupân Andrzej nu putu să-i vadă faţa, dar judecând după răsuflarea mânioasă, înţelese că nu izbutise să facă nimic, ba mai mult, solia lui nu fusese pe placul călugărilor, pricină pentru care nu prea mai avea chef de vorbă. Merseră un timp în tăcere. Kmicic se hotărî să afle adevărul şi spuse, prefăcându-se că-l compătimeşte:</p>
                  <p rend="justify">—  Nu încape îndoială că domnia ta te întorci cu mâna goală… Călugării noştri sunt încăpăţânaţi şi, între noi fie vorba, aici coborî glasul, nu fac bine, fiindcă nu ne putem apăra o veşnicie.</p>
                  <p rend="justify">Jupân Kuklinowski se opri şi-l trase de mânecă.</p>
                  <p rend="justify">—  Domnia ta crezi cu adevărat că fac rău? Văd că-ţi umblă bine mintea! Părinţeii vor fi făcuţi harcea-parcea, asta o spun eu! Nu vor să-l asculte pe Kuklinowski, o să asculte de sabia lui.</p>
                  <p rend="justify">—  Vezi, domnia ta, mie nu-mi pasă de ei, răspunse Kmicic, ci de locul ăsta sfânt, ce mai încoace şi-ncolo… care, cu cât se va supune mai târziu, cu atât condiţiile vor fi mai grele… Măcar de-ar fi adevărat ce se zvoneşte; aud că în ţară izbucnesc răzmeriţe, că ici şi colo încep să-i spârcuiască pe suedezi şi că hanul ne vine într-ajutor. Dacă-i aşa, apoi Miller musai să ridice asediul.</p>
                  <p rend="justify">—  Domniei tale pot să-ţi spun; e adevărat că în ţară şi printre oşteni creşte pofta de sânge suedez!… Despre han se vorbeşte, de asemenea, dar Miller nu va părăsi lupta. Peste câteva zile ne vin tunurile cele mari… O să scoatem vulpile astea din vizuină şi, pe urmă, fie ce-o fi!… Dar domnia ta eşti om cu scaun la cap!</p>
                  <p rend="justify">—  Uite că am ajuns şi la poartă! zise Kmicic. Aici trebuie să-mi iau rămas bun de la domnia ta… Doar dacă vrei să te însoţesc şi pe povârniş?</p>
                  <p rend="justify">—  Ba bine că nu! Acum câteva zile aţi tras după un sol…!</p>
                  <p rend="justify">—  Ia te uită! Ce vorbeşti, domnia ta?!</p>
                  <p rend="justify">—  Poate că din greşeală… Hai cu mine, domnia ta… tot vroiam să-ţi spun câteva cuvinte.</p>
                  <p rend="justify">—  Şi eu domniei tale.</p>
                  <p rend="justify">—  Atunci e bine.</p>
                  <p rend="justify">Ieşiră pe poartă şi pieriră în întuneric. Kuklinowski se opri şi, apucându-l iarăşi pe Kmicic de mânecă, începu să vorbească:</p>
                  <p rend="justify">—  Jupâne cavaler, domnia ta îmi pari un om cu mintea întreagă şi pe deasupra un oştean de meserie… La dracu, de ce trebuie să ţii cu preoţii şi nu cu oştenii, de ce să fii sluga călugărilor?… Alături de noi ai găsi o tovărăşie mai bună, vin, zaruri, femei… Pricepi, nu?</p>
                  <p rend="justify">Şi-i strânse braţul.</p>
                  <p rend="justify">—  Casa asta, spuse, arătând fortăreaţa cu degetul, arde… Numai un prost nu fuge dintr-o casă cuprinsă de flăcări. Poate că domnia ta te temi să nu fii socotit trădător?… Scuipă pe toţi aceia care vor crede aşa ceva! Vino alături de noi… Îţi propun eu, Kuklinowski. Vrei, bine… nu vrei, iar bine… fără supărare. Ghinărarul te va primi cu braţele deschise, ţi-o spun eu, iar mie mi-ai căzut cu tronc şi-ţi vorbesc aşa numai pentru că-ţi vreau binele. A, ce tovarăşi veseli! Unde mai pui libertatea de a sluji cui vrei. Ce nevoie ai domnia ta de călugări? Dacă nu te lasă virtutea, dă-i cu piciorul! Nu uita la noi sunt şi oameni cinstiţi. O groază de şleahtici, magnaţi şi hatmani… De ce să fii mai bun decât ei? Cine-a mai rămas alături de Kazimierek al nostru? Nimeni. Doar Sapieha îl mai asupreşte pe Radziwiłł.</p>
                  <p rend="justify">Kmicic deveni curios.</p>
                  <p rend="justify">—  Domnia ta spui că Sapieha îl asupreşte pe Radziwiłł?</p>
                  <p rend="justify">—  Chiar aşa. I-a tras o chelfăneală zdravănă în Podlasie, iar acum îl asediază la Tykocin. Noi nu ne amestecăm!</p>
                  <p rend="justify">—  Cum aşa?</p>
                  <p rend="justify">—  Regele suedez vrea să se mănânce între ei. Radziwiłł n-a fost niciodată prea sigur, se gândea numai la el… Pe de altă parte, s-aude că abia îşi mai trage sufletul. Cine se lasă împresurat, s-a zis cu el…</p>
                  <p rend="justify">—  Şi suedezii nu-i dau ajutor?</p>
                  <p rend="justify">—  Nu prea are cine! Regele se află în Prusia, ţinut acolo de treburi însemnate… Electorul s-a tot strecurat ca un ţipar până acum, dar i s-a înfundat. În Wielkopolska sunt lupte, de Wittemberg e nevoie la Cracovia, lui Duglas îi dau de furcă muntenii, aşa că l-au lăsat pe Radziwiłł să se descurce singur. N-are decât să-l înghită Sapieha. Ce s-a mai umflat şi Sapieha ăsta!… Dar o să vină şi rândul lui. După ce va isprăvi cu prusienii, Carolică al nostru o să-i reteze coarnele şi lui Sapieha. Acum nu poate să-i facă nimic, fiindcă toată Lituania e alături de el.</p>
                  <p rend="justify">—  Dar Samogiţia?</p>
                  <p rend="justify">—  Samogiţia e-n labele lui Pontus de la Gardie, grele labe, că-l cunosc!</p>
                  <p rend="justify">—  Să fi căzut oare Radziwiłł atât de jos, el care era puternic ca un rege?</p>
                  <p rend="justify">—  Acum nu mai e nimic, nimic…</p>
                  <p rend="justify">—  Neînţelese sunt vrerile Domnului!</p>
                  <p rend="justify">—  Soarta războiului e schimbătoare, dar să lăsăm asta! Ei, ai să te gândeşti la propunerea pe care ţi-am făcut-o? N-o să-ţi pară rău! Vino la noi! Dacă socoteşti că astăzi e prea curând, mai gândeşte-te până mâine sau poimâine, când o să vină tunurile cele mari. Pesemne că ei au încredere în domnia ta, de vreme ce poţi să ieşi în afara zidurilor, ca acum… Poţi să vii cu scrisori şi să nu te mai întorci…</p>
                  <p rend="justify">—  Domnia ta mă tragi de partea suedezilor, fiindcă eşti trimisul lor, spuse Kmicic deodată, şi nu se cade să faci altfel, dar cine ştie ce e în sufletul domniei tale. Sunt unii care-i slujesc pe suedezi, deşi în inima lor le vor răul.</p>
                  <p rend="justify">—  Ai cuvântul meu de cavaler, răspunse Kuklinowski, că nu-ţi ascund nimic şi nu pentru că aş fi sol. În afara întăriturilor nu mai sunt sol, dar dacă vrei, mă lepăd de însărcinare şi-ţi vorbesc ca din partea mea: lasă dracului fortăreaţa asta păcătoasă!</p>
                  <p rend="justify">—  Asta mi-o spui ca din partea domniei tale?</p>
                  <p rend="justify">—  Întocmai.</p>
                  <p rend="justify">—  Şi pot să-ţi răspund şi eu tot aşa?</p>
                  <p rend="justify">—  Fără îndoială, chiar te rog.</p>
                  <p rend="justify">—  Atunci ascultă la mine Jupâne Kuklinowski, aici se aplecă şi-l privi pe ucigaş în albul ochilor, eşti un nemernic, un trădător, un tâlhar şi un câine nărăvit! Îţi ajunge sau vrei să te scuip şi în ochi?</p>
                  <p rend="justify">Kuklinowski rămase năuc şi o vreme se aşternu tăcerea.</p>
                  <p rend="justify">—  Ce-i asta?… Cum aşa?… Am auzit bine?</p>
                  <p rend="justify">—  Ţi-ajunge, câine, sau vrei să te mai scuip şi în ochi?</p>
                  <p rend="justify">Kuklinowski scoase sabia, dar Kmicic îi apucă pumnul în mâna-i de fier, îi răsuci braţul, îi smulse sabia, apoi îl plezni o dată peste obraz, de se auzi în întuneric, încă o dată de partea cealaltă, îl răsuci ca pe o sfârlează şi, dându-i un picior în spate, strigă:</p>
                  <p rend="justify">—  Asta-i porţia domniei tale, nu a solului…!</p>
                  <p rend="justify">Kuklinowski se rostogoli în jos ca o piatră zvârlită din praştie, iar jupân Andrzej porni liniştit spre poartă. Toate acestea avură loc într-o adâncitură a povârnişului, aşa că de pe ziduri era greu să-i vadă cineva. La poartă, Kmicic se întâlni cu preotul Kordecki care-l aştepta; duhovnicul îl luă deoparte şi-l întrebă:</p>
                  <p rend="justify">—  Ce-ai făcut atâta vreme cu Kuklinowski?</p>
                  <p rend="justify">—  Ne-am făcut mărturisiri, răspunse jupân Andrzej.</p>
                  <p rend="justify">—  Şi ce ţi-a spus?</p>
                  <p rend="justify">—  Mi-a spus că-i adevărat ce se vorbeşte despre venirea hanului.</p>
                  <p rend="justify">—  Slavă Domnului care ştie să schimbe inimile păgânilor şi să facă prieteni din duşmani!</p>
                  <p rend="justify">—  Mi-a spus că Wielkopolska s-a ridicat…</p>
                  <p rend="justify">—  Slavă Domnului!</p>
                  <p rend="justify">—  Că oştile regale nu stau de plăcere alături de suedezi şi că voievodul de Witebsk l-a scuturat bine în Podlasie pe trădătorul Radziwiłł, având pe toţi şleahticii cumsecade de partea lui. Toată Lituania se află alături de el, afară de Samogiţia, pe care a cucerit-o Pontus…</p>
                  <p rend="justify">—  Slavă Domnului! Altceva n-aţi mai vorbit?</p>
                  <p rend="justify">—  M-a îndemnat şi pe mine să trec de partea suedezilor.</p>
                  <p rend="justify">—  Mă aşteptam la una ca asta, spuse preotul Kordecki. E un om rău. Şi tu ce i-ai răspuns?</p>
                  <p rend="justify">—  Păi, să vezi, cinstite părinte, mi-a zis aşa: „Mă lepăd de însărcinare, care şi aşa se sfârşeşte în afara întăriturilor, şi-ţi vorbesc ca din partea mea.” Ca să fiu mai sigur, l-am întrebat dacă pot să-i răspund şi eu tot aşa. A zis: „Bine!” şi atunci…</p>
                  <p rend="justify">—  Atunci ce?</p>
                  <p rend="justify">—  Atunci l-am lovit peste bot de s-a dus de-a berbeleacul la vale.</p>
                  <p rend="justify">—  În numele Tatălui, al Fiului şi al Sfântului Duh!</p>
                  <p rend="justify">—  Nu te supăra, părinte… Am făcut-o cu multă gingăşie şi nu va scoate o vorbă faţă de nimeni!</p>
                  <p rend="justify">Preotul tăcu un răstimp.</p>
                  <p rend="justify">—  Ştiu că eşti de bună-credinţă! spuse după o clipă. Sunt îngrijorat însă că ţi-ai făcut un nou duşman… E un om îngrozitor!</p>
                  <p rend="justify">—  E, unul mai mult sau mai puţin, nu mai contează!… Îl linişti Kmicic.</p>
                  <p rend="justify">După care se aplecă la urechea preotului.</p>
                  <p rend="justify">—  Prinţul Bogusław da, ăsta duşman! Ce înseamnă pentru mine unul de teapa lui Kuklinowski! Nici nu mă uit la el.</p>
               </div>
               <div type="div3">
                  <head>Capitolul XVII.</head>
                  <p rend="justify">Cam în această vreme, veni veste de la groaznicul Arfuid Wittemberg. O căpetenie însemnată îi aduse scrisoarea la mânăstire cu porunca pentru sfinţii părinţi de a preda fortăreaţa lui Miller. „Dacă din contră, scria Wittemberg, nu veţi înceta împotrivirea şi nu vă veţi supune ghinărarului pomenit, fiţi convinşi că aspră pedeapsă vă aşteaptă, care va sluji drept pildă şi altora. Vina însă va fi numai a voastră.”</p>
                  <p rend="justify">După primirea scrisorii, călugării hotărâră să tărăgăneze lucrurile ca şi mai înainte, înfăţişând mereu tot felul de piedici. Şi iarăşi începură să se scurgă zilele, în timpul cărora bubuitul tunurilor întrerupea negocierile şi dimpotrivă.</p>
                  <p rend="justify">Miller declară că doreşte să-şi aşeze garnizoana la mânăstire numai pentru a o feri de primejdia cetelor samavolnice.</p>
                  <p rend="justify">Sfinţii părinţi răspunseră că, de vreme ce apărătorii dovediseră că pot să se apere împotriva unei căpetenii atât de puternice, cum era ghinărarul, se vor descurca şi mai bine cu nişte adunături samavolnice. Îl implorau deci pe Miller, chemând în ajutor toate cele sfinte, respectul pe care-l nutreşte poporul acestui lăcaş, pe Dumnezeu şi neîntinarea Mariei, să se întoarcă la Wieluń sau oriunde îi va plăcea. Dar suedezii ajunseseră şi ei la capătul răbdării. Umilinţa apărătorilor, care cerşeau îndurare şi în acelaşi timp înteţeau focul tunurilor, îi aduse în cele din urmă la disperare.</p>
                  <p rend="justify">La început, Miller nu putea să priceapă de ce se mai apără mânăstirea, când toată ţara se predase, ce forţă îi sprijină, în numele căror nădejdi nu vor să se supună aceşti călugări, unde voiau să ajungă şi ce mai aşteptau?</p>
                  <p rend="justify">Timpul care se scurgea aducea răspunsuri tot mai limpezi la aceste întrebări. Împotrivirea care începuse aici se lăţea ca pârjolul.</p>
                  <p rend="justify">Cu toată mintea-i mărginită, ghinărarul înţelese până la urmă ce vroia preotul Kordecki; dealtminteri îl lămuri cum nu se poate mai bine Sadowski. Era vorba, aşadar, nu de cuibul acesta stâncos, nu de Jasna Góra şi de bogăţiile călugărilor, nu de siguranţa lor, ci de soarta întregii Republici. Miller îşi dădu seama că preotul acela tăcut ştia prea bine ce făcea, având conştiinţa datoriei sale, că se ridicase asemenea unui proroc, ca să lumineze ţara cu pilda lui şi să strige cu glas puternic spre răsărit, spre apus, spre miazăzi şi miazănoapte: Sursum corda!{32} Prin izbânda sau prin moartea şi jertfa lui avea să trezească pe cei adormiţi, să spele păcatele tuturor şi să facă lumină în întuneric.</p>
                  <p rend="justify">Înţelegând toate acestea, bătrânul războinic începu să se teamă de asemenea apărător şi de însărcinarea lui. Deodată, „coteţul de găini” de la Częstochowa crescu în mintea lui într-un munte uriaş, apărat de un titan; el însuşi se văzu ca un nimicnic şi, pentru prima dată în viaţă, îşi socoti oştenii nişte biete gângănii. Puteau ei să ridice mâna asupra acestei puteri tainice şi cumplite, care atingea cerul? Lui Miller începu deci să-i fie frică şi îndoiala se strecura în inima lui. Ştiind că vina va fi aruncată în spinarea lui, începu şi el să caute vinovaţi şi mânia i se abătu mai întâi asupra lui Wrzeszczowicz. În tabără se iscară neînţelegeri şi discordia începu să învrăjbească inimile; asediul n-avea decât de suferit din această pricină.</p>
                  <p rend="justify">Miller era însă prea obişnuit să cântărească oamenii şi întâmplările ca un oştean, prin urmare, din când în când, se mângâia totuşi cu gândul că fortăreaţa avea să se predea în cele din urmă. Şi, după judecata omenească, nu putea fi altfel. Wittemberg îi trimitea şase tunuri din cele mai mari care îşi arătaseră puterea şi la Cracovia.</p>
                  <p rend="justify">„La dracu! gândea Miller, zidurile de apărare nu vor rezista, iar când acest cuib de sperietori, eresuri şi vrăjitorii se va prăbuşi, lucrurile vor lua numaidecât altă întorsătură şi toată ţara se va linişti.”</p>
                  <p rend="justify">Aşadar, aşteptând tunurile cele mari, porunci să se tragă cu cele mici. Începură iarăşi zile de luptă. Dar în zadar cădeau ghiulelele aprinse pe acoperişuri, în zadar cei mai îndemânatici dintre tunari făceau sforţări supraomeneşti. Ori de câte ori vântul împrăştia norii de fum, mânăstirea se ivea neatinsă, frumoasă ca totdeauna, semeaţă, cu turnurile împungând tăriile albastre. În plus, se petreceau întâmplări care lărgeau şi mai mult spaima superstiţioasă printre năvălitori. Erau ghiulele care treceau în zbor pe deasupra mânăstirii şi vătămau oştenii din cealaltă parte; câte un tunar, care trebăluia pe lângă tun, cădea răpus pe neaşteptate; fumul lua forme ciudate şi înfricoşătoare; pulberea din căruţe lua foc deodată, aprinsă parcă de mâini nevăzute…</p>
                  <p rend="justify">Pe deasupra, oştenii care ieşeau câte unul, doi sau trei din tabără, piereau fără urmă. Bănuiala căzu asupra steagurilor polone care, afară de polcul lui Kuklinowski, nu vroiau să ia parte la asediu, devenind tot mai ameninţătoare. Miller îl ameninţă pe polcovnicul Zbrożek că-i va pedepsi oamenii, dar acesta îi răspunse de faţă cu toate căpeteniile:</p>
                  <p rend="justify">—  Încearcă, luminăţia ta!</p>
                  <p rend="justify">În schimb, oşteni de elită din steagurile polone rătăceau înadins prin tabăra suedeză, arătându-şi dispreţul şi căutând ceartă cu căpeteniile. Se ajungea deseori la dueluri în care victimele erau suedezii, mai puţin îndemânatici în mânuirea săbiei.</p>
                  <p rend="justify">Miller vesti porunci aspre împotriva duelurilor şi, în cele din urmă, nu mai îngădui intrarea polonezilor în tabără. Astfel, cele două oştiri stăteau una lângă alta ca doi duşmani, aşteptând prilejul să se ia la harţă.</p>
                  <p rend="justify">Iar mânăstirea se apăra din ce în ce mai bine. Se arăta că tunurile trimise de castelanul Cracoviei nu erau cu nimic mai prejos decât acelea pe care le folosea Miller, iar tunarii, trăgând mereu, ajunseseră la asemenea îndemânare, încât fiecare ghiulea făcea stricăciuni printre vrăjmaşi. Suedezii puneau aceasta pe seama farmecelor. Tunarii spuneau căpeteniilor de-a dreptul că nu sunt în stare să lupte cu o putere ca aceea care apără mânăstirea.</p>
                  <p rend="justify">Într-o dimineaţă, în şanţurile dinspre răsărit şi miazăzi se iscă panică, deoarece oştenii văzură limpede o femeie în mantie albastră, care acoperea biserica şi mânăstirea. La această privelişte, se aruncară toţi cu faţa la pământ. Zadarnic veni însuşi Miller şi le spuse că ceaţa şi fumul alcătuiseră asemenea arătare, zadarnic îi ameninţă cu judecata şi pedepse de tot felul. La început, nu vroia nimeni să-l asculte, mai ales că nici ghinărarul nu putea să-şi ascundă spaima.</p>
                  <p rend="justify">După această întâmplare, printre oşteni se răspândi părerea că nici unul dintre cei care luau parte, la împresurare n-avea să moară de moarte bună. Multe căpetenii împărtăşeau această credinţă şi nici măcar Miller nu rămase nepăsător, deoarece îi chemă pe pastorii luterani şi le porunci să înlăture farmecele. Aceştia porniră prin tabără, şoptind şi îngânând psalmi, dar înfricoşarea era aşa de mare, încât nu o dată le fu dat să-i audă pe oşteni spunând: „Puterea voastră nu mai poate face nimic!”</p>
                  <p rend="justify">Cu toate că tunurile nu încetară să tragă, un nou trimis al lui Miller veni la mânăstire şi fu dus înaintea preotului Kordecki şi a sfatului.</p>
                  <p rend="justify">Era jupân Śładkowski, ajutorul stolnicului{33} de Rawa, pe care podghiazurile suedeze puseseră mâna când se întorcea din Prusia. Îl primiră cu răceală şi asprime, deşi avea faţa cinstită şi privirea ca seninul cerului; călugării se obişnuiseră să vadă trădători cu chipuri virtuoase. Acesta însă nu se sperie de asemenea primire şi, trecându-şi degetele prin ciuful bălai, rosti:</p>
                  <p rend="justify">—  Lăudat fie numele Domnului!</p>
                  <p rend="justify">—  În vecii vecilor! răspunseră în cor cei adunaţi.</p>
                  <p rend="justify">Iar preotul Kordecki se grăbi să adauge:</p>
                  <p rend="justify">—  Binecuvântaţi fie cei care-l slujesc.</p>
                  <p rend="justify">—  Şi eu îl slujesc, răspunse ajutorul de stolnic, şi se va vedea numaidecât, dacă nu chiar mai bine decât pe Miller… Hm, îngăduiţi-mi, cinstiţi şi dragi părinţi, să-mi dreg glasul, pentru că la început trebuie să vă spun lucruri de scârbă… M-a trimis Miller… ptiu… la voi, ca să vă îndemn… ptiu!… să vă predaţi. Am primit această însărcinare doar pentru a vă spune: apăraţi-vă şi nu vă gândiţi la supunere, deoarece suedezii şi-au pierdut ifosele şi se pierd văzând cu ochii…</p>
                  <p rend="justify">Călugării şi mirenii se mirară foarte de asemenea sol; spătarul de Sieradz strigă îndată:</p>
                  <p rend="justify">—  Pe legea mea, iată un om cumsecade!</p>
                  <p rend="justify">Şi repezindu-se la el, începu să-i scuture mâna, iar jupân Śładkowski îşi răsfiră iarăşi cârlionţii cu cealaltă mână şi vorbi mai departe:</p>
                  <p rend="justify">—  O să vă daţi seama numaidecât că nu sunt un netrebnic. M-am făcut solul lui Miller şi ca să vă aduc veşti noi; sunt atât de bune, încât aş vrea să vi le spun pe toate dintr-o răsuflare… Mulţumiţi-i lui Dumnezeu şi Sfintei Născătoare că v-a ales să fiţi unealta care va schimba inimile oamenilor! Învăţând din pilda şi apărarea voastră, ţara începe să lepede jugul suedez. Ce mai vorbă lungă! Ai noştri îi atacă pe suedezi în Wielkopolska şi în Mazowsze, nimicesc cetele mai mici şi împânzesc drumurile şi pădurile. În câteva locuri le-au tăbăcit bine pielea.</p>
                  <p rend="justify">Şleahticii încalecă, ţăranii se adună în grupuri şi, cum pun mâna pe vreun suedez, îi şi fac de petrecanie. Praf şi pulbere, asta-i! Iată la ce s-a ajuns! Şi al cui e meritul, dacă nu al vostru?!</p>
                  <p rend="justify">—  Un înger vorbeşte, un înger! strigau călugării şi şleahticii, înălţându-şi braţele spre cer.</p>
                  <p rend="justify">—  Nu e înger, ci sluga voastră, Śładkowski, ajutorul stolnicului de Rawa… Dar asta nu-i nimic! Ascultaţi mai departe! Hanul, amintindu-şi de binefacerile regelui nostru legiuit, Jan Kazimierz, Dumnezeu să-i dea sănătate şi domnie până la adânci bătrâneţe! soseşte într-ajutor. A trecut hotarul Republicii, i-a căsăpit pe cazacii care i-au stat împotrivă şi se apropie de Lwów cu o urdie de o sută de mii de tătari, iar Chmielnicki, volens nolens{34}, îi însoţeşte.</p>
                  <p rend="justify">—  Pentru Dumnezeu! Pe legea mea! exclamară mai multe glasuri copleşite parcă de atâta fericire.</p>
                  <p rend="justify">Iar jupân Śładkowski, năduşit, începu să dea din mâini şi să strige:</p>
                  <p rend="justify">—  Staţi că încă n-aţi auzit tot!… Pentru că suedezii au călcat înţelegerea încheiată cu jupân Czarniecki şi i-au luat pedestrimea condusă de Wolf, acesta nu se mai simte legat prin cuvânt şi se pregăteşte de luptă. Regele Jan Kaziemierz strânge oştire şi azi-mâine va trece hotarul, iar hatmanii, ascultaţi, sfinţi părinţi, hatmanii Potocki şi Lanckoroński, şi cu ei toată oastea, aşteaptă doar intrarea regelui în ţară ca să-i părăsească pe suedezi şi să întoarcă săbiile împotriva lor. Deocamdată negociază cu jupân Sapieha şi cu hanul. Suedezii sunt înfricoşaţi, vâlvătaia războiului cuprinde toată ţara… pornesc cu toţii la luptă!</p>
                  <p rend="justify">E  greu de spus în cuvinte ce se petrecea în sufletul călugărilor şi al şleahticilor. Unii plângeau sau cădeau în genunchi, alţii repetau: „Nu e cu putinţă, nu e cu putinţă!” jupân Śładkowski se apropie atunci de-crucea mare, agăţată pe peretele trapezăriei şi vorbi astfel:</p>
                  <p rend="justify">—  Pun mâinile pe picioarele lui Christos străpuns de piroane, şi jur că spun adevărul curat şi numai adevărul. Vă repet numai atât: apăraţi-vă, nu vă pierdeţi curajul, nu vă încredeţi în suedezi, nu nădăjduiţi că prin umilinţă şi supunere veţi scăpa cu faţa curată. Nu respectă nici un pact, nici o înţelegere. Închişi aici în fortăreaţă, voi nu ştiţi nimic din ce se petrece în toată ţara; cum asupresc şi vatămă oamenii, cum îi ucid pe preoţi şi pângăresc lucrurile sfinte, batjocorind legile. Vor făgădui marea cu sarea, dar nu vor respecta nimic. Ţinuturile coroanei au căzut pradă oştenilor care-şi fac de cap. Până şi aceia care mai ţin cu suedezii sunt nedreptăţiţi… Dumnezeu îi pedepseşte pe trădători, pentru că şi-au călcat jurământul faţă de rege. Tărăgănaţi cât puteţi!… Eu cum mă vedeţi, dacă voi mai trăi şi voi scăpa din mâinile lui Miller, am să mă duc îndată în Śląsk la stăpânul nostru. Acolo am să-i cad la picioare şi am să-i spun: „Măria ta, scapă Częstochowa şi pe slugile tale cele mai credincioase!” Aşa că, iubiţi părinţi, să nu vă lăsaţi, pentru că în voi stă mântuirea întregii Republici.</p>
                  <p rend="justify">Glasul lui jupân Śładkowski începu să tremure şi lacrimile i se prelinseră pe gene; după un răstimp, îşi continuă vorba:</p>
                  <p rend="justify">—  Veţi trece prin clipe grele; două sute de pedestraşi aduc tunurile cele mari de la Cracovia… Unul din ele e un balimez uriaş… Vor urma atacuri înverşunate… Dar acestea vor fi ultimele sforţări… Să nu vă pierdeţi firea, pentru că izbăvirea se apropie. Pe rănile lui Christos, regele, hatmanii, oştirea, întreaga Republică… vor veni în ajutorul Ocrotitoarei lor… Asta-i, ce vă spun eu… scăparea, mântuirea, slava… în curând…!</p>
                  <p rend="justify">Şleahticul nu se mai putu stăpâni şi izbucni în plâns, iar cei de faţă făcură şi ei la fel.</p>
                  <p rend="justify">Această mână de apărători istoviţi, de slugi credincioase şi umile, aveau într-adevăr nevoie de o veste mai bună, de o mângâiere care să vie din afara zidurilor, din ţară!</p>
                  <p rend="justify">Preotul Kordecki se ridică de la locul său, se apropie de jupân Śładkowski şi îşi desfăcu larg braţele.</p>
                  <p rend="justify">Śładkowski i se aruncă la piept şi se îmbrăţişară; urmându-le pilda, ceilalţi începură să se strângă în braţe şi să se sărute, firitisindu-se, de parcă suedezii dăduseră bir cu fugiţii. Într-un târziu, preotul Kordecki rosti:</p>
                  <p rend="justify">—  Fraţii mei, să mergem la capelă!</p>
                  <p rend="justify">Şi porni înainte urmat de ceilalţi. Aprinseră toate lumânările, deoarece afară se lăsase întunericul, şi traseră perdelele de la icoana făcătoare de minuni, ale cărei raze se răspândiră împrejur. Preotul Kordecki îngenunche pe trepte, iar călugării, şleahticii şi oamenii de rând mai în spate; veniră şi femeile cu copiii. Chipurile slăbite de oboseală şi ochii plânşi se înălţară spre icoană: dincolo de lacrimi înflorea un zâmbet de fericire. Un timp domni tăcerea, apoi părintele Kordecki începu:</p>
                  <p rend="justify">—  Sub aripa-ţi ocrotitoare grăbim, Sfântă Născătoare de Dumnezeu…” Cuvintele îi muriră pe buze; slăbiciunea, vechile suferinţe, neliniştile tăinuite şi speranţa luminoasă a mântuirii îi crescură în suflet ca un talaz uriaş. Suspinele îi cutremurară pieptul şi acest bărbat care purta pe umerii lui soarta întregii ţări se încovoie şi căzu cu faţa în jos, abia izbutind să rostească din pricina hohotelor de plâns:</p>
                  <p rend="justify">—  O, Marie, Marie, Sfântă Marie!</p>
                  <p rend="justify">Plângeau cu toţii împreună cu ei, iar icoana împrăştia de sus raze încărcate de lumină.</p>
                  <p rend="justify">Călugării şi şleahticii se întoarseră pe ziduri noaptea târziu, dar preotul Kordecki rămase până dimineaţă în capelă întins în formă de cruce. Se temeau să nu-l doboare oboseala, dar a doua zi se arătă pe întărituri, trecu printre oşteni vesel, odihnit, repetând ici şi colo:</p>
                  <p rend="justify">—  Copii, Sfântă Fecioară se va arăta mai puternică şi decât tunurile de asediu, apoi grijile şi truda noastră vor lua sfârşit.</p>
                  <p rend="justify">În aceeaşi dimineaţă, Jacek Brzuchański, un târgoveţ din Częstochowa, îmbrăcându-se în haine suedeze, se apropie de ziduri, ca să întărească ştirea venirii tunurilor mari de la Cracovia şi totodată sosirea hanului în fruntea urdiei. Tot el aruncă şi o scrisoare de la părintele Antoni Paszkowski din Cracovia, în care acesta, înfăţişând cruzimile înspăimântătoare şi jafurile suedezilor, îi încuraja şi-i implora pe călugării de la Jasna Góra să nu se încreadă în făgăduiala vrăjmaşului şi să apere cu râvnă sfântul lăcaş împotriva cutezanţei pagânilor.</p>
                  <p rend="justify">„Pentru că suedezii, scria părintele Paszkowski, nu au nici o credinţă, nici o religie. N-au nimic sfânt din ce-i al lui Dumnezeu, şi al oamenilor; nu obişnuiesc să-şi ţină nici o făgăduială făcută în scris sau prin viu grai.”</p>
                  <p rend="justify">Era tocmai ziua Neîntinatei Zămisliri. Vreo cincisprezece căpetenii şi oşteni din steagurile polone aliate, după rugăminţi stăruitoare, căpătară îngăduinţa lui Miller de a se duce la slujba de la mânăstire. Miller se gândea poate că se vor împrieteni cu apărătorii şi, ducându-le vestea despre tunurile de asediu, vor împrăştia panica. Sau poate că nu vroia să mai toarne gaz peste foc şi să înrăutăţească şi mai mult legăturile dintre polonezi şi suedezi care erau şi aşa din ce în ce mai primejdioase. De ce, de nece, destul că-i învoi să plece.</p>
                  <p rend="justify">Cu ei veni şi un tătar, un credincios al lui Mahomed dintre tătarii polonezi. În ciuda tuturor aşteptărilor, acesta îi îndemnă pe călugări să nu închine lăcaşul sfânt unor spurcaţi, susţinând cu tărie că suedezii vor pleca în curând cu ruşine şi umilinţă. Acelaşi lucru îl repetară şi cei din oastea regală, adeverind ştirile aduse de jupân Śładkowski. Apărătorilor le veni inima la loc; nu se mai temeau acum nici de tunurile cele mari şi glumeau pe socoteala lor.</p>
                  <p rend="justify">După slujbă, focul începu din amândouă părţile. Un oştean suedez tot venea lângă ziduri şi hulea cu glasu-i gros împotriva Maicii Domnului. Apărătorii trăseseră de mai multe ori în el, dar nu-l nimeriseră. Lui Kmicic, când îl prinsese o dată în cătarea arcului, îi pleznise coarda, aşa că suedezul se obrăznicise şi mai mult, fiindu-le pildă şi altora prin curajul său. Se vorbea că are şapte diavoli în slujba lui, care-l feresc şi-l acoperă.</p>
                  <p rend="justify">În acea zi, veni din nou să-şi zvârle mascările, şi apărătorii socotind că în ziua Neîntinatei Zămisliri farmecele vor avea o putere mai mică, hotărâră să-l pedepsească neapărat. Traseră în el de mai multe ori, dar degeaba, până când o ghiulea, respinsă de valul de pământ îngheţat, sări ca o pasăre, îl izbi în crucea pieptului şi-l rupse în două. Asediaţii se bucurară şi strigară semeţi: „Ei, care vrea să mai hulească împotriva ei?” dar suedezii fugiră înspăimântaţi la şanţurile lor.</p>
                  <p rend="justify">Năvălitorii trăgeau în ziduri şi acoperişuri, dar ghiulelele lor nu-i înfricoşau pe apărători.</p>
                  <p rend="justify">Bătrâna cerşetoare Konstancja, care trăia într-o scobitură a stâncii, cutreiera tot povârnişul, parcă spre necazul suedezilor, strângând ghiulelele în poală şi ameninţându-i din când în când pe vrăjmaşi cu băţul. Aceştia, crezând-o vrăjitoare, fură cuprinşi de frică să nu-i farmece, mai ales când băgară de seamă că ghiulelele nu se ating de ea.</p>
                  <p rend="justify">Se scurseră două zile de bubuituri zadarnice. Vrăjmaşii aruncară pe acoperişuri frânghii de corăbii, îmbibate cu smoală, care zburau prin văzduh ca nişte şerpi de foc. Dar oameni, rânduiţi anume, înlăturau la timp primejdia. Până când veni o noapte atât de întunecoasă, încât, cu toate bobotăile, butoaiele cu smoală şi ghiulelele aprinse ale preotului Lassota, apărătorii nu mai văzură nimic.</p>
                  <p rend="justify">Printre suedezi domnea o mişcare neobişnuită. Se auzea scârţâit de roţi, larmă de glasuri omeneşti, uneori nechezatul cailor şi felurite alte zgomote. Oştenii de pe ziduri ghiciră îndată ce se întâmpla.</p>
                  <p rend="justify">—  Au sosit tunurile, altfel nu se poate! spuseră unii.</p>
                  <p rend="justify">—  Şi sapă alte şanţuri pentru ele, dar e o beznă de-ţi bagi degetele în ochi.</p>
                  <p rend="justify">Căpeteniile chibzuiau; jupân Czarniecki era de părere să năvălească asupra suedezilor, dar spătarul de Sieradz se împotrivea, susţinând pe bună dreptate că pentru asemenea treabă însemnată vrăjmaşul şi-a luat toate măsurile de prevedere, ţinând pedestrimea pregătită. Aşa că deschiseră focul spre miazănoapte şi miazăzi, de unde se auzea larma, deşi nu puteau să-şi dea seama de pagubele pe care le făceau.</p>
                  <p rend="justify">În sfârşit, se lumină de ziuă şi apărătorii văzură lucrările suedezilor. Spre miazănoapte şi miazăzi se întindeau întăriturile la care trudeau mii de oameni. Se înălţau atât de sus, încât asediaţilor li se părea că valul de pământ se ridica până la linia zidurilor, în tăieturile regulate ale crestelor, se zăreau gurile uriaşe ale tunurilor şi oştenii care stăteau înapoia lor, semănând de departe, cu un roi de viespi galbene.</p>
                  <p rend="justify">În biserică, încă nu se isprăvise slujba de dimineaţă, când o bubuitură neobişnuită cutremură văzduhul, geamurile zăngăniră, câteva se desprinseră din rame, spărgându-se cu zuruituri ascuţite pe lespezile de piatră şi toată biserica se umplu de praful ridicat de tencuiala căzută.</p>
                  <p rend="justify">Tunurile de asediu îşi spuneau cuvântul.</p>
                  <p rend="justify">Începu o grindină de foc, cum nu mai încercaseră apărătorii. După ce se sfârşi slujba, ieşiră cu toţii pe întăritori şi pe acoperişuri. Ghiulelele trase înainte păreau nişte jocuri nevinovate faţă de această ploaie de foc şi fier.</p>
                  <p rend="justify">Tunurile mai mici, de câmp, trăgeau odată cu cele de asediu, zvârlind spre mânăstire ghiulele uriaşe şi grenade, şomoioage muiate în smoală, torţe şi frânghii aprinse. Ghiulelele de douăzeci şi şase de funţi sfărâmau parapetele zidurilor şi izbeau pereţii; unele rămâneau acolo, dar altele deschideau spărturi uriaşe, împrăştiind tencuiala, mortarul şi cărămizile. Zidurile care înconjurau mânăstirea începură să crape ici şi colo: bătute fără încetare de ghiulele, ameninţau să se surpe. Suedezii trăgeau cu sârg în clădirile mânăstirii.</p>
                  <p rend="justify">Cei care cântau în turn simţeau cum se clatină. Biserica se cutremura de bubuiturile care nu mai conteneau; la câteva altare, lumânările începură să cadă din sfeşnice.</p>
                  <p rend="justify">Apa turnată cu nemiluita în locurile unde izbucnea focul, peste facle, frânghii şi ghiulele aprinse, alcătuia laolaltă cu fumul şi praful nori de aburi atât de deşi, încât nu se mai vedea nimic. Începură să se vadă stricăciuni la clădiri şi la zidurile de apărare. Strigătul „Arde!” răsuna tot mai des printre bubuiturile de tun şi şuierul gloanţelor. La turnul dinspre miazănoapte, fură sfărâmate roţile unui tun, iar altul, lovit în plin, amuţi. O ghiulea nimeri într-un grajd, omorî trei cai şi dezlănţui focul. Nu numai ghiulelele, ci şi schijele grenadelor răpăiau ca grindina pe acoperişuri, pe turnuri şi pe zidurile de apărare.</p>
                  <p rend="justify">Curând se auziră gemetele răniţilor. Printr-o întâmplare ciudată, muriră trei tineri pe care-i chema Jan. Apărătorii cu acelaşi nume se înspăimântară, dar asediaţii luptară cu un avânt vrednic de sforţările suedezilor. Ieşiră pe întărituri până şi femeile, copiii şi bătrânii. Oştenii trudeau pe ziduri cu inimi neînfricate, prin foc şi fum, prin ploaia de ghiulele, răspunzând cu înverşunare la focul vrăjmaşului. Unii trăgeau tunurile în locurile cele mai primejdioase, alţii astupau spărturile din zid cu pietre, trunchiuri, bârne, gunoaie şi pământ.</p>
                  <p rend="justify">Femeile cu părul despletit şi aprinse la faţă dădeau pildă de curaj; unele alergau cu găleţile de apă după grenadele care ţopăiau pe lespezi gata să explodeze în orice clipă înflăcărarea creştea mereu, de parcă mirosul de pulbere şi de fum, bubuiturile de foc şi fier aveau darul s-o stârnească din ce în ce mai mult. Zoreau cu toţii fără să mai asculte poruncile care se pierdeau în zgomotul îngrozitor. Doar rugăciunile, cântate în biserică, acopereau până şi mugetul tunurilor.</p>
                  <p rend="justify">Pe la amiază, focul încetă. Răsuflară cu toţii uşuraţi, dar înaintea porţilor se auzi darabana şi toboşarul trimis de Miller se apropie şi întrebă dacă sfinţii părinţi s-au săturat şi vor să se predea. Preotul Kordecki îi răspunse că se vor gândi până mâine. Când auzi răspunsul, Miller porunci numaidecât să tragă tunurile şi focul începu iarăşi cu îndârjire îndoită.</p>
                  <p rend="justify">Din când în când, şirurile adânci ale pedestrimii înaintau spre colină, de parcă încercau o năvală, dar, împuţinate de tunuri şi flinte, se întorceau de fiecare dată repede şi în neorânduială lângă propriile guri de foc. Aşa cum talazul mării se revarsă peste mal şi, când se retrage, lasă pe nisip alge, scoici şi tot felul de sfărâmături, tot aşa fiecare din aceste valuri suedeze, retrăgându-se, lăsa în urmă-i trupurile risipite pe povârniş.</p>
                  <p rend="justify">Miller nu porunci să se tragă în turnuri, ci în zidurile de apărare care se înălţau între ele, ştiind că acolo împotrivirea era mai slabă. Din loc în loc, se iviseră spărturi, dar nu destul de mari ca pedestrimea să poată pătrunde prin ele în incinta mânăstirii.</p>
                  <p rend="justify">Deodată avu loc o întâmplare care puse capăt focului.</p>
                  <p rend="justify">Era spre seară; lângă unul din tunurile cele mari se afla un tunar suedez cu fitilul aprins. Tocmai când se pregătea să-l apropie de ţeava, o ghiulea de la mânăstire îl nimeri drept în piept, dar pentru că sărise mai înainte de câteva ori pe gheaţa îngrămădită pe valul de apărare, îl aruncă cu fitil cu tot la vreo cincisprezece paşi înapoi. Fitilul căzu într-o căruţă în care mai era destulă pulbere. În aceeaşi clipă, răsună o bubuitură grozavă şi norii de fum acoperiră întăritura. Când se risipiră, se arătă că cinci tunari îşi pierduseră viaţa, roţile tunului fuseseră sfărâmate, iar restul oştenilor încremeniseră de spaimă. Focul din această întăritura încetă şi, pentru că între timp se lăsase o ceaţă deasă, încetă şi în celelalte.</p>
                  <p rend="justify">A doua zi era duminică.</p>
                  <p rend="justify">Pastorii luterani îşi psalmodiau slujbele prin întărituri, iar tunurile tăceau. Miller îi întrebă iarăşi pe sfinţii părinţi dacă nu le ajunge, dar aceştia îi răspunseră că pot îndura şi mai mult.</p>
                  <p rend="justify">La mânăstire se cercetau stricăciunile. Erau destul de însemnate. Afară de morţi, văzură că şi zidurile avuseseră de suferit. Cel mai mare prăpăd îl făcuse un balimez uriaş care se afla în partea dinspre miazăzi. Bătuse zidul cu atâta râvnă, doborâse atâtea pietre şi cărămizi, încât era lesne de prevăzut că, dacă focul avea să mai continue câteva zile, o mare parte din zid se va nărui.</p>
                  <p rend="justify">Spărtura care s-ar fi făcut în asemenea împrejurare n-ar mai fi putut fi astupată nici cu bârne, nici cu pământ sau cu bălegar. De aceea, preotul Kordecki privea îngrijorat la aceste pagube pe care n-avea cum să le împiedice.</p>
                  <p rend="justify">Iar luni focul începu din nou şi tunul uriaş continuă să lărgească spărtura. Suedezii aveau şi ei destule pierderi, în amurgul zilei, un tunar suedez ucise pe loc pe nepotul lui Miller, la care ghinărarul ţinea ca la propriul fiu, dorind să-i lase totul: numele, faima de războinic şi averea. Inima bătrânului luptător se umplu de şi mai multă ură.</p>
                  <p rend="justify">Zidul de lângă turnul de miazăzi crăpase atât de mult, încât noaptea se făcură pregătiri pentru năvala pedestraşilor. Pentru ca oştenii să se poată apropia de fortăreaţă fără primejdie, Miller porunci ca în toate şanţurile mici din apropierea povârnişului să se stingă toate focurile. Noaptea era însă luminoasă, iar strălucirile albe ale zăpezii trădau mişcările vrăjmaşului. Tunurile de la Jasna Góra împrăştiau pe acei suedezi care se îndeletniceau cu înălţarea parapetelor alcătuite din faşine, garduri, îngrădituri de nuiele şi scânduri.</p>
                  <p rend="justify">În zori, jupân Czarniecki văzu un turn de luptă, pe care-l împingeau spre ziduri. Apărătorii îl distruseră cu tunurile fără greutate, omorând o groază de oameni, astfel că ziua putea fi socotită ca o biruinţă a lor, dacă n-ar fi fost balimezul care sfărâma zidul cu străşnicie.</p>
                  <p rend="justify">În zilele următoare, vremea se încălzi şi ceţurile se ridicară atât de dese, încât călugării le puseră pe seama duhurilor necurate. Nu se mai zăreau nici turnurile de luptă, nici parapetele şi nici chiar întăriturile suedeze. Vrăjmaşii se apropiară de zidurile mânăstirii. Seara, Czarniecki, când priorul cercetă zidurile ca de obicei, îl trase la o parte şi-i şopti:</p>
                  <p rend="justify">—  E rău, cinstite părinte. Zidul nostru nu durează mai mult de o zi.</p>
                  <p rend="justify">—  Poate că ceţurile astea îi vor împiedica şi pe ei să tragă, răspunse preotul Kordecki, iar noi, între timp, o să dregem cumva stricăciunile.</p>
                  <p rend="justify">—  Lor nu le pasă de ceţuri, fiindcă balimezul, o dată îndreptat spre ţintă, poate să tragă şi pe întuneric, pe când aici crăpăturile se lărgesc întruna.</p>
                  <p rend="justify">—  Nădejdea noastră e în Dumnezeu şi în Sfânta Fecioară.</p>
                  <p rend="justify">—  Aşa-i, dar ce-ar fi să încercăm o ieşire?… I-am mai împuţina pe suedezi şi poate că am izbuti să ţintuim şi balaurul ăsta diavolesc?!</p>
                  <p rend="justify">În ceaţă înnegri o făptură omenească şi Babinicz se ivi alături de cei care vorbeau.</p>
                  <p rend="justify">—  Vroiam să ştiu cine este, în abureala asta nu se vede nici la doi paşi, spuse. Seara bună, cinstite părinte! Despre ce e vorba?</p>
                  <p rend="justify">—  Despre tunul cel mare. Jupân Czarniecki propune o năvală… Necuratul ridică parcă înadins ceţurile astea… am dat poruncă să facă slujbe de afurisenie…</p>
                  <p rend="justify">—  Părinte iubit! zise jupân Andrzej. De când a început, balimezul ăsta să ne împroaşte zidul, nu mă gândesc decât la el; am un gând… Năvala nu foloseşte la nimic… Haideţi undeva înăuntru să vă împărtăşesc planul meu.</p>
                  <p rend="justify">—  Bine, consimţi preotul, să mergem în chilia mea.</p>
                  <p rend="justify">Curând după aceea se aşezară la masa de pin în chilia sărăcăcioasă a priorului. Preotul Kordecki şi jupân Piotr Czarniecki îşi pironiră privirile pe faţa tânără a lui Babinicz care începu să vorbească:</p>
                  <p rend="justify">—  De astă dată năvala nu mai e de nici un folos. Suedezii i-ar simţi pe atacatori şi i-ar respinge. Acum numai un singur om poate să se descurce.</p>
                  <p rend="justify">—  Cum aşa? întrebă jupân Czarniecki.</p>
                  <p rend="justify">—  E nevoie de un om, care să se ducă şi să arunce balimezul în aer cu pulbere. Şi poate s-o facă atâta vreme cât stăruie ceaţa. Cel mai bine ar fi să-şi schimbe hainele. Avem aici tunici de piele asemănătoare cu ale suedezilor. Dacă nu va putea face altfel, o să se furişeze printre vrăjmaşi, iar dacă nu păzeşte nimeni în faţa tunului, cu atât mai bine.</p>
                  <p rend="justify">Pentru Dumnezeu, ce poate să facă un singur om?</p>
                  <p rend="justify">—  Nu trebuie decât să bage un săculeţ de pulbere în botul balimezului, cu un fitil pe care să-l aprindă după aceea. Pulberea va lua foc şi tunul… va crăpa!</p>
                  <p rend="justify">—  Ei, ce tot vorbeşti, băiete? Păi nu-l înfundă mereu cu pulbere, de ce nu crapă?</p>
                  <p rend="justify">Kmicic izbucni în râs şi sărută mâneca preotului.</p>
                  <p rend="justify">—  Cinstite părinte, ai o inimă sfântă şi mare, de viteaz…</p>
                  <p rend="justify">—  Ei, lasă asta! îl întrerupse preotul.</p>
                  <p rend="justify">—  De viteaz, repetă Kmicic, dar la tunuri nu te pricepi. Altceva e când pulberea se aprinde în partea dinapoi a ţevii, fiindcă atunci împinge ghiuleaua şi toată puterea iese înainte; dar dacă pulberea e aşezată în gura tunului, nu se află ţeava care să nu crape. Întreabă-l şi pe jupân Czarniecki. Până şi o flintă, dacă îi astupi vârful ţevii, când ia foc pulberea, se sparge, atât de mare e această forţă diavolească! Ce să mai vorbim de un săculeţ întreg care se aprinde în gura tunului… Întreabă-l şi pe jupân Czarniecki.</p>
                  <p rend="justify">—  Aşa este, sunt lucruri pe care le ştie orice oştean! întări Czarniecki.</p>
                  <p rend="justify">—  Dacă am strica balimezul ăsta, îşi urmă vorba Kmicic, toate celelalte sunt floare la ureche!</p>
                  <p rend="justify">—  Mi se pare că e cu neputinţă, zise preotul Kordecki. Cine se va încumeta la o treabă ca asta?</p>
                  <p rend="justify">—  Un zvânturat nevoie mare, răspunse jupân Andrzej. Un cavaler hotărât care se numeşte Babinicz.</p>
                  <p rend="justify">—  Tu? se mirară deodată preotul şi jupân Czarniecki.</p>
                  <p rend="justify">—  Ehei, bunule părinte! M-ai spovedit şi ţi-am destăinuit toate isprăvile mele. Unele din ele n-au fost mai puţin primejdioase decât cea de acum; cum poţi dar să te mai îndoieşti? Nu mă cunoşti oare destul de bine?</p>
                  <p rend="justify">—  E un viteaz între viteji, pe legea mea! izbucni Czarniecki.</p>
                  <p rend="justify">Şi apucându-l pe Kmicic de gât vorbi mai departe:</p>
                  <p rend="justify">—  Lasă-mă să te îmbrăţişez, fie şi numai pentru dorinţa ta de a te duce!</p>
                  <p rend="justify">—  Arătaţi-mi alt remedium şi nu mă duc, zise Kmicic, gândesc însă că mă voi descurca. Nu uitaţi că vorbesc nemţeşte ca şi cum aş fi făcut negoţ cu doage la Gdańsk. Asta înseamnă foarte mult, fiindcă dacă-mi mai schimb şi hainele, cu greu o să descopere că nu sunt din tabăra lor. Cred că nimeni nu stă de strajă la gura tunului, pentru că e tare primejdios, aşa că până să bage ei de seamă, eu am să isprăvesc toată treaba.</p>
                  <p rend="justify">—  Jupâne Czarniecki, domnia ta ce gândeşti? întrebă priorul.</p>
                  <p rend="justify">—  Dintr-o sută, unul tot trebuie să scape cu faţa curată, răspunse jupân Piotr, dar audaces fortuna juvat!{35}</p>
                  <p rend="justify">—  Am scăpat eu din altele şi mai rele, spuse Kmicic, nu voi păţi nimic, căci aşa mi-e scris! Mai demult îmi puneam capul în primejdie doar aşa, din trufie deşartă, dar acum o voi face în cinstea Sfintei Fecioare. Şi pe urmă, chiar dacă va fi să-mi dau viaţa, ceea ce nu cred, spuneţi şi domniile voastre, şi-ar putea dori cineva o moarte mai plină de slavă decât aceasta…?</p>
                  <p rend="justify">Preotul tăcu îndelung, apoi rosti:</p>
                  <p rend="justify">—  Dacă ai face-o doar ca să te acoperi de faimă, aş stărui, te-aş ruga şi nu ţi-aş îngădui să pleci, dar dreptatea e de partea ta, aici e vorba de cinstea Sfintei Fecioare, de lăcaşul ăsta sfânt şi de ţara întreagă! Fiul meu, de te vei întoarce cu noroc ori de vei muri, slava, fericirea supremă şi izbăvirea vor fi ale tale. Îţi spun dară, împotriva inimii mele, du-te, eu nu te opresc!… Rugăciunile noastre şi grija lui Dumnezeu te vor însoţi…</p>
                  <p rend="justify">—  Cu asemenea tovarăşi mă duc fără frică şi mai bucuros!</p>
                  <p rend="justify">—  Întoarce-te, oştean al lui Dumnezeu, întoarce-te cu noroc, pentru că noi te-am îndrăgit din toată inima. Să te călăuzească sfântul Rafał şi să te aducă înapoi, copilul meu, fiul meu iubit…!</p>
                  <p rend="justify">—  Atunci încep pregătirile, spuse vesel jupân Andrzej, îmbrăţişându-l, mă îmbrac ca un suedez în tunică de piele şi cizme largi, pregătesc pulberea, iar domnia ta, părinte, opreşte afurisenia în noaptea asta, fiindcă vor fi având suedezii nevoie de ceaţă, dar avem şi noi.</p>
                  <p rend="justify">—  Nu vrei să te spovedeşti înainte de plecare?</p>
                  <p rend="justify">—  Cum de nu! Altminteri n-aş mai pleca, fiindcă necuratul s-ar putea apropia de mine.</p>
                  <p rend="justify">—  Atunci să începem cu asta.</p>
                  <p rend="justify">Jupân Piotr ieşi din chilie, iar Kmicic îngenunche înaintea preotului şi se curăţă de păcate. După aceea, uşor ca pasărea, se duse să se pregătească.</p>
                  <p rend="justify">După un ceas ori două, în liniştea adâncă a nopţii, bătu iarăşi la uşa de la chilia priorului, unde-l aştepta şi jupân Czarniecki.</p>
                  <p rend="justify">Abia îl recunoscură pe Kmicic care arăta acum ca un suedez sadea. Îşi răsucise mustăţile până sub ochi, răsfirându-le sfârcurile, şi îşi pusese pălăria pe-o ureche, semănând cu o căpetenie de raitieri de neam mare.</p>
                  <p rend="justify">—  Pe legea mea că-mi vine să pun mâna pe sabie, când mă uit la el! exclamă jupân Piotr.</p>
                  <p rend="justify">—  Daţi lumânarea mai încolo, le spuse Kmicic, vreau să vă arăt ceva…!</p>
                  <p rend="justify">Şi după ce preotul Kordecki îndepărtă în grabă lumânarea, jupân Andrzej puse pe masă un săculeţ lung de vreo palmă şi jumătate şi gros cât braţul unui bărbat puternic, cusut din pânză muiată în smoală şi îndesat bine cu pulbere. La un capăt avea un fitil de cânepă răsucită, îmbibat cu pucioasă.</p>
                  <p rend="justify">—  Ehei, zise, când o să vâr leacul ăsta în gura balimezului şi o să dau foc la fitil, o să-i pleznească burta!</p>
                  <p rend="justify">—  Şi Lucifer ar plezni! strigă jupân Czarniecki.</p>
                  <p rend="justify">Dar îşi aduse aminte că nu trebuie să pomenească numele necuratului şi se lovi peste gură.</p>
                  <p rend="justify">—  Cu ce-ai să aprinzi fitilul? Întrebă preotul Kordecki.</p>
                  <p rend="justify">—  Aici e toată primejdia, fiindcă va trebui să scapăr. Am cremene bună, iască uscată şi un amnar de oţel pe cinste, dar o să se audă hârşcâiturile şi s-ar putea să intre la bănuială. Trag nădejde să nu-mi stingă fitilul, pentru că va atârna la gura ţevii şi le va fi greu să-l zărească, mai ales că va arde destul de repede. Pe mine însă pot să mă urmărească, iar eu nu pot să fug spre mânăstire.</p>
                  <p rend="justify">—  De ce nu poţi? întrebă preotul.</p>
                  <p rend="justify">—  Pentru că m-ar omorî explozia. După ce fitilul va lua foc, trebuie să fug într-o parte cât mă ţin picioarele şi la cincizeci de paşi să mă arunc la pământ la poalele valului de apărare. Abia după aceea voi putea fugi spre mânăstire.</p>
                  <p rend="justify">—  Doamne, Doamne, ce de primejdii! se sperie priorul, înălţând ochii spre cer.</p>
                  <p rend="justify">—  Părinte iubit, sunt atât de sigur că mă voi întoarce, încât nici nu pot să mă înduioşez, cum s-ar cuveni în asemenea împrejurare. Dar nu-i nimic,! Rămâneţi sănătoşi şi rugaţi-vă să mă ajute Dumnezeu. Duceţi-mă numai până la poartă!</p>
                  <p rend="justify">—  Cum aşa? Chiar acum vrei să pleci? întrebă jupân Czarniecki.</p>
                  <p rend="justify">—  Să aştept oare să se lumineze de ziuă sau să se ridice ceaţa? Viaţa mi-e scumpă şi mie!</p>
                  <p rend="justify">Dar Kmicic nu plecă în noaptea aceea, fiindcă tocmai când ajunseră la poartă, parcă în ciuda lor, întunericul începu să se rărească. Pe deasupra, la balimez se auzea un murmur nedesluşit.</p>
                  <p rend="justify">A  doua zi de dimineaţă, împresuraţii se convinseră că tunul cel mare fusese aşezat în alt lăcaş.</p>
                  <p rend="justify">Se vede că suedezii aflaseră de undeva că puţin mai încolo, la cotitură, lângă turnul dinspre miazăzi, zidul era şi mai slab şi hotărâseră să-şi îndrepte ghiulelele în acel loc. Poate că preotul Kordecki nu era cu totul străin de această schimbare, deoarece în ziua dinainte bătrâna Kostucha fusese văzută ieşind din mânăstire; se foloseau de ea atunci când vroiau să răspândească veşti înşelătoare printre suedezi. Oricum, era o greşeală din partea lor, fiindcă apărătorii puteau să dreagă în acest timp stricăciunile zidului, iar până să facă o nouă spărtură, aveau să mai treacă iarăşi câteva zile.</p>
                  <p rend="justify">Urmară zile de vânzoleală şi nopţi luminoase. Tunurile trăgeau de mama focului. Îndoiala crescu iarăşi în inimile apărătorilor. Printre şleahtici erau unii care se gândeau să se supună; până şi unii dintre călugări îşi pierduseră curajul. Tot mai mulţi erau cei care nu mai vroiau să lupte. Preotul Kordecki le ţinea piept cu hotărâre, dar sănătatea începu să i se şubrezească. În acest timp, suedezii primeau noi ajutoare şi care cu muniţii de la Cracovia; mai ales ghiulele alungite ca nişte ţevi, încărcate cu pulbere şi sfărâmătură de plumb, care lărgeau şi mai mult spaima şi pagubele printre asediaţi.</p>
                  <p rend="justify">De când luase hotărârea să arunce balimezul în aer, lui Kmicic i se ura în fortăreaţă. Se uita în fiecare zi cu jind la săculeţul cu pulbere. După ce se mai gândi o vreme, îl făcu şi mai mare, aşa că acum era lung de un cot şi gros cât carâmbul unei cizme.</p>
                  <p rend="justify">Seara arunca priviri lacome spre tunul cel năprasnic şi cerceta cerul ca un astrolog. Dar luna, care făcea zăpada să strălucească, îi zădărnicea mereu planurile.</p>
                  <p rend="justify">Până când veni pe neaşteptate dezgheţul, norii acoperiră zăpezile şi noaptea deveni atât de întunecoasă, încât nu vedeai nici să-ţi bagi degetele în ochi. Jupân Andrzej se înveseli, de parcă ar fi încălecat pe şoimanul sultanului, şi abia bătu miezul nopţii, că se şi înfăţişă la jupân Czarniecki în hainele de raitier şi cu săculeţul sub braţ.</p>
                  <p rend="justify">—  Mă duc! spuse.</p>
                  <p rend="justify">Aşteaptă să-i dau de veste priorului.</p>
                  <p rend="justify">—  Prea bine, jupâne Piotr, lasă-mă să te strâng în braţe şi du-te după preotul Kordecki!</p>
                  <p rend="justify">Czarniecki îl îmbrăţişă cu bucurie şi plecă. Abia apucase să facă vreo treizeci de paşi, că albi înainte-i părintele Kordecki. Ghicise că o să plece Kmicic şi venea să-şi ia rămas bun.</p>
                  <p rend="justify">—  Babinicz e gata. Te aşteaptă doar pe sfinţia ta</p>
                  <p rend="justify">—  Haidem repede! răspunse preotul. Maică Precistă, ajută-l şi scapă-l!</p>
                  <p rend="justify">Curând se opriră amândoi lângă deschizătură, unde Czarniecki îl lăsase pe Kmicic. Dar aici nici urmă de jupân Andrzej.</p>
                  <p rend="justify">—  A plecat…?! se miră priorul.</p>
                  <p rend="justify">—  A plecat! răspunse jupân Czarniecki.</p>
                  <p rend="justify">—  Pezevenghiul… spuse preotul Kordecki înduioşat, vroiam să-i agăţ la gât iconiţa asta…</p>
                  <p rend="justify">Tăcură amândoi; împrejur domnea liniştea, fiindcă din pricina întunericului focul contenise de amândouă părţile. Deodată, jupân Czarniecki şopti repede:</p>
                  <p rend="justify">—  Pe legea mea, nici nu se străduieşte să meargă fără zgomot! Sfinţia ta auzi paşii? Scârţâie zăpada.</p>
                  <p rend="justify">—  Sfântă Fecioară, apără pe sluga ta! repetă priorul.</p>
                  <p rend="justify">O  vreme ascultară amândoi cu luare-aminte, până când scârţâitul zăpezii se pierdu în depărtare.</p>
                  <p rend="justify">—  Ştii ce sfinţia ta? şopti Czarniecki, adesea mă gândesc că va izbuti şi nu mă mai tem pentru el. A plecat, împieliţatul, ca şi când s-ar fi dus să bea horilcă la cârciumă… Ce curaj nemaipomenit! Sau va muri de timpuriu, sau va ajunge hatman. Hm, dacă n-aş şti că e slujitorul credincios al Mariei, aş crede că are pe… Dă-i Doamne, noroc, că asemenea viteaz nu se mai află în toată Republica…</p>
                  <p rend="justify">—  Şi e atât de întuneric, atât de întuneric! spuse preotul Kordecki. De când cu năvala domniei tale, suedezii se păzesc şi ei. Poate să nimerească peste vreo ceată de oşteni şi atunci…</p>
                  <p rend="justify">—  Asta nu cred; e adevărat că pedestraşii sunt acolo şi au pus străji dese, dar ei stau în şanţuri, nu înaintea întăriturilor, şi nici în faţa propriilor tunuri. Dacă nu-i aud paşii, se poate strecura aşa până la poalele valului de apărare, iar pe urmă nu mai au cum să-l vadă… Of!</p>
                  <p rend="justify">Aici jupân Czarniecki răsuflă adânc şi se întrerupse, inima începu să-i bată de teamă ca un ciocan şi i se tăie răsuflarea.</p>
                  <p rend="justify">Preotul făcu semnul crucii asupra întunericului.</p>
                  <p rend="justify">Curând veni lângă ei încă un om. Era spătarul de Sieradz.</p>
                  <p rend="justify">—  Ce-i acolo? întrebă</p>
                  <p rend="justify">—  Babinicz s-a dus de bunăvoie să arunce balimezul în aer cu pulbere.</p>
                  <p rend="justify">—  Cum aşa?</p>
                  <p rend="justify">—  A luat săculeţul cu pulbere, un fitil, amnarul… şi a plecat.</p>
                  <p rend="justify">Jupân Zamoyski îşi luă capul în mâini.</p>
                  <p rend="justify">—  Isuse, Marie! Isuse, Marie! se miră. De unul singur?</p>
                  <p rend="justify">—  De unul singur.</p>
                  <p rend="justify">—  Cine i-a îngăduit? E cu neputinţă!</p>
                  <p rend="justify">—  Eu! Pentru puterea lui Dumnezeu totul e cu putinţă, chiar şi întoarcerea lui! răspunse preotul Kordecki.</p>
                  <p rend="justify">Zamoyski nu mai zise nimic. Czarniecki nu mai putea sta locului.</p>
                  <p rend="justify">—  Să ne rugăm! îi îndemnă preotul.</p>
                  <p rend="justify">Îngenuncheară toţi trei şi începură să se roage. Neliniştea ridică părul vâlvoi în capul celor doi cavaleri. Se scurse un sfert, o jumătate de ceas, apoi un ceas şi încă unul, care dură o veşnicie.</p>
                  <p rend="justify">—  Acum gândesc că nu va mai fi nimic! spuse jupân Piotr Czarniecki.</p>
                  <p rend="justify">Şi răsuflă iarăşi adânc.</p>
                  <p rend="justify">Deodată, în depărtare se înălţă un stâlp uriaş de foc şi o bubuitură, ca şi când tunetele cerului s-ar fi prăvălit peste pământ, cutremură zidurile, biserica şi mânăstirea.</p>
                  <p rend="justify">—  L-a aruncat în aer, a izbutit! începu să strige jupân Czarniecki.</p>
                  <p rend="justify">Vorbele îi fură întrerupte de alte explozii.</p>
                  <p rend="justify">Preotul se aruncă în genunchi şi ridicându-şi braţele, strigă spre cer:</p>
                  <p rend="justify">—  Maică Precistă! Ocrotitoarea noastră, ajută-l să se întoarcă!</p>
                  <p rend="justify">Pe ziduri oamenii începură să lărmuiască. Neştiind ce se petrecea, apărătorii puseră mâna pe arme. Călugării ieşiră din chilii. Nu mai dormea nimeni. Până şi femeile se sculaseră din somn. Întrebările şi răspunsurile începură să se încrucişeze ca fulgerele.</p>
                  <p rend="justify">—  Ce s-a întâmplat?</p>
                  <p rend="justify">—  Dau năvală!</p>
                  <p rend="justify">—  Balimezul suedez a fost sfărâmat! strigă un tunar.</p>
                  <p rend="justify">—  Minune! Minune!</p>
                  <p rend="justify">—  Tunul cel mare a fost sfărâmat! Balimezul!</p>
                  <p rend="justify">—  Unde-i părintele Kordecki?</p>
                  <p rend="justify">—  Pe ziduri! Se roagă! El a făcut-o!</p>
                  <p rend="justify">—  Babinicz a aruncat tunul în aer! strigă jupân Czarniecki.</p>
                  <p rend="justify">—  Babinicz, Babinicz! Slavă Fecioarei Preasfinte! Acum n-o să ne mai facă nici o stricăciune!</p>
                  <p rend="justify">În acelaşi timp, răsunară strigătele de spaimă şi în tabăra suedeză. În toate şanţurile se aprinseră focuri.</p>
                  <p rend="justify">Zarva se înteţea. La lumina bobotăilor se vedeau cete de oşteni care umblau de colo-colo fără rost; se auziră trâmbiţele, tobele duruiau întruna; la ziduri ajungeau strigăte în care se simţea spaima.</p>
                  <p rend="justify">Preotul Kordecki se ruga mereu în genunchi.</p>
                  <p rend="justify">În cele din urmă, noaptea începu să pălească, dar Babinicz nu se mai întoarse în fortăreaţă.</p>
               </div>
               <div type="div3">
                  <head>Capitolul XVIII.</head>
                  <p rend="justify">Ce se întâmplase cu jupân Andrzej şi cum izbutise să-şi ducă planul la bun sfârşit?</p>
                  <p rend="justify">După ce ieşi în, afara zidurilor, merse o vreme cu pasul sigur şi prevăzător. Când ajunse la picioarele povârnişului, se opri şi ascultă. Împrejur era linişte, prea multă linişte, astfel că paşii i se auzeau scârţâind pe zăpadă. Pe măsură ce se depărta de ziduri, înainta cu tot mai mare grijă. Se opri din nou şi ascultă. Se temea să nu alunece şi să cadă, udând astfel săculeţul preţios, aşa că scoase spada şi se folosi de ea ca de un toiag. Asta îi fu de mare ajutor.</p>
                  <p rend="justify">Tot pipăind drumul înaintea lui, după vreo jumătate de ceas auzi un murmur uşor.</p>
                  <p rend="justify">„Aha, veghează… Se vede că năvala noastră le-a fost de învăţătură!” gândi. Şi merse mai departe şi mai încet. Era bucuros că nu se rătăcise, fiindcă întunericul era atât de des. Încât nu putea să-şi vadă nici vârful rapierei.</p>
                  <p rend="justify">—  Întăriturile celelalte sunt mult mai departe… aşa că sunt pe drumul cel bun! şopti.</p>
                  <p rend="justify">Nu se aştepta nici el să dea peste străji în faţa şanţurilor, pentru că, la drept vorbind, n-aveau ce să caute acolo, mai ales noaptea. Puteau să fie niscaiva oşteni de pază aşezaţi la o sută de paşi ori chiar mai puţin unul de altul, dar nădăjduia să treacă lesne de ei pe asemenea beznă.</p>
                  <p rend="justify">Sufletul îi tresălta de bucurie.</p>
                  <p rend="justify">Kmicic nu numai că era un om curajos, dar simţea şi înflăcărarea cutezanţei. Gândul că va arunca balimezul în aer îl bucura până în adâncul inimii, nu numai ca faptă vitejească, nu numai ca un ajutor nepreţuit pe care-l aducea apărătorilor, ci şi ca o festă pe care avea să le-o joace suedezilor. Îşi închipuia cât vor fi de înspăimântaţi, cum avea să mai scrâşnească Miller din dinţi, uitându-se neputincios la zidurile mânăstirii, şi-l pufnea râsul.</p>
                  <p rend="justify">Şi, cum mărturisea mai înainte, nu simţea nici înduioşare, nici frică sau nelinişte, nici nu-i trecea prin minte cât de mare era primejdia spre care se îndrepta. Se ducea, cum se duce şcolarul să fure mere din grădina vecinului. Îşi aduse aminte de timpurile de altădată, când îl hărţuia pe Chowański şi se furişa noaptea în tabăra de treizeci de mii de luptători numai cu două sute de haidamaci ca şi el.</p>
                  <p rend="justify">Îi veniră în minte foştii tovarăşi: Kokosinski, uriaşul Kulwiec-Hippocentaurus. Ranicki, cel cu faţa pătată, care se trăgea din neam de senatori şi ceilalţi, aşa că oftă din adânc.</p>
                  <p rend="justify">„Nemernicii, mi-ar fi fost de mare folos acum! se gândi. Într-o singură noapte aş putea sfărâma şase tunuri.”</p>
                  <p rend="justify">Un răstimp îşi simţi inima strânsă din pricina singurătăţii. Deodată, amintirea i-o aduse înaintea ochilor pe Oleńka. Dragostea se deşteptă în el cu puteri nebănuite. II cuprinse înduioşarea… Daca măcar ea l-ar putea vedea, inima i s-ar umple de bucurie. Poate gândeşte că şi acum îi slujeşte tot pe suedezi… Frumos îi mai slujeşte, nimic de zis! În curând vor cunoaşte foloasele! Ce va fi când Oleńka va afla de aceste isprăvi primejdioase?… Ce-o să gândească? Îşi va spune fără îndoială: „E viforos, dar dacă-i vorba de fapte pe care alţii nu sunt în stare să le facă, el nu se dă în lături; acolo unde nu se duc alţii, se duce el!… Ăsta-i Kmicic!” „Am să mai fac eu şi alte isprăvi de seamă!' îşi spuse jupân Andrzej cu semeţie.</p>
                  <p rend="justify">Cu toate acestea, nu uită unde se află, încotro merge, ce vrea să facă şi începu să se apropie, cum se furişează noaptea lupul la oi. Privi înapoi o dată, de două ori. Biserica şi mânăstirea nu se mai vedeau. Beznele acopereau totul. După cât mersese, îşi dădu seama că era destul de departe şi şanţurile duşmane trebuiau să fie pe aproape.</p>
                  <p rend="justify">„Tare aş vrea să ştiu dacă au pus străji?” se gândi.</p>
                  <p rend="justify">Dar nu apucă să mai facă nici doi paşi, când deodată auzi înainte mersul măsurat al oştenilor şi câteva glasuri întrebară ici şi colo:</p>
                  <p rend="justify">—  Cine-i?</p>
                  <p rend="justify">Jupân Andrzej înmărmuri. Îl luă cu călduri.</p>
                  <p rend="justify">—  De-al nostru, răspunseră alte glasuri.</p>
                  <p rend="justify">—  Parola?</p>
                  <p rend="justify">—  Upsala!</p>
                  <p rend="justify">—  Răspunsul…!</p>
                  <p rend="justify">—  Coroana…!</p>
                  <p rend="justify">Kmicic înţelese îndată că se schimbau străjile.</p>
                  <p rend="justify">—  Vă arăt eu vouă Upsala şi coroană, mormăi.</p>
                  <p rend="justify">Şi se bucură. Pentru el era într-adevăr o împrejurare neaşteptat de prielnică, fiindcă putea să treacă linia străjilor în timp ce acestea se schimbau: paşii lui erau acoperiţi de cei ai suedezilor.</p>
                  <p rend="justify">Aşa şi făcu, fără nici o greutate, mergând cu îndrăzneală pe urma oştenilor care plecau până aproape de şanţuri. Aici suedezii cotiră, ca să ocolească întăritura, iar el înaintă repede şi se ascunse în şanţul dinaintea valului de apărare.</p>
                  <p rend="justify">Între timp, se mai lumină puţin. Jupân Andrzej mulţumi cerului, pentru că pe întuneric nu putea să găsească balimezul. Acum, scoţând capul din şanţ şi întorcându-şi privirea, zări deasupra creasta neagră a valului şi marginile la fel de negre ale îngrăditurilor umplute cu pământ, între care se aflau tunurile.</p>
                  <p rend="justify">Vedea până şi gurile ţevilor ridicate deasupra şanţului. Înaintând cu mare grijă de-a lungul şanţului, descoperi în sfârşit balimezul. Atunci se opri şi începu să asculte.</p>
                  <p rend="justify">Din întăritura se auzeau murmure. Pesemne că pedestraşii aşteptau pregătiţi lângă tunuri. Kmicic era acoperit de înălţimea valului de apărare; puteau să-l audă, dar nu puteau să-l vadă. Avea să izbutească oare să ajungă de jos la gura tunului, care se înălţa sus deasupra capului său?</p>
                  <p rend="justify">Din fericire, marginile şanţului nu erau prea abrupte; pe de altă parte, pământul reavăn, deşi stropit cu apă, nu apucase să îngheţe, deoarece timpul se încălzise.</p>
                  <p rend="justify">Dându-şi seama de toate acestea, Kmicic începu să scobească fără zgomot povârnişul valului şi să se caţere încet spre tun.</p>
                  <p rend="justify">După un sfert de ceas de trudă, izbuti să se agate cu mâna de gura ţevii. O clipă atârnă în aer, dar forţa-i ieşită din comun îi îngădui să rămână aşa până când băgă săculeţul cu pulbere în ţeava.</p>
                  <p rend="justify">—  Câine, acum o să te saturi de cârnaţi! murmură. Dar vezi să nu-ţi rămână în gât!</p>
                  <p rend="justify">Spunând acestea, îşi dădu drumul jos şi începu să caute fitilul care, cusut la un capăt al săculeţului, atârna în şanţ.</p>
                  <p rend="justify">Îl găsi destul de repede. Dar acuma venea lucrul cel mai greu, pentru că trebuia să scapere şi să aprindă fitilul!</p>
                  <p rend="justify">Kmicic aşteptă un răstimp să crească murmurele oştenilor din întăritură.</p>
                  <p rend="justify">În cele din urmă, lovi uşor cremenea cu amnarul.</p>
                  <p rend="justify">În aceeaşi clipă, deasupra capului, auzi o întrebare în limba nemţească:</p>
                  <p rend="justify">—  Cine-i în şanţ?</p>
                  <p rend="justify">—  Eu sunt, Hans! răspunse Kmicic numaidecât. Mi-au aruncat diavolii vergeaua în şanţ şi scapăr s-o găsesc.</p>
                  <p rend="justify">—  Bine, bine, răspunse tunarul. Ai noroc că nu tragem, că suflul te-ar fi lăsat fără cap.</p>
                  <p rend="justify">„Aha, se gândi Kmicic, aşadar balimezul, afară de săculeţul meu, îşi are şi încărcătura lui. Cu atât mai bine.”</p>
                  <p rend="justify">În aceeaşi clipă, fitilul cu pucioasă se aprinse şi scânteile gingaşe începură să alerge în sus.</p>
                  <p rend="justify">Era timpul s-o şteargă. Kmicic porni în fugă de-a lungul şanţului cât îl ţineau picioarele, fără să-i mai pese de zgomotul pe care-l făcea. Se depărtase la vreo douăzeci de paşi, dar curiozitatea învinse teama de primejdie.</p>
                  <p rend="justify">„Dacă s-a stins fitilul din pricina umezelii din aer!” îşi spuse în gând. Şi se opri. Aruncându-şi privirea înapoi zări scânteile, dar cu mult mai sus, decât le lăsase.</p>
                  <p rend="justify">„Ei, nu cumva sunt prea aproape?”' se gândi şi-l cuprinse frica.</p>
                  <p rend="justify">O  luă iarăşi la goană, dar se împiedică de o piatră şi căzu. Un bubuit înfricoşător sfâşie văzduhul; pământul se cutremură, sfărâmături de lemn şi de fier, pietre, bucăţi de gheaţă şi de pământ îi vâjâiră pe lângă urechi şi îşi pierdu simţirea.</p>
                  <p rend="justify">Apoi răsunară şi alte bubuituri. Lăzile cu pulbere, care se aflau nu departe de balimez, săreau în aer din pricina zdruncinăturii.</p>
                  <p rend="justify">Dar jupân Kmicic nu le mai auzea, fiindcă zăcea fără simţire în şanţ.</p>
                  <p rend="justify">Nu mai auzi nici gemetele, ţipetele şi strigătele de ajutor ale oamenilor, care izbucniră după o clipă de linişte încremenită. La locul întâmplării se strânse aproape jumătate din oştirea suedeză şi steagurile polone; sosi până şi Miller întovărăşit de căpeteniile sale.</p>
                  <p rend="justify">Larma şi neorânduiala durară multă vreme, până când ghinărarul suedez să afle din veştile învălmăşite că balimezul fusese sfărâmat de cineva înadins. Dădu poruncă îndată să se cerceteze împrejurimile. Spre dimineaţă, oştenii îl descoperiră pe Kmicic care zăcea în şanţ.</p>
                  <p rend="justify">Se arătă că era numai asurzit de bubuitură şi îşi pierduse cunoştinţa din pricina suflului. Nu-şi veni în fire nici în ziua următoare, deşi îl îngrijiră cum nu se poate mai bine. Abia spre seară îşi recăpătă puterile.</p>
                  <p rend="justify">Miller porunci să fie adus fără zăbavă înaintea lui.</p>
                  <p rend="justify">Ocupă locul din mijloc la masă în cvartirul său, iar lângă el, într-o parte şi alta, se aşezară prinţul Heski, Wrzeszczowicz. Sadowski, toţi polcovnicii suedezi mai însemnaţi, iar dintre polonezi Zbrożek, Kaliński şi Kuklinowski.</p>
                  <p rend="justify">Cel din urmă se făcu vânăt la vederea lui Kmicic şi ochii îi scânteiară ca doi cărbuni aprinşi, iar mustăţile începură să-i tremure. Aşa că nu mai aşteptă întrebările ghinărarului şi spuse:</p>
                  <p rend="justify">—  Eu cunosc pasărea asta… E din garnizoana de la Częstochowa. Se numeşte Babinicz!</p>
                  <p rend="justify">Kmicic tăcea.</p>
                  <p rend="justify">Pe chipu-i palid se vedea istovirea, dar avea privirea mândră şi faţa liniştită.</p>
                  <p rend="justify">—  Tu ai aruncat balimezul în aer? întrebă Miller.</p>
                  <p rend="justify">—  Eu! răspunse Kmicic.</p>
                  <p rend="justify">—  Cum ai izbutit?</p>
                  <p rend="justify">Kmicic îi povesti totul pe scurt, fără să ascundă nimic. Căpeteniile se priviră cu uimire.</p>
                  <p rend="justify">—  E un viteaz!… şopti prinţul Heski la urechea lui Sadowski.</p>
                  <p rend="justify">Iar acesta se plecă spre Wrzeszczowicz:</p>
                  <p rend="justify">—  Jupâne Weyhard, întrebă, o să cucerim o fortăreaţă cu astfel de apărători?… Ce crezi, o să se supună?</p>
                  <p rend="justify">Dar Kmicic zise:</p>
                  <p rend="justify">—  În fortăreaţă mai sunt şi alţii care nu se dau în lături de la asemenea fapte. Şi nu cunoaşteţi ziua şi ceasul când…</p>
                  <p rend="justify">—  Şi eu mai am şi alte frânghii în tabără! îl întrerupse Miller.</p>
                  <p rend="justify">—  Asta o ştim şi noi. Dar nu veţi cuceri Jasna Góra câtă vreme se va mai afla un om viu pe întărituri!</p>
                  <p rend="justify">Se aşternu tăcerea. Apoi Miller întrebă mai departe:</p>
                  <p rend="justify">—  Babinicz te cheamă?</p>
                  <p rend="justify">Jupân Andrzej se gândi că, după cele ce făptuise şi înaintea morţii apropiate, venise vremea când nu mai avea nevoie să-şi ascundă adevăratul nume. Oamenii trebuie să uite nelegiuirile, aducându-şi aminte de jertfa şi curajul lui.</p>
                  <p rend="justify">—  Nu mă cheamă Babinicz, răspunse nu fără anume semeţie, ci Andrzej Kmicic, fost polcovnic al propriului steag în oştirea lituaniană.</p>
                  <p rend="justify">Abia auzi Kuklinowski, că sări ca opărit, holbă ochii, deschise gura, începu să se bată cu mâinile peste pulpe, apoi strigă:</p>
                  <p rend="justify">—  Luminăţia ta, vreau să-ţi spun o vorbă, acum, numaidecât!</p>
                  <p rend="justify">Printre polcovnicii polonezi se iscară murmure pe care suedezii le ascultau cu mirare, deoarece lor nu le spunea nimic numele lui Kmicic. Pricepură însă că nu putea fi un oştean de rând, de vreme ce Zbrożek se ridică şi, apropiindu-se de prins, îi spuse:</p>
                  <p rend="justify">—  Jupâne polcovnic! în nevoia în care te afli nu pot să te ajut cu nimic, dar te rog să-mi dai mâna…!</p>
                  <p rend="justify">Kmicic îşi înălţă capul cu mândrie, nările îi fremătară şi răspunse:</p>
                  <p rend="justify">—  Nu dau mâna cu trădătorii care luptă împotriva Republicii!</p>
                  <p rend="justify">Faţa lui Zbrożek deveni stacojie.</p>
                  <p rend="justify">Kaliński, care-l urmase, se retrase şi el; căpeteniile suedeze făcură cerc în jurul lor, întrebându-i cine era acest Kmicic, al cărui nume stârnise atâta vâlvă.</p>
                  <p rend="justify">Între timp, în odaia alăturată, Kuklinowski îl trase pe Miller la fereastră şi-i spuse:</p>
                  <p rend="justify">—  Pentru luminăţia ta, numele lui Kmicic nu înseamnă nimic, dar acesta este cel mai destoinic oştean şi polcovnic din întreaga Republică. Toată lumea a auzit de el şi-i cunoaşte numele! Cândva îl slujea pe Radziwiłł şi pe suedezi, dar acum se vede că a trecut de partea lui Jan Kazimierz. Altul ca el nu se mai află, afară de mine. Numai unul ca el putea să facă o ispravă ca asta. Hm, să vii de unul singur şi să sfărâmi balimezul! Numai după această faptă şi poţi să-ţi dai seama câte parale face. Pe Chowański atâta l-a hărţuit, încât a fost silit să pună un preţ mare pe capul lui. După înfrângerea de la Szkłów, numai cu două sute de oameni, a luptat de unul singur, până când ceilalţi s-au refăcut şi au început să faţă stricăciuni vrăjmaşului după pilda lui. E cel mai primejdios om din toată Republica.</p>
                  <p rend="justify">—  Ce tot îl lauzi, domnia ta? îl întrerupse Miller. Văd şi eu că e primejdios, după paguba pe care mi-a făcut-o.</p>
                  <p rend="justify">—  Luminăţia ta, ce vrei să faci cu el?</p>
                  <p rend="justify">—  L-aş spânzura, dar sunt oştean şi ştiu să preţuiesc curajul… Pe deasupra, mai e şi şleahtic de neam mare… De aceea, am să poruncesc să-l împuşte chiar astăzi.</p>
                  <p rend="justify">—  Luminăţia ta… Nu sunt vrednic să învăţ eu pe cel mai iscusit oştean şi conducător al timpului nostru ce să facă, dar fie-mi îngăduit să spun că omul acesta e prea însemnat pentru asemenea pedeapsă. Dacă luminăţia ta vei porunci să-l împuşte, steagurile lui Zbrożek şi Kaliński vor trece în aceeaşi zi alături de Jan Kazimierz.</p>
                  <p rend="justify">—  Dacă-i aşa, am să dau poruncă să-i taie pe toţi înainte de a mă părăsi! strigă Miller.</p>
                  <p rend="justify">—  Luminăţia ta, răspunderea e prea mare, pentru că nimicirea a două steaguri nu poate fi ascunsă, iar vestea se va împrăştia pretutindeni şi atunci toată oastea polonă se va lepăda de Carol Gustav. Luminăţia ta ştii prea bine că şi aşa nu sunt prea siguri, ca şi hatmanii. Jupân Koniecpolski cu şase mii din cei mai buni călăreţi se află alături de măria sa… Nu-i de glumă… Doamne fereşte, să se întoarcă împotriva noastră şi a regelui! Fortăreaţa se apără şi ea, iar pe de altă parte, nici tăierea steagurilor lui Zbrożek şi Kaliński nu e fără primejdie, pentru că aici e şi pedestrimea lui Wolf. S-ar putea înţelege toţi trei cu garnizoana şi atunci…</p>
                  <p rend="justify">—  Pe o sută de diavoli! îl întrerupse Miller. Kuklinowski, nu cumva vrei să-i dăruiesc viaţa? Asta nu se poate!</p>
                  <p rend="justify">—  Aş vrea, răspunse Kuklinowski, ca luminăţia ta să mi-l dăruieşti mie.</p>
                  <p rend="justify">—  Şi tu ce-ai să faci cu el?</p>
                  <p rend="justify">—  Eu… am să-l jupoi viu de piele…</p>
                  <p rend="justify">—  Înainte nu-i cunoşteai nici măcar numele adevărat. Ce ai împotriva lui?</p>
                  <p rend="justify">—  L-am cunoscut abia la Częstochowa, când m-am dus a doua oară ca sol la călugări.</p>
                  <p rend="justify">—  Ai vreo pricină de răzbunare?</p>
                  <p rend="justify">—  Luminăţia ta! Am vrut să-l ademenesc să vie alături de noi… Iar el, folosindu-se de făgăduiala mea de a lăsa solia la o parte, m-a jignit atât de cumplit, pe mine, Kuklinowski, cum n-a mai cutezat nimeni până acum.</p>
                  <p rend="justify">—  Ce ţi-a făcut?</p>
                  <p rend="justify">Kuklinowski începu să tremure şi să scrâşnească din dinţi…</p>
                  <p rend="justify">—  Mai bine să nu mai vorbim despre asta… Dă-mi-l mie, luminăţia ta… Oricum, tot va trebui să moară, vreau să mă joc puţin cu el înainte… Cu atât mai mult, cu cât acest om e Kmicic la care mă uitam ca la Dumnezeu şi care m-a răsplătit astfel… Dă-mi-l, luminăţia ta! Aşa va fi mult mai bine, deoarece Zbrożek şi Kaliński, şi odată cu ei toţi oştenii polonezi, nu se vor mai burzului împotriva luminăţiei tale când îi voi stinge viaţa, ci numai împotriva mea, iar eu am să mă descurc… Nu va mai fi nici o supărare, nici răzmeriţe… Totul se va săvârşi între mine şi Kmicic, a cărui piele voi porunci s-o întindă pe darabană…</p>
                  <p rend="justify">Miller căzu pe gânduri; deodată, bănuiala îi sticli în ochi</p>
                  <p rend="justify">—  Kuklinowski! spuse. Nu cumva vrei să-l scapi?</p>
                  <p rend="justify">Kuklinowski râse încet, dar râsul lui era atât de înfricoşător, că Miller încetă să se mai îndoiască.</p>
                  <p rend="justify">—  Poate că sfatul tău e într-adevăr cel mai bun! consimţi.</p>
                  <p rend="justify">—  Nu cer decât această răsplată pentru toate meritele mele!</p>
                  <p rend="justify">—  Dacă-i aşa, ia-l!</p>
                  <p rend="justify">După aceea, intrară amândoi în încăperea în care erau adunate celelalte căpetenii şi Miller spuse de faţă cu toţi:</p>
                  <p rend="justify">—  Dăruiesc prinsul lui jupân Kuklinowski, pentru meritele lui… Să facă ce pofteşte cu el.</p>
                  <p rend="justify">Se aşternu o clipă de tăcere, după care jupân Zbrożek îşi puse mâinile în şolduri şi întrebă cu anume batjocură în glas:</p>
                  <p rend="justify">—  Şi jupân Kuklinowski ce vrea să facă cu prinsul?</p>
                  <p rend="justify">Kuklinowski, de obicei cocoşat, se îndreptă brusc, gura i se lărgi într-un zâmbet ameninţător, iar pupilele începură să-i tremure.</p>
                  <p rend="justify">—  Cui n-o să-i placă ce fac cu el, zise, acela ştie unde trebuie să mă caute.</p>
                  <p rend="justify">Şi lovi cu palma garda săbiei.</p>
                  <p rend="justify">—  Am cuvântul domniei tale, jupâne Kuklinowski; se bucură Zbrożek.</p>
                  <p rend="justify">—  Îl ai, îl ai!</p>
                  <p rend="justify">Apoi se apropie de Kmicic.</p>
                  <p rend="justify">—  Hai, viermişorule, cu mine, hai, voinicelule plin de faimă… Eşti cam slăbit şi ai nevoie de îngrijiri Hai că te îngrijesc eu!</p>
                  <p rend="justify">—  Ticălosule! răspunse Kmicic.</p>
                  <p rend="justify">—  Bine, prea bine, sufleţel semeţ… Haide odată!</p>
                  <p rend="justify">Căpeteniile rămaseră înăuntru, iar Kuklinowski încălecă în faţa casei. Porunci unuia dintre cei trei oşteni pe care-i avea cu el, să-l lege cu arcanul pe Kmicic şi porniră cu toţii la Lgota, unde se afla polcul lui Kuklinowski.</p>
                  <p rend="justify">Tot drumul Kmicic se rugă fierbinte. Înţelegea că i-a bătut ceasul din urmă şi îşi încredinţa sufletul lui Dumnezeu. Era atât de adâncit în rugăciuni, încât nu auzi nimic din cele ce-i spunea Kuklinowski; nu ştia nici măcar dacă drumul fusese lung sau scurt.</p>
                  <p rend="justify">Se opriră, în sfârşit, la o şură pustie, pe jumătate dărâmată, care se afla prea departe de cvartirul polcului lui Kuklinowski, în plin câmp, iar el se întoarse spre unul dintre oşteni.</p>
                  <p rend="justify">—  Du-te în tabără, îi spuse, şi adu frânghii şi o căldare cu smoală aprinsă.</p>
                  <p rend="justify">Oşteanul sări pe cal şi după un sfert de ceas se întoarse într-un suflet cu încă un tovarăş. Amândoi aduceau lucrurile cerute.</p>
                  <p rend="justify">—  Dezbrăcaţi-l frumuşelul ăsta până la piele! porunci Kuklinowski. Legaţi-i mâinile şi picioarele la spate cu o frânghie şi agăţaţi-l în grindă!</p>
                  <p rend="justify">—  Ticălosule! repetă Kmicic.</p>
                  <p rend="justify">—  Bine, bine, mai vorbim noi, că avem vreme destulă…</p>
                  <p rend="justify">În acest timp, unul dintre oşteni urcă pe grindă, iar ceilalţi îl dezbrăcară pe Kmicic. După aceea, cei trei călăi îl culcară cu faţa în jos, îi legară mâinile şi picioarele cu o frânghie lungă, apoi, înfăşurându-i-o în jurul trupului, aruncară un capăt oşteanului de pe grindă.</p>
                  <p rend="justify">—  Acum ridicaţi-l şi înţepeniţi frânghia de grindă cu nod! îi grăbi Kuklinowski.</p>
                  <p rend="justify">Porunca fu îndeplinită cât ai bate din palme.</p>
                  <p rend="justify">—  Daţi-i drumul! se auzi glasul polcovnicului.</p>
                  <p rend="justify">Frânghia se întinse şi jupân Andrzej rămase agăţat la câţiva coţi deasupra ariei.</p>
                  <p rend="justify">Atunci Kuklinowski muie un şomoiog în smoala aprinsă, se apropie de el şi-i zise:</p>
                  <p rend="justify">—  Ei, jupâne Kmicic?… Nu ţi-am spus eu că în toată Republica nu sunt decât doi polcovnici: eu şi tu?! Tu însă n-ai vrut să fii prieten cu Kuklinowski şi i-ai dat un picior în spate!… Prea bine viermişorule, ai avut dreptate! Prietenia lui Kuklinowski nu-i pentru tine, căci Kuklinowski e mai bun. Ehei, Kmicic e un polcovnic vestit, dar Kuklinowski îl are în mână şi o să-i pârporească şolduleţele…</p>
                  <p rend="justify">—  Ticălosule! repetă Kmicic pentru a treia oară.</p>
                  <p rend="justify">—  Uite aşa… o să-i frigă şolduleţele! sfârşi Kuklinowski.</p>
                  <p rend="justify">Şi atinse şoldul lui Kmicic cu şomoiogul aprins, apoi spuse:</p>
                  <p rend="justify">—  Nu prea mult dintr-o dată, numai aşa câte puţin, că avem timp destul…</p>
                  <p rend="justify">Deodată, la uşa şurii se auzi tropotul câtorva cai.</p>
                  <p rend="justify">—  Cine dracu mai vine? întrebă polcovnicul.</p>
                  <p rend="justify">Poarta scârţâi şi intră un oştean.</p>
                  <p rend="justify">—  Jupâne polcovnic, spuse, ghinărarul Miller pofteşte să te vadă numaidecât.</p>
                  <p rend="justify">—  A, tu erai, bătrâne! răspunse Kuklinowski. Ce dracu de treabă are cu mine?</p>
                  <p rend="justify">—  Ghinărarul te pofteşte să te duci la el fără întârziere</p>
                  <p rend="justify">—  Cine a venit de la ghinărar?</p>
                  <p rend="justify">—  O căpetenie suedeză, dar a plecat în goana calului.</p>
                  <p rend="justify">—  Bine! spuse Kuklinowski.</p>
                  <p rend="justify">După care se întoarse spre Kmicic:</p>
                  <p rend="justify">—  Tot îţi era prea cald, viermişorule. Răcoreşte-te puţin, că mă întorc repede, mai avem multe să ne spunem.</p>
                  <p rend="justify">—  Ce facem cu prinsul? întrebă unul dintre oşteni.</p>
                  <p rend="justify">—  Lăsaţi-l aşa. Mă întorc îndată. Unul să vie cu mine!</p>
                  <p rend="justify">Polcovnicul ieşi urmat de oşteanul care stătea pe grindă. Rămaseră doar trei inşi, dar curând mai veniră încă trei.</p>
                  <p rend="justify">—  Vă puteţi duce la culcare, spuse cel care îi adusese lui Kuklinowski porunca lui Miller, polcovnicul ne-a lăsat pe noi să facem de strajă.</p>
                  <p rend="justify">Kmicic se înfioră la auzul acestui glas. I se părea cunoscut.</p>
                  <p rend="justify">—  Mai bine rămânem şi noi, răspunse unul dintre cei dinainte, să privim la minunea asta, pentru că…</p>
                  <p rend="justify">Din gâtlej îi ţâşni un răcnet neomenesc, înfricoşător, care semăna cu cârâitul cocoşului. Îşi desfăcu mâinile şi căzu ca lovit de trăznet.</p>
                  <p rend="justify">În acelaşi timp, răsună în şură strigătul: „Loviţi-i la mir!” şi alţi doi din cei care veniseră se repeziră ca nişte râşi asupra celorlalţi. Se încinse o luptă scurtă, înfiorătoare, luminată de flăcările căldării cu smoală aprinsă. După o clipă, două trupuri se prăbuşiră pe paie, un timp se auzi hârâitul muribunzilor, apoi răsună iarăşi glasul care i se păruse cunoscut lui Kmicic:</p>
                  <p rend="justify">—  Înălţimea ta, sunt eu Kiemlicz, cu feciorii! De azi dimineaţă de când aşteptăm prilejul potrivit.</p>
                  <p rend="justify">Bătrânul se întoarse către feciori:</p>
                  <p rend="justify">—  Ce mai staţi, împieliţaţilor, dezlegaţi-l repede pe jupânul polcovnic!</p>
                  <p rend="justify">Şi, înainte ca Kmicic să înţeleagă ce se petrece, se iviră lângă el capetele pletoase ale lui Kosma şi Damian, aidoma cu două fuioare răvăşite. Tăiară nodurile într-o clipită şi Kmicic fu pus pe picioare. La început se clătină puţin. Abia izbuti să strecoare printre buzele strânse:</p>
                  <p rend="justify">—  Voi sunteţi?… Mulţumesc…</p>
                  <p rend="justify">—  Noi suntem! răspunse bătrânul. Maică Precestă, oho, haide, înălţimea ta, îmbracă-te. Grăbiţi-vă, pungaşilor!</p>
                  <p rend="justify">Şi începu să-i dea hainele lui Kmicic.</p>
                  <p rend="justify">—  Am lăsat caii dincolo de poartă, spuse. De aici drumul e slobod. E adevărat că sunt străji şi n-ar îngădui nimănui să treacă, dar pe noi n-o să ne împiedice, fiindcă ştiu parola. Cum te simţi, înălţimea ta?</p>
                  <p rend="justify">—  Mi-a fript şoldul, dar numai puţin. E mai rău cu picioarele, că n-am putere…</p>
                  <p rend="justify">—  Bea nişte horilcă, înălţimea ta.</p>
                  <p rend="justify">Kmicic apucă lacom plosca pe care i-o întinse bătrânul şi, golind-o pe jumătate, zise:</p>
                  <p rend="justify">—  Am îngheţat de frig. Îmi revin îndată…</p>
                  <p rend="justify">—  O să te încălzeşti în şa, înălţimea ta. Caii aşteaptă.</p>
                  <p rend="justify">—  Îmi revin îndată, repetă Kmicic. Mă cam ustură şoldul… dar nu-i nimic! Acum mi-e bine!</p>
                  <p rend="justify">Şi se aşeză pe îngrăditura care despărţea aria de locul unde se ţinea grâul.</p>
                  <p rend="justify">În curând îşi recapătă puterile şi se uită la chipurile ameninţătoare ale celor trei Kiemliczi, luminate de flăcările gălbui ale smoalei care ardea.</p>
                  <p rend="justify">—  Repede, înălţimea ta! Caii sunt gata!</p>
                  <p rend="justify">Dar în jupân Andrzej se trezise cu totul Kmicic cel de altădată.</p>
                  <p rend="justify">—  A, nu, asta nu se poate! strigă deodată. Acum o să-l aştept eu pe trădător.</p>
                  <p rend="justify">Kiemliczii se priviră uluiţi, dar nici unul nu scoase o vorbă, atât de orbeşte erau obişnuiţi să-l asculte.</p>
                  <p rend="justify">Vinele de la tâmplele lui Kmicic se umflară, ochii îi scânteiau în întuneric ca două stele; clocotea de mânie şi vroia să se răzbune. Ceea ce făcea acum era o nebunie pe care putea s-o plătească cu viaţa, dar însăşi viaţa lui nu era decât un şir de asemenea nebunii. Şoldul îl ustura grozav şi punea mereu mâna pe rană, se gândea însă numai la Kuklinowski şi era gata să-l aştepte până dimineaţa.</p>
                  <p rend="justify">—  Ascultaţi! întrebă. Miller l-a chemat cu adevărat?</p>
                  <p rend="justify">—  Nu răspunse bătrânul. Asta am scornit-o eu, ca să mă descurc mai uşor cu ceilalţi. Cu toţi cinci ne-ar fi venit mai greu, fiindcă ar fi strigat vreunul după ajutor.</p>
                  <p rend="justify">—  Bine-ai făcut. O să se întoarcă singur sau însoţit şi de alţii. Dacă vor fi numai câţiva oameni, dăm năvală asupra lor… Pe el să-l lăsaţi în seama mea. După aceea, la cai… Are vreunul din voi pistoale?</p>
                  <p rend="justify">—  Eu am, răspunse Kosma.</p>
                  <p rend="justify">—  Dă-le încoace! sunt încărcate?</p>
                  <p rend="justify">—  Sunt.</p>
                  <p rend="justify">—  Bine. Dacă vine singur, cum intră, vă repeziţi la el şi-i astupaţi, gura. Puteţi, să-i îndesaţi în gura propria căciulă.</p>
                  <p rend="justify">—  La poruncă! spuse bătrânul. Înălţimea ta, acum, ne îngădui să le cotrobăim buzunarele la ceilalţi? Noi suntem nişte pârliţi de şleahtici…</p>
                  <p rend="justify">Spunând acestea, arătă spre trupurile care zăceau în paie.</p>
                  <p rend="justify">—  Nu! Fiţi cu luare-aminte. Tot ce găsiţi la Kuklinowski va fi al vostru!</p>
                  <p rend="justify">—  Dacă se întoarce singur, spuse bătrânul, nu mai mi-e teamă de nimic. Stau la poartă şi chiar dacă vine cineva din tabără, îi spun că polcovnicul mi-a poruncit să nu dau drumul la nimeni…</p>
                  <p rend="justify">—  Aşa să faci. Ai grijă!</p>
                  <p rend="justify">Afară răsună tropotul unui cal. Kmicic sări în picioare şi se lipi de perete, Kosma şi Damian se aşezară de amândouă părţile intrării, ca două pisici care pândesc şoarecii.</p>
                  <p rend="justify">—  E singur! rosti bătrânul, frecându-şi mâinile mulţumit.</p>
                  <p rend="justify">—  Singur! repetară Kosma şi Damian.</p>
                  <p rend="justify">Tropotul se apropie şi încetă brusc, în schimb, de la poartă răsună un glas:</p>
                  <p rend="justify">—  Să vie unul dintre voi să-mi ţină calul!</p>
                  <p rend="justify">Bătrânul ieşi în grabă.</p>
                  <p rend="justify">Urmă o clipă de linişte, după care cei care pândeau în şură auziră cele ce urmează:</p>
                  <p rend="justify">—  Tu eşti, Kiemlicz? Ce dracu, ai căpiat sau te-ai prostit cu totul…?! E noapte. Miller doarme acum şi straja spune că n-a venit nici o căpetenie după mine!… Ce va să zică asta?</p>
                  <p rend="justify">—  Căpetenia te aşteaptă în şură, înălţimea ta. A venit îndată după plecarea Înălţimii tale… şi a zis că v-aţi încrucişat pe drum, aşa că acum stă şi aşteaptă.</p>
                  <p rend="justify">—  Ce înseamnă toate astea?… Dar prinsul?</p>
                  <p rend="justify">—  Atârnă de frânghie.</p>
                  <p rend="justify">Poarta scârţâi şi Kuklinowski intră în şură, dar nu apucă să facă nici un pas, că două mâini de fier îl înhăţară de gât şi-i înăbuşiră strigătul de spaimă. Kosma şi Damian cu îndemânarea unor tâlhari adevăraţi, îl culcară la pământ, îi puseră genunchii pe piept, apăsară de-i trozniră coastele şi-i astupară gura cât ai zice peşte.</p>
                  <p rend="justify">—  Dezbrăcaţi-l şi agăţaţi-l de grindă! porunci Kmicic.</p>
                  <p rend="justify">Kosma şi Damian începură să-l dezbrace cu atâta râvnă, de parcă vroiau să-i scoată şi pielea odată cu hainele.</p>
                  <p rend="justify">După un sfert de ceas, Kuklinowski atârna de grindă, legat de mâini şi de picioare ca o gâscă jumulită numai pe jumătate.</p>
                  <p rend="justify">Atunci Kmicic îşi puse mâinile în şolduri şi începu să se laude grozav.</p>
                  <p rend="justify">—  Ei, jupâne Kuklinowski, zise, care-i mai bun, Kmicic sau Kuklinowski…?</p>
                  <p rend="justify">Apoi luă şomoiogul aprins şi făcu un pas spre el.</p>
                  <p rend="justify">—  Tabăra ta e la o aruncătură de săgeată, cei o mie de tâlhari gata la un semn al tău… Ghinărarul suedez nu e nici el prea departe şi, cu toate astea, tu atârni acum în acelaşi loc în care vroiai să mă frigi pe mine de viu… Află dar cine-i Kmicic! Ai vrut să fii deopotrivă cu el să te numeri printre prietenii lui, să te pui în poară cu el?… Tu, casap nemernic?… Sperietoare de babe, lepădătură!… Tu, sarsailă de la Sărsăileşti, gură strâmbă, necioplitule, nevolnicule!… Aş putea porunci să-ţi reteze beregata cu briceagul, ca la claponi, dar tot e mai bine să te frig de viu, cum vroiai tu să faci cu mine…</p>
                  <p rend="justify">Spunând acestea, ridică şomoiogul şi-l lipi de şoldul nenorocitului, ţinându-l aşa până când mirosul de carne arsă începu să se răspândească în şură.</p>
                  <p rend="justify">Kuklinowski se zgârci şi frânghia începu să se legene cu el. Ochii lui, aţintiţi în ochii lui Kmicic, exprimau o durere înfiorătoare, cerşind mila, iar din gura astupată îi ieşeau gemete jalnice: războaiele aspriseră inima lui Kmicic, în care nu mai era pic de milă pentru trădători.</p>
                  <p rend="justify">Aşa că, îndepărtând şomoiogul de şoldul lui Kuklinowski, i-l apropie o clipă de nas; îi pârli mustăţile, genele şi sprâncenele, apoi spuse:</p>
                  <p rend="justify">—  Îţi dăruiesc viaţa, ca să poţi să te mai gândeşti la Kmicic. Ai să atârni aici până dimineaţa, iar acum roagă-te lui Dumnezeu să te găsească oamenii tăi până nu îngheţi.</p>
                  <p rend="justify">Aici se întoarse spre Kosma şi Damian.</p>
                  <p rend="justify">—  Pe cai! strigă.</p>
                  <p rend="justify">Şi ieşi din şură.</p>
                  <p rend="justify">O  jumătate de ceas mai târziu, cei patru călăreţi lăsau în urma lor coline liniştite, tăcute şi întinderi pustii. Aerul proaspăt, neîmbâcsit de fumul pulberii, le umfla pieptul. Kmicic călărea în frunte cu Kiemliczii după el. Aceştia şopăcăiau între ei, în timp ce tânărul polcovnic tăcea sau mai degrabă rostea încet rugăciunea de dimineaţă, pentru că se apropia revărsatul zorilor.</p>
                  <p rend="justify">Din când în când, câte un sâsâit sau un geamăt uşor i se smulgea de pe buze, deoarece şoldul ars îl durea grozav, în acelaşi timp, însă, se simţea liber, iar gândul că sfărâmase balimezul şi scăpase din ghearele lui Kuklinowski, răsplătindu-l cum se cuvine, îl umplea de o bucurie fără margini, faţă de care durerea nu mai însemna nimic.</p>
                  <p rend="justify">În acest timp, şopocăiala dintre tată şi feciori se, schimbase în văicăreală.</p>
                  <p rend="justify">—  Ăsta-i chimirul, bine! spuse bătrânul dojenitor, dar unde sunt inelele pe care le purta? Unul avea o piatră de cel puţin douăzeci de cervoneţi.</p>
                  <p rend="justify">—  Am uitat să i le scoatem! răspunse Kosma.</p>
                  <p rend="justify">—  Trăzni-v-ar să vă trăznească! Tu, bătrâne, trebuie să te gândeşti la toate, că diavolii ăştia n-au minte de două parale! Tâlharilor, aţi uitat inelele, ai?… Minţiţi, câinilor!</p>
                  <p rend="justify">—  Întoarce-te, tată, şi ai să vezi! mormăi Damian.</p>
                  <p rend="justify">—  Diavolilor, minţiţi amândoi, vreţi să mă duceţi de nas! Pe bătrânul vostru părinte! Mai bine nu v-aş fi zămislit! O să muriţi fără binecuvântarea mea…!</p>
                  <p rend="justify">Kmicic îşi struni calul.</p>
                  <p rend="justify">—  Veniţi cu toţii la mine! porunci.</p>
                  <p rend="justify">Sfada încetă. Cei trei Kiemliczi i se alăturară şi călăriră mai departe tuspatru în aceeaşi linie.</p>
                  <p rend="justify">—  Cunoaşteţi drumul până la hotarul silezian? întrebă jupân Andrzej.</p>
                  <p rend="justify">—  Of, Maică Precestă, îl cunoaştem, cum de nu! răspunse bătrânul…</p>
                  <p rend="justify">—  Cete suedeze nu sunt?</p>
                  <p rend="justify">—  Nu, pentru că s-au strâns toţi la Częstochowa. Câte unul s-ar putea să întâlnim, într-adevăr; n-ar fi rău deloc.</p>
                  <p rend="justify">Urmă o clipă de tăcere.</p>
                  <p rend="justify">—  Voi aţi slujit în polcul lui Kuklinowski? întrebă iarăşi Kmicic.</p>
                  <p rend="justify">—  Întocmai, fiindcă ne-am gândit că, fiind prin apropiere, am putea să le fim de folos sfinţilor călugări şi Înălţimii tale. Aşa s-a şi întâmplat… Împotriva fortăreţei n-am luptat, Doamne fereşte; n-am primit nici o leafă, afară de ce găseam pe la suedezi.</p>
                  <p rend="justify">—  Cum la suedezi?</p>
                  <p rend="justify">—  Am vrut s-o slujim pe Sfântă Fecioară şi în afara zidurilor… aşa că noaptea sau chiar ziua, cum se nimerea, dam târcoale în jurul taberei şi cum vedeam un suedez singur, îl şi… Maică alinătoare a păcătoşilor, îl şi…</p>
                  <p rend="justify">—  Pocneam! sfârşiră Kosma şi Damian.</p>
                  <p rend="justify">Kmicic zâmbi.</p>
                  <p rend="justify">—  Kuklinowski avea în voi slujitori de nădejde! spuse. El ştia?</p>
                  <p rend="justify">—  S-au făcut tot felul de cercetări… Ştia şi el, dar tâlharul ne cerea câte un taler de cap… Ne-a ameninţat că altfel ne dă în vileag… Jecmănea nişte oameni săraci!… De-aia şi noi ţi-am păstrat credinţă Înălţimii tale, că alta era slujba… Înălţimea ta ne dai ce-i al nostru, iar el ne lua câte un taler de cap pentru truda noastră… Trăzni-l-ar…!</p>
                  <p rend="justify">—  O să vă răsplătesc cu dărnicie pentru tot ce-aţi făcut! răspunse Kmicic. Nu mă aşteptam la una ca asta de la voi…</p>
                  <p rend="justify">Deodată, o bubuitură îndepărtată îi întrerupse vorbele. Se vede că suedezii începeau să tragă odată cu zorile. După o clipă, bubuiturile se înteţiră. Kmicic îşi opri calul; i se părea că deosebeşte tunurile fortăreţei de ale suedezilor, aşa că îşi încleşta pumnul şi, ameninţând tabăra vrăjmaşă, spuse:</p>
                  <p rend="justify">—  Acum trageţi cât vă pofteşte inima! Unde vă e balimezul…?!</p>
               </div>
               <div type="div3">
                  <head>Capitolul XIX.</head>
                  <p rend="justify">Sfărâmarea tunului uriaş îl învenină pe Miller din cale-afară, deoarece îşi legase toate nădejdile de acest balimez. Pedestrimea aştepta să dea năvală, se pregătiseră scări şi grămezi de faşine, iar acum era nevoit să renunţe la orice gând de atac.</p>
                  <p rend="justify">Planul aruncării mânăstirii în aer cu ajutorul tunelelor se spulberase. Minerii aduşi înainte de la Olkusz scobeau stânca, apropiindu-se pieziş de mânăstire, dar treaba înainta cu greutate. Cu toate măsurile de prevedere, săpătorii cădeau răpuşi de apărători cu duiumul şi lucrau fără tragere de inimă. Mulţi preferau să piară, decât să ajute la cucerirea sfântului lăcaş.</p>
                  <p rend="justify">Miller simţea că murmurele de împotrivire creşteau de la o zi la alta; din pricina gerului, oştenii abătuţi îşi pierdură şi bruma de curaj ce le mai rămăsese; spaima şi credinţa că această mânăstire nu putea fi cucerită de puterea oamenilor se lăţeau din zi în zi tot mai mult.</p>
                  <p rend="justify">În cele din urmă, până şi Miller începu să-şi piardă speranţa, iar după spargerea balimezului îl cuprinse deznădejdea. Simţământul propriei neputinţe îl paraliza.</p>
                  <p rend="justify">A  doua zi, dis-de-dimineaţă, întruni sfatul mai mult ca să audă îndemnurile căpeteniilor de a părăsi fortăreaţa.</p>
                  <p rend="justify">Începură să se adune; toţi erau abătuţi şi posomoriţi. În ochii nici unuia dintre ei nu se vedea nădejdea şi înflăcărarea ostăşească. Se aşezară tăcuţi în jurul mesei din încăperea uriaşă şi rece; aburul răsuflărilor le acoperea chipurile şi se vedeau unii pe alţii ca prin ceaţă. Fiecare se simţea vlăguit şi descurajat, fiecare îşi spunea în sinea lui că nu mai poate împărtăşi celorlalţi alt sfat, decât acela pe care nu e bine să-l înfăţişezi niciodată cel dintâi. Toţi aşteptau să vadă ce va spune Miller; acesta însă porunci înainte de toate să se aducă din belşug vin fiert, socotind că sub înrâurirea băuturii fierbinţi îi va fi mai uşor să afle de la aceste făpturi mute gândurile ascunse şi îndemnul de a părăsi fortăreaţa.</p>
                  <p rend="justify">În cele din urmă, când crezu că vinul şi-a făcut efectul, vorbi după cum urmează:</p>
                  <p rend="justify">—  Domniile voastre, luaţi aminte că nici unul dintre polcovnicii polonezi n-a venit la sfat, deşi i-am înştiinţat pe toţi.</p>
                  <p rend="justify">—  Luminăţia ta cunoşti, fără îndoială, că slujitorii din steagurile polone au găsit argintăria mânăstirii în timp ce pescuiau şi s-au încăierat cu oştenii noştri din această pricină. Au fost omorâţi aproape cincisprezece oameni.</p>
                  <p rend="justify">—  Cunosc. Cea mai mare parte din argintărie am izbutit s-o smulg din mâinile lor. Este aici şi o să văd ce fac cu ea.</p>
                  <p rend="justify">—  Se vede că asta e pricina supărării polcovnicilor. Ei zic că, de vreme ce polonezii au găsit argintăria, a lor se cuvine să rămână.</p>
                  <p rend="justify">—  Ce pretenţie! sări Wrzeszczowicz.</p>
                  <p rend="justify">—  După părerea mea, au şi ei dreptate, răspunse Sadowski. Cred că dacă ai fi găsit-o domnia ta, n-ai fi socotit de cuviinţă s-o împărţi nu numai cu polonezii, dar nici măcar cu mine care sunt ceh…</p>
                  <p rend="justify">—  În primul rând, n-aş împărţi bunăvoinţa pe care domnia ta o arăţi duşmanilor regelui nostru! răspunse Wrzeszczowicz întunecat.</p>
                  <p rend="justify">—  În schimb, noi trebuie să împărţim cu domnia ta ruşinea de a nu izbândi nimic în faţa acestei fortăreţe la care am venit sfătuiţi de domnia ta.</p>
                  <p rend="justify">—  Aşadar, domnia ta ai pierdut orice speranţă?</p>
                  <p rend="justify">—  Dar domnia ta mai ai vreuna?</p>
                  <p rend="justify">—  Ba bine că nu şi gândesc că domniile lor vor prefera să împartă cu mine nădejdea biruinţei, decât spaima cu domnia ta.</p>
                  <p rend="justify">—  Mă socoteşti cumva fricos, Jupâne Wrzeszczowicz?</p>
                  <p rend="justify">—  Nu socotesc că ai mai mult curaj decât arăţi.</p>
                  <p rend="justify">—  Eu cred însă că domnia ta ai şi mai puţin.</p>
                  <p rend="justify">—  Iar eu, se amestecă Miller care de la o vreme nu-l mai privea cu ochi buni pe Wrzeszczowicz din cauza acestei campanii fără noroc, hotărăsc să trimitem argintăria la mânăstire. Poate că prin bunătate şi bunăvoinţă vom dobândi mai mult de la aceşti călugări neciopliţi decât cu tunurile şi ghiulelele noastre. Să priceapă odată că vrem să cucerim fortăreaţa, nu comorile lor.</p>
                  <p rend="justify">Căpeteniile priviră cu uimire la Miller; nu erau deloc obişnuite cu asemenea dărnicie din partea ghinărarului.</p>
                  <p rend="justify">În sfârşit, Sadowski zise:</p>
                  <p rend="justify">—  E lucrul cel mai bun pe care-l putem face, pentru că în acest fel vom închide şi gura polcovnicilor polonezi care pretind că argintăria e a lor. De asemenea, nu încape îndoială că va face o bună impresie şi la mânăstire.</p>
                  <p rend="justify">—  Cea mai bună impresie o va face moartea acelui Kmicic, răspunse Wrzeszczowicz. Cred că Kuklinowski l-a şi jupuit de piele până acum.</p>
                  <p rend="justify">—  Nici eu nu cred că mai trăieşte, spuse Miller, dar numele lui îmi aduce aminte de o mare pierdere. Era cel mai mare tun din artileria măriei sale. Nu vă ascund că îmi pusesem toată nădejdea în el. Spărtura era gata şi spaima se răspândea printre apărători. Încă două-trei zile şi am fi dat năvală. Acum toată truda şi sforţările noastre sunt zadarnice. O să dreagă zidul într-o singură zi. Iar tunurile pe care le mai avem nu sunt mai bune decât cele din fortăreaţă şi pot fi sfărâmate cu uşurinţă. Altele mai mari n-avem de unde lua, fiindcă nici mareşalul Wittemberg nu mai are. Domniile voastre, cu cât socotesc mai mult, cu atât nenorocirea mi se pare mai mare!… Şi când mă gândesc că toată paguba asta a făcut-o un singur om!… Un câine! Un diavol!… Îmi vine să-mi iau câmpii, pe toţi dracii din iad…!</p>
                  <p rend="justify">Miller izbi cu pumnul în masă cuprins de o furie nestăpânită; neputinţa îl făcea să turbeze.</p>
                  <p rend="justify">După un răstimp scurt, întrebă:</p>
                  <p rend="justify">—  Ce va spune măria sa, când va auzi de această pierdere…?!</p>
                  <p rend="justify">Apoi adăugă:</p>
                  <p rend="justify">—  Şi ce-o să facem noi?… Cu dinţii nu putem sfărâma stânca! Lovi-i-ar ciuma pe cei care m-au îndemnat să viu aici…!</p>
                  <p rend="justify">Spunând acestea, înhaţă o cupă de cristal şi o trânti mînios de podele, spărgând-o în mii de cioburi.</p>
                  <p rend="justify">Căpeteniile tăceau. Furia lipsită de cuviinţă a ghinărarului, mai potrivită pentru un necioplit decât pentru un războinic cu un rang atât de înalt, îi amărî şi mai mult pe toţi cei de faţă.</p>
                  <p rend="justify">—  Spuneţi-vă părerea, domniile voastre! strigă Miller.</p>
                  <p rend="justify">—  Asta putem s-o facem numai în linişte, răspunse prinţul Heski.</p>
                  <p rend="justify">Miller începu să răsufle adânc şi să pufnească. După o vreme se linişti şi, alunecându-şi privirea peste cei adunaţi, spuse parcă încurajându-i din ochi:</p>
                  <p rend="justify">—  Domniile voastre, mă rog de iertare, dar mânia mea nu e de mirare. Nu mai pomenesc toate oraşele pe care le-am cucerit, de când am fost făcut ghinărar în locul lui Torstenson, pentru că, în nenorocirea de acum, nu vreau să mă laud cu izbânzile de altădată. Mintea omenească nu e în stare să priceapă ce se petrece aici. Trebuie totuşi să facem ceva… De aceea v-am chemat, ca să chibzuim cu toţii. Spuneţi-vă părerea şi ce va hotărî sfatul va fi lege şi pentru mine.</p>
                  <p rend="justify">—  Luminăţia ta, despre ce trebuie să vorbim? întrebă prinţul Heski. Numai despre cucerirea fortăreţei sau putem să ne referim şi la ridicarea asediului?</p>
                  <p rend="justify">Miller nu vroia să spună lucrurilor pe nume şi nici ca acel ori aşa – ori aşa să pornească de la el, de aceea zise:</p>
                  <p rend="justify">—  Fiecare dintre domniile voastre să spună limpede ce gândeşte. Cu toţii trebuie să avem în vedere binele şi slava măriei sale.</p>
                  <p rend="justify">Dar, cum nici una dintre căpetenii nu voia să înceapă vorba despre ridicarea împresurării, se aşternu iarăşi tăcerea.</p>
                  <p rend="justify">—  Jupâne Sadowski, rosti Miller după o vreme cu un glas pe care se străduia să-l facă plăcut şi binevoitor, domnia ta ai întotdeauna mai mult curaj şi spui tot ce gândeşti, deoarece bunul renume te apără de orice bănuială…</p>
                  <p rend="justify">—  Luminăţia ta, răspunse polcovnicul, cred că acel Kmicic era unul dintre cei mai mari oşteni ai zilelor noastre, iar situaţia noastră este de-a dreptul deznădăjduită…</p>
                  <p rend="justify">—  Domnia ta erai de părere să ridicăm asediul…?</p>
                  <p rend="justify">—  Cu îngăduinţa luminăţiei tale, eram de părere să nu începem asediul… Asta-i cu totul altceva.</p>
                  <p rend="justify">—  Şi acum ce crezi că trebuie să facem?</p>
                  <p rend="justify">—  Acum îl las să vorbească pe jupân Wrzeszczowicz…</p>
                  <p rend="justify">Miller înjură ca un păgân.</p>
                  <p rend="justify">—  Jupân Weyhard va răspunde pentru această campanie nefericită! spuse.</p>
                  <p rend="justify">—  N-au fost îndeplinite toate sfaturile mele, răspunse Wrzeszczowicz cu îndrăzneală, aşa că nici răspunderea nu mai e a mea. Au fost unii care s-au pus împotrivă, iar alţii, arătând o bunăvoinţă într-adevăr ciudată şi de neînţeles faţă de călugări, te-au împiedicat pe luminăţia, ta să foloseşti mijloace mai aspre. Eu am fost de părere să-i spânzurăm pe cei doi soli de la mânăstire şi sunt… convins că dacă s-ar fi întâmplat aşa, spaima ne-ar fi deschis porţile acestui coteţ de găini.</p>
                  <p rend="justify">Wrzeszczowicz se uită la Sadowski, dar înainte ca acesta să răspundă, se amestecă prinţul Heski.</p>
                  <p rend="justify">—  Jupâne Wrzeszczowicz, spuse, nu numi fortăreaţa coteţ de găini, deoarece cu cât îi vei scădea însemnătatea, cu atât ruşinea noastră va fi mai mare.</p>
                  <p rend="justify">—  Totuşi, eu am spus să-i spânzure pe cei doi soli. Spaima şi iarăşi spaima, iată ce-am repetat întruna, dar jupân Sadowski a ameninţat că-şi dă demisia şi călugării au plecat înapoi.</p>
                  <p rend="justify">—  Domnia ta, îi răspunse Sadowski, du-te acum la fortăreaţa şi aruncă în aer tunul lor cel mai mare, cum a făcut Kmicic cu al nostru, şi te asigur că astfel vei împrăştia mai multă spaimă, decât ucigându-le solii tâlhăreşte…</p>
                  <p rend="justify">Wrzeszczowicz se întoarse spre Miller:</p>
                  <p rend="justify">—  Luminăţia ta! Socotesc că ne-am adunat aici ca să chibzuim, nu să facem glume!</p>
                  <p rend="justify">—  Domnia ta, afară de învinuiri deşarte, mai ai de spus şi altceva? întrebă Miller</p>
                  <p rend="justify">—  Mai am, cu toată veselia acestor jupâni, pe care ar putea să şi-o păstreze pentru vremuri mai bune.</p>
                  <p rend="justify">—  O, fiu al lui Laerte{36}, cunoscut prin şiretenia ta! exclamă prinţul Heski.</p>
                  <p rend="justify">—  Domniile voastre, răspunse Wrzeszczowicz, se ştie că nu v-aţi ales ca ocrotitoare pe Minerva, iar pentru că Marte nu v-a ajutat şi n-aţi catadicsit să vorbiţi, îngăduiţi-mi s-o fac eu.</p>
                  <p rend="justify">—  Muntele începe să geamă, în curând vom vedea coada unui şoricel! strecură Sadowski.</p>
                  <p rend="justify">—  Tăcere! porunci Miller cu asprime. Vorbeşte, domnia ta, dar nu uita că sfaturile de până acum au dat roade amare.</p>
                  <p rend="justify">—  Pe care, deşi e iarnă, trebuie să le ronţăim ca pe nişte pesmeţi sfoiegiţi! se amestecă şi prinţul Heski.</p>
                  <p rend="justify">—  Aşa se lămureşte de ce domnia ta bei atâta vin, răspunse Wrzeszczowicz, şi cu toate că vinul nu ţine loc de minte, te ajută să rumegi până şi ruşinea cu bucurie. Dar să lăsăm asta! Ştiu bine că în fortăreaţă sunt unii care doresc demult să se supună, şi numai neputinţa noastră, pe de o parte, şi îndărătnicia neomenească a priorului, de altă parte, îi ţin în frâu. Acestora spaima le va da aripi, de aceea trebuie să arătăm că nu ne pasă de pierderea balimezului şi să tragem mai departe cu tărie sporită.</p>
                  <p rend="justify">—  Asta-i tot?</p>
                  <p rend="justify">—  Chiar dacă ar fi aşa, socotesc că asemenea sfat se potriveşte mai bine cu onoarea oştenilor suedezi, decât glumele nesărate la un pahar şi somnul de după beţie. Dar n-am isprăvit. Trebuie să răspândim printre oştenii noştri şi mai ales printre cei polonezi vestea că săpătorii care trudesc acum la tuneluri au dat peste vechea trecere pe sub pământ, care duce până la mânăstire şi biserică…</p>
                  <p rend="justify">—  Domnia ta ai dreptate, sfatul e bun! se bucură Miller.</p>
                  <p rend="justify">—  Când vestea se va împrăştia printre oştenii noştri şi cei polonezi, aceştia din urmă îi vor îndemna pe călugări să se supună, fiindcă şi ei, ca şi călugării, vor ca acest cuib de eresuri să rămână neatins.</p>
                  <p rend="justify">—  Pentru un catolic nu e prea rău! mormăi Sadowski.</p>
                  <p rend="justify">—  Dacă-i slujea pe turci, atunci numea Roma cuib de eresuri! adăugă prinţul Heski.</p>
                  <p rend="justify">—  Atunci polonezii vor trimite fără întârziere soli la călugări, vorbi mai departe Weyhard, cei care vor să se predea îşi vor înteţi sforţările de frică şi, cine ştie, dacă nu-l vor sili pe prior şi pe ceilalţi îndărătnici să deschidă porţile.</p>
                  <p rend="justify">—  Oraşul lui Priam{37} pieri-va prin viclenia zeescului fecior ai lui Laerte…”, începu să declame prinţul Heski.</p>
                  <p rend="justify">—  Pe legea mea repetă întâmplarea de la Troia şi i se pare că a născocit ceva nou! îl susţinu şi Sadowski.</p>
                  <p rend="justify">Lui Miller sfatul îi plăcea, la urma urmei nefiind chiar atât de rău. Facţia de care pomenise Wrzeszczowicz exista cu adevărat la mânăstire. Făceau parte din ea şi unii dintre călugării mai slabi de înger. Pe de altă parte, spaima putea să se împrăştie printre apărători, cuprinzând şi pe aceia care vroiau să se apere până la ultima picătură de sânge.</p>
                  <p rend="justify">—  O să încercăm, o să încercăm! spuse Miller care se agăţa ca înecatul şi de un fir de pai, trecând repede de la deznădejde la speranţă. Dar Kaliński sau Zbrożek vor consimţi oare să se mai ducă la mânăstire ca soli, vor crede în tunelul acela şi vor vrea să-i vestească pe călugări?</p>
                  <p rend="justify">—  Kuklinowski cred că nu se va da în lături, răspunse Wrzeszczowicz, dar tot ar fi mai bine dacă ar crede şi el că săpătorii au descoperit trecerea cu adevărat.</p>
                  <p rend="justify">Înaintea cvartirului răsună tropot de copite.</p>
                  <p rend="justify">—  Uite că a venit şi jupân Zbrożek! zise prinţul Hesky privind pe fereastră.</p>
                  <p rend="justify">Curând, în tindă se auzi clinchetul pintenilor şi Zbrożek intră, mai degrabă dădu buzna înăuntru. Faţa îi era palidă, răvăşită şi, înainte ca celelalte căpetenii să apuce să-l întrebe de pricina acestei schimbări, polcovnicul strigă:</p>
                  <p rend="justify">—  Kuklinowski a murit!</p>
                  <p rend="justify">—  Cum aşa? Ce tot vorbeşti domnia ta? Ce s-a întâmplat? întrebă Miller.</p>
                  <p rend="justify">—  Îngăduiţi-mi să-mi trag sufletul, zise Zbrożek, pentru că ce-am văzut întrece orice închipuire…</p>
                  <p rend="justify">—  Spune mai repede, l-au omorât? strigară cu toţii.</p>
                  <p rend="justify">—  Kmicic! răspunse Zbrożek.</p>
                  <p rend="justify">Căpeteniile săriră de la locurile lor şi începură să se uite la Zbrożek ca la un nebun; el însă, slobozind pe nări trâmbe de aburi, vorbi astfel:</p>
                  <p rend="justify">—  Dacă nu vedeam cu ochii mei, nu credeam nici eu, deoarece e cu adevărat lucru de minune. Kuklinowski mort, trei oşteni ucişi, iar Kmicic nicăieri. Ştiam că e un viteaz fără pereche. Faima lui l-a făcut cunoscut în toată Republica… Dar, fiind prins şi legat fedeleş, nu numai să scapi, ci să ucizi şi trei oşteni, iar pe Kuklinowski să-l torturezi… aşa ceva nu poate să făptuiască un singur om fără ajutorul diavolului!</p>
                  <p rend="justify">—  Nemaipomenit… De necrezut! şopti Sadowski.</p>
                  <p rend="justify">—  Kmicic ăsta a arătat de ce e-n stare! spuse prinţul Heski. Ieri nu i-am crezut pe polonezi, când ne-au spus ce pasăre rară este; credeam că umflă lucrurile ca de obicei.</p>
                  <p rend="justify">—  Te apucă nebunia nu alta! strigă Wrzeszczowicz.</p>
                  <p rend="justify">Miller îşi sprijinise capul în mâini şi nu mai zicea nimic. Când, în cele din urmă, îşi ridică ochii, fulgerele de mânie se încrucişau în ei cu sticlirile bănuielilor.</p>
                  <p rend="justify">—  Jupâne Zbrożek, spuse, chiar dacă era diavol, nu om, fără nici un ajutor şi fără trădarea nimănui nu putea să facă una ca asta. Kmicic avea aici admiratorii lui care-l duşmăneau pe Kuklinowski, iar domnia ta făceai parte dintre ei!</p>
                  <p rend="justify">Zbrożek era un războinic neînfricat în adevăratul înţeles al cuvântului, prin urmare, auzind asemenea bănuială care-l ţintea de-a dreptul, păli şi mai mult, zvâcni de la locul lui, se apropie de Miller şi oprindu-se înaintea lui îl privi în albul ochilor:</p>
                  <p rend="justify">—  Luminăţia ta, mă bănuieşti pe mine?… Întrebă.</p>
                  <p rend="justify">Se aşternu o tăcere apăsătoare. Cei de faţă nu aveau nici cea mai mică îndoială că dacă Miller nu va tăgădui, va urma ceva nemaiauzit în istoria războaielor. Toate mâinile se odihniră pe mânerele spadelor. Sadowski şi-o scoase din teacă pe a lui.</p>
                  <p rend="justify">În aceeaşi clipă însă, căpeteniile văzură pe fereastră că bătătura mişuna de călăreţi polonezi. Pesemne că veniseră cu veşti despre Kuklinowski, dar în cazul unei încăierări, ar fi trecut îndată de partea lui Zbrożek. Îi văzu şi Miller şi, deşi sângele îi fugi din obraji din pricina furiei, se înfrână şi prefăcându-se că nu vede nici o sfidare în purtarea lui Zbrożek, răspunse cu un glas care voia să pară cât mai firesc:</p>
                  <p rend="justify">—  Domnia ta, povesteşte în amănunt ce s-a întâmplat!</p>
                  <p rend="justify">Zbrożek stătu o vreme cu nările fremătânde, dar se stăpâni şi el, şi gândurile i se îndreptară în altă parte, deoarece tocmai atunci intrară şi alţi oşteni de elită.</p>
                  <p rend="justify">—  Kuklinowski a fost ucis! repetau unul după altul.</p>
                  <p rend="justify">—  Kuklinowski e mort!</p>
                  <p rend="justify">—  Polcul lui se risipeşte! Oştenii îşi fac de cap!</p>
                  <p rend="justify">—  Domniile voastre, îngăduiţi-i lui jupân Zbrożek să vorbească, deoarece el ne-a adus vestea cel dintâi! îi potoli Miller.</p>
                  <p rend="justify">Se făcu linişte îndată şi jupân Zbrożek începu să vorbească astfel:</p>
                  <p rend="justify">—  Domniile voastre cunoaşteţi că ieri l-am chemat la luptă pe Kuklinowski. Îl admiram într-adevăr pe Kmicic, pentru că şi domniile voastre, deşi sunteţi duşmanii lui, trebuie să recunoaşteţi că nu oricine putea, să arunce balimezul în aer. Curajul se cuvine preţuit şi când e vorba de un vrăjmaş, de aceea am vrut să-i strâng mâna; dar el n-a primit şi m-a numit trădător. Atunci mi-am zis: Kuklinowski n-are decât să facă ce pofteşte cu el… Voiam doar ca polcovnicul Kuklinowski să nu păteze cinstea de cavaler, fiindcă ruşinea s-ar fi abătut asupra tuturor polonezilor, printre alţii şi asupra mea. Iată de ce ţineam morţiş să mă bat cu Kuklinowski şi astăzi de dimineaţă am plecat cu doi tovarăşi spre tabăra lui. Ajungem la cvartirul lui… şi mi se spune că nu-i acasă. Trimit un oştean aici, dar nu e de găsit nicăieri. La cvartirul lui aflu că a lipsit toată noaptea, dar nu erau neliniştiţi, întrucât credeau că rămăsese cu luminăţia ta. Un oştean ne spune însă că a plecat noaptea cu Kmicic la o şură, în care avea să-l pârporească la foc. Mă duc la şură, poarta vraişte. Intru înăuntru şi văd un trup despuiat, agăţat de o grindă… Am crezut că e Kmicic, dar când mi s-au învăţat ochii cu întunericul, mi s-a părut că arată cam slab şi prea osos pentru un Hercule ca el… Mi-am zis că într-o noapte nu putea să se împuţineze atât de mult… M-am apropiat şi… era Kuklinowski!</p>
                  <p rend="justify">—  Agăţat de grindă? întrebă Miller.</p>
                  <p rend="justify">—  Întocmai! Mi-am făcut cruce… Am crezut că sunt niscaiva farmece sau am vedenii… Abia după ce am văzut şi trupurile celor trei oşteni, am înţeles tot adevărul. Acest om cumplit a ucis trei oameni, l-a atârnat de grindă pe Kuklinowski şi l-a chinuit cu foc, apoi a şters-o!</p>
                  <p rend="justify">—  Până la hotarul silezian nu e prea departe spuse Sadowski.</p>
                  <p rend="justify">O  vreme se aşternu tăcerea.</p>
                  <p rend="justify">Din mintea lui Miller pieri orice bănuială în privinţa lui Zbrożek. Cele întâmplate însă îl puseră în încurcătură, speriindu-l şi umplându-l de temeri nedesluşite. Vedea nenorocirile îngrămădindu-se în jurul lui, mai degrabă umbrele lor, împotriva cărora nu ştia cum să lupte; simţea că lanţul nenorocului se strângea tot mai mult. Primele verigi le avea sub ochi, dar celelalte erau învăluite în bezna viitorului. Avea impresia că trăieşte într-o casă cu zidurile crăpate, care putea să se năruie oricând peste el. Nesiguranţa îl apăsa ca o povară îngrozitoare şi se întreba ce-i rămânea de făcut?</p>
                  <p rend="justify">Deodată Wrzeszczowicz se lovi cu palma peste frunte.</p>
                  <p rend="justify">—  Pentru Dumnezeu! exclamă. De ieri, de când l-am văzut pe Kmicic ăsta, mi s-a părut că-l cunosc de undeva. Acum iarăşi îi văd chipul şi-mi aduc aminte de sunetul glasului. Cred că l-am întâlnit vreodată seara, pe întuneric îmi umblă prin cap, dar…</p>
                  <p rend="justify">Începu să-şi şteargă fruntea cu mâna.</p>
                  <p rend="justify">—  Ce folos? spuse Miller. Chiar dacă ai să-ţi aminteşti, tot n-ai să lipeşti balimezul la loc; şi nici pe Kuklinowski nu poţi să-l înviezi!</p>
                  <p rend="justify">Apoi se întoarse spre celelalte căpetenii:</p>
                  <p rend="justify">—  Domniile voastre, cine vrea, să meargă cu mine la locul întâmplării!</p>
                  <p rend="justify">Îl urmară cu toţii, împinşi de curiozitate.</p>
                  <p rend="justify">Li se aduseră caii şi porniră în trap întins cu ghinărarul în frunte. Când se apropiară de şură, văzură câteva zeci de călăreţi polonezi împrăştiaţi pe câmp şi pe drum.</p>
                  <p rend="justify">—  Cine sunt oamenii aceştia? îl întrebă Miller pe Zbrożek.</p>
                  <p rend="justify">—  Trebuie să fie ai lui Kuklinowski. Luminăţia ta, adunătura asta a înnebunit de-a binelea…</p>
                  <p rend="justify">Zbrożek făcu semn cu mâna unui călăreţ să se apropie.</p>
                  <p rend="justify">—  Hei, repede la mine!</p>
                  <p rend="justify">Oşteanul veni în grabă.</p>
                  <p rend="justify">—  Sunteţi oamenii lui Kuklinowski?</p>
                  <p rend="justify">—  Întocmai.</p>
                  <p rend="justify">—  Unde sunt ceilalţi?</p>
                  <p rend="justify">—  S-au împrăştiat în toate părţile. Nu mai vor să lupte împotriva Jasnei Góra.</p>
                  <p rend="justify">—  Ce spune? întrebă ghinărarul.</p>
                  <p rend="justify">Zbrożek îl lămuri.</p>
                  <p rend="justify">—  Domnia ta, întreabă-l unde s-au dus? spuse ghinărarul.</p>
                  <p rend="justify">Zbrożek repetă întrebarea.</p>
                  <p rend="justify">—  Nu se ştie, răspunse oşteanul. Unii au plecat spre Śląsk. Alţii au spus că se duc să slujească sub conducerea lui Kmicic, fiindcă asemenea polcovnici nu se mai află nici printre polonezi, nici printre suedezi.</p>
                  <p rend="justify">După ce Zbrożek îi traduse vorbele oşteanului, Miller căzu pe gânduri. Într-adevăr, oamenii pe care-i avea Kuklinowski erau gata oricând să treacă sub conducerea lui Kmicic. Iar atunci puteau să devină primejdioşi dacă nu pentru armata lui Miller, atunci pentru convoaiele de hrană şi podghiazurile de legătură.</p>
                  <p rend="justify">Valul nenorocirilor se înălţa tot mai sus în jurul fortăreţei blestemate.</p>
                  <p rend="justify">Se vede că Zbrożek gândea şi el la fel de vreme ce spuse, răspunzând parcă la gândurile lui Miller:</p>
                  <p rend="justify">—  Nu mai e nici o îndoială că întreaga Republică a început să se mişte. E de ajuns ca unul ca acest Kmicic să facă un semn, şi sute, mii de oşteni vor veni în jurul lui, mai ales când se va afla ce-a făcut.</p>
                  <p rend="justify">—  Şi care va fi folosul? întrebă Miller.</p>
                  <p rend="justify">—  Luminăţia ta, cată să-ţi aminteşti că acest om i-a făcut mult sânge rău lui Chowański care, împreună cu cazacii, avea de şase ori mai mulţi oameni ca noi… Nici un convoi nu va mai ajunge la noi fără îngăduinţa lui, iar conacele sunt destul de ruinate şi foamea bate la uşă. Afară de asta, Kmicic se poate uni cu Żegocki şi Kulesza şi atunci va avea la îndemână câteva mii de săbii. E un om cu greutate şi poate să devină molestissimus{38}.</p>
                  <p rend="justify">—  Dar domnia ta eşti sigur de oştenii pe care îi ai?</p>
                  <p rend="justify">—  Mai sigur decât de mine însumi, răspunse Zbrożek apăsat.</p>
                  <p rend="justify">—  Cum adică?</p>
                  <p rend="justify">—  Pentru că, la drept vorbind ne-am cam săturat cu toţii de asediul ăsta!</p>
                  <p rend="justify">—  Trag nădejde că se va isprăvi curând!</p>
                  <p rend="justify">—  Întrebarea e, cum? La urma urmelor, cucerirea acestei fortăreţe este o nenorocire tot atât de mare ca şi ridicarea asediului.</p>
                  <p rend="justify">Ajunseră la şură. Miller descăleca, celelalte căpetenii făcură la fel şi intrară cu toţii înăuntru. Oştenii îl dezlegară pe Kuklinowski şi acoperindu-l cu o pătură, îl aşezară cu faţa în sus pe paie. Cele trei trupuri ale oştenilor zăceau alături întinse unul lângă celălalt.</p>
                  <p rend="justify">—  Oştenii au fost ucişi cu jungherele, şopti Zbrożek.</p>
                  <p rend="justify">—  Şi Kuklinowski?</p>
                  <p rend="justify">—  Kuklinowski nu are răni pe trup, numai şoldul este ars şi mustăţile pârlite. A îngheţat de frig sau s-a înăbuşit, pentru că mai ţine şi acum căciula în gură.</p>
                  <p rend="justify">—  Descoperiţi-l!</p>
                  <p rend="justify">Un oştean ridică un colţ al păturii şi descoperi o faţă umflată, înfricoşătoare, cu ochii bulbucaţi. Pe mustăţile pârlite răsuflarea îngheţase în ţurţuri care se amestecaseră cu funinginea, alcătuind parcă nişte colţi care-i ieşeau din gură. Chipul era atât de hidos, că Miller, deşi obişnuit cu tot felul de privelişti înfricoşătoare, se cutremură şi zise:</p>
                  <p rend="justify">—  Acoperă-l repede! Groaznic! Groaznic!</p>
                  <p rend="justify">În şură se înstăpâni o linişte mohorâtă.</p>
                  <p rend="justify">—  De ce-am venit aici? întrebă prinţul Heski scuipând. Toată ziua n-o să mă pot atinge de mâncare.</p>
                  <p rend="justify">Miller fu cuprins deodată de o furie neobişnuită, învecinată aproape cu nebunia. Faţa i se învineţi, pupilele i se lărgiră şi începu să scrâşnească din măsele. Simţi o sete sălbatică de sânge, de răzbunare cumplită, aşa că se întoarse spre Zbrożek şi întrebă:</p>
                  <p rend="justify">—  Unde-i oşteanul care l-a văzut pe Kuklinowski în şură? Aduceţi-l aici; trebuie să fie şi el amestecat.</p>
                  <p rend="justify">—  Nu ştiu dacă oşteanul acela se mai află aici, răspunse Zbrożek. Toţi oamenii lui Kuklinowski s-au răspândit ca potârnichile.</p>
                  <p rend="justify">—  Atunci caută-l şi prinde-l! mugi Miller mânios.</p>
                  <p rend="justify">—  Prinde-l luminăţia ta! strigă Zbrożek la fel de furios.</p>
                  <p rend="justify">Şi iarăşi răbufnirea înfricoşătoare atârnă de un fir de păianjen deasupra capetelor suedezilor şi ale polonezilor. Cei din urmă începură să se strângă în jurul lui Zbrożek, mişcându-şi avan mustăţile uriaşe şi zăngănindu-şi săbiile.</p>
                  <p rend="justify">Deodată, afară răsunară împuşcături şi tropotul câtorva cai, şi o căpetenie de raitieri suedezi se năpusti în şură.</p>
                  <p rend="justify">—  Luminăţia ta! strigă, apărătorii au dat năvală iarăşi asupra noastră. Au omorât toţi săpătorii şi au împrăştiat un pâlc de pedestraşi.</p>
                  <p rend="justify">—  O să-mi pierd minţile! tună Miller, luându-se cu mâinile de păr. Pe cai!</p>
                  <p rend="justify">După o clipă, goneau cu toţii ca vijelia spre mânăstire; bulgării de zăpadă îngheţată se risipeau ca grindina de sub copitele cailor. O sută dintre călăreţii lui Sadowski, conduşi de fratele lui, se alăturară suitei lui Miller, alergând în ajutor. Pe drum întâlniră cete de pedestraşi înfricoşaţi, fugind în neorânduială; atât de mult scăzuse curajul oştenilor suedezi cândva neîntrecuţi. Părăsiseră până şi întăriturile pe care nu le ameninţa nici o primejdie. Căpeteniile şi raitierii călcară în copitele cailor vreo cincisprezece dintre ei. Ajunseră, în sfârşit, la câteva sute de paşi, dar numai ca să vadă pe năvălitori întorcându-se teferi spre mânăstire pe colina care se vedea ca-n palmă. Cântecele, strigătele de bucurie şi râsetele ajungeau până la urechile lui Miller.</p>
                  <p rend="justify">Unii dintre ei se opreau şi ameninţau căpeteniile suedeze cu săbiile mânjite de sânge. Polonezii aflaţi alături de ghinărar îl recunoscură pe însuşi Zamoyski care condusese această năvală şi care acum, văzând alaiul lui Miller, se opri şi se închină adânc, cu căciula în mână. Nu e de mirare! La adăpostul tunurilor mânăstirii nu se mai temea de nici o primejdie.</p>
                  <p rend="justify">Zidul de apărare se acoperi de fum şi un cârd de ghiulele căzură sfârâind îngrozitor printre căpeteniile suedeze. Câţiva raitieri se clătinară în şa şi şuieratul fu urmat de gemete.</p>
                  <p rend="justify">—  Suntem în bătaia tunurilor, înapoi! porunci Sadowski.</p>
                  <p rend="justify">Zbrożek apucă de frâu calul lui Miller.</p>
                  <p rend="justify">—  Luminăţia ta, ne retragem! Aici e primejdie de moarte.</p>
                  <p rend="justify">Miller parcă încremenise, nu răspunse nici o vorbă şi se lăsă scos din bătaia ghiulelelor. Întorcându-se la cvartirul său, se închise înăuntru şi până seara nu mai vru să vadă pe nimeni.</p>
                  <p rend="justify">Se gândea pesemne la faima lui de Poliocertes.</p>
                  <p rend="justify">În lipsa lui, Wrzeszczowicz luă toată puterea în mână şi începu cu multă râvnă pregătirile de atac. Fură săpate noi şanţuri, în vreme ce oştenii, înlocuindu-i pe mineri, spărgeau stânca pentru aşezarea minelor. În toată tabăra suedeză domnea o frământare neobişnuită; parcă atacatorii primiseră ajutoare proaspete, care-i înflăcăraseră din nou.</p>
                  <p rend="justify">Câteva zile mai târziu, în tabăra suedeză şi printre steagurile polone aliate, căzu ca un trăsnet vestea că săpătorii găsiseră o trecere pe sub pământ care ducea până sub biserică şi mânăstire, aşa că aruncarea fortăreţei în aer depindea acum numai de bunul plac al ghinărarului., O bucurie fără margini puse stăpânire pe oştenii istoviţi de foame, de trudă zadarnică şi frig.</p>
                  <p rend="justify">Strigătele: „Częstochowa e a noastră!… O să dărâmăm coteţul ăsta de găini!” alergau din gură în gură. Începură ospeţele şi beţia.</p>
                  <p rend="justify">Wrzeszczowicz se afla pretutindeni, încuraja oştenii întărindu-le încrederea în izbândă; adeverea de o sută de ori pe zi vestea găsirii galeriei şi îndemna pe toţi să bea şi să se veselească.</p>
                  <p rend="justify">Ecourile acestei bucurii pătrunseră în cele din urmă şi în fortăreaţă. Ştirea despre minele aşezate, gata să arunce totul în aer, se răspândi cu iuţeala fulgerului de la un capăt la altul al întăritorilor. Până şi cei mai curajoşi fură cuprinşi de teamă. Femeile începură să înconjure plângând chilia priorului şi să înalţe copilaşii spre el, când se arăta pentru o clipă, şi să strige:</p>
                  <p rend="justify">—  Nu pierde nişte nevinovaţi!… Sângele lor va cădea asupra ta…!</p>
                  <p rend="justify">Cei mai fricoşi se arătau şi cei mai îndârjiţi, îndemnându-l pe preotul Kordecki să nu primejduiască sfântul lăcaş al Maicii Domnului.</p>
                  <p rend="justify">Pentru viteazul în rantie albă veniră clipe grele şi atât de chinuitoare, cum nu mai încercase până atunci. Bine că şi suedezii încetaseră focul, ca să arate celor împresuraţi că nu mai aveau nevoie să risipească ghiulelele, fiind de ajuns doar aprinderea unui fitil. Cei de la mânăstire se înfricoşară; din aceeaşi pricină. În nopţile tăcute, celor mai fricoşi li se părea că aud în pământ zgomote şi mişcări nedesluşite, că suedezii se află sub mânăstire. În cele din urmă, îşi pierdură curajul şi unii dintre călugări. Aceştia, în frunte cu părintele Stradomski, se duseră la prior, rugându-l să înceapă fără întârziere negocierile pentru a supune mânăstirea. Îi însoţeau mai mult de jumătate din oşteni şi câţiva şleahtici.</p>
                  <p rend="justify">Atunci preotul Kordecki ieşi în curte, iar când mulţimea făcu cerc în jurul lui, începu să vorbească după cum urmează:</p>
                  <p rend="justify">—  N-am jurat oare să apărăm aşezământul sfânt până la ultima picătură de sânge? Adevăr vă zic vouă, dacă pulberea ne va arunca în văzduh, doar trupurile noastre, doar rămăşiţele noastre lumeşti vor cădea înapoi pe pământ; sufletele nu se vor mai întoarce… Cerul se va deschide înaintea lor şi acolo vor intra în veşnică veselie şi fericire fără margini. Acolo Isus Christos şi Maica Domnului le vor ieşi în întâmpinare, iar ele se vor aşeza ca nişte albine de aur pe mantia ei, se vor cufunda în lumina, şi chipul lui Dumnezeu vor privi.</p>
                  <p rend="justify">Strălucirile sfinte îi înfloriră pe faţă, îşi înălţă ochii spre cer şi vorbi mai departe cu linişte aproape nepământească:</p>
                  <p rend="justify">—  Doamne, care stăpâneşti peste toate lumile, tu vezi ce-i în inima mea şi ştii că nu mint acest norod atunci când spun că, dacă aş râvni numai fericirea mea, aş întinde braţele spre tine şi aş striga din adâncul sufletului meu: „Doamne, fă ca pulberea să ia foc, pentru că asemenea moarte înseamnă răscumpărarea vinilor şi a păcatelor, odihna veşnică, iar sluga ta e tare trudită şi nu mai are putere…” Cine oare n-ar vrea să primească asemenea răsplată pentru o moarte fără chinuri, scurtă ca bătaia genelor, ca fulgerul care brăzdează cerul, după care urmează veşnicia, fericirea şi bucuria neţărmurită…!</p>
                  <p rend="justify">Tu mi-ai poruncit să păzesc lăcaşul tău, aşa că nu-mi este îngăduit să plec; tu m-ai pus aici de strajă, m-ai întărit cu puterea ta şi ştiu, Doamne, văd şi simt că dacă răutatea vrăjmaşului ar ajunge până sub temelia bisericii, aşezând acolo toată pulberea şi silitra nimicitoare, ar fi de ajuns să fac semnul crucii asupra lor, ca să nu se mai aprindă…</p>
                  <p rend="justify">Aici se întoarse spre cei adunaţi şi le spuse:</p>
                  <p rend="justify">—  Dumnezeu m-a investit cu această putere, iar voi lepădaţi frica din inimile voastre! Duhul meu străpunge pământul şi vă spune: Mint vrăjmaşii voştri, sub biserică nu se află balauri de pulbere!… Voi, oameni cu inimi temătoare, în care spaima a înăbuşit credinţa, nu meritaţi să intraţi astăzi în împărăţia bunătăţii şi a tihnei veşnice, aşa că pulberea nu se află sub picioarele voastre! Dumnezeu vrea ca acest lăcaş să rămână întreg, să se ridice ca arca lui Noe deasupra potopului de nenorociri şi suferinţă, de aceea, iau mărturie numele lui şi vă spun pentru a treia oară: nu este pulbere sub biserică! Iar când vorbesc în numele Domnului, cine dintre voi va mai îndrăzni să se împotrivească, cine va cuteza să se mai îndoiască…?</p>
                  <p rend="justify">Părintele Kordecki tăcu şi privi la mulţimea de călugări, şleahtici şi oşteni. În glasul lui răsuna atâta credinţă neclintită, siguranţă şi forţă, încât tăcură cu toţii. Dimpotrivă, curajul începu să se reverse iarăşi în inimi şi unul dintre oşteni, un om de jos, spuse:</p>
                  <p rend="justify">—  Lăudat fie numele Domnului!… De trei zile se tot laudă că pot să dărâme fortăreaţa, de ce n-o dărâmă?</p>
                  <p rend="justify">—  Slavă Sfintei Fecioare! De ce n-o dărâmă? repetară mai multe glasuri.</p>
                  <p rend="justify">Atunci avu loc o întâmplare neînţeleasă. Împrejur se auzi pe neaşteptate fâlfâit de aripi şi stoluri întregi de păsări de iarnă se iviră în curtea mânăstirii; veneau din ce în ce mai multe de prin conacele pustiite; ciocârlii cenuşii, presuri cu pieptul galben, vrăbii rebegite, piţigoi verzui şi botgroşi năpădiră acoperişurile, colţurile pereţilor, tocurile uşilor şi cornişele bisericii; unele alcătuiau în zbor o cunună în multe culori deasupra capului priorului, bătând din picioare şi ciripind jalnic, de parcă cereau de pomană, fără nici o frică de oameni. Rămaseră cu toţii uimiţi de această privelişte, iar preotul Kordecki se rugă un răstimp, apoi spuse:</p>
                  <p rend="justify">—  Iată că până şi păsările pădurii vin sub ocrotirea Maicii Domnului, iar voi v-aţi îndoit de puterea ei?!</p>
                  <p rend="justify">Încrederea şi speranţa se întoarseră în inimi, călugării se depărtară spre biserică, bătându-se cu pumnii în piept în semn de căinţă, iar oştenii plecară pe întărituri. Femeile aduseră grăunţe şi le aruncară păsărilor care începură să le ciugulească lacome.</p>
                  <p rend="justify">Toţi tălmăciră venirea acelor mărunţi locuitori ai pădurii ca un semn bun pentru mânăstire şi rău pentru vrăjmaşi.</p>
                  <p rend="justify">—  Trebuie să fie nişte nămeţi grozavi, de vreme ce păsările se îmbulzesc aici fără să se mai teamă de bubuitul tunurilor, spuse unul dintre oşteni.</p>
                  <p rend="justify">—  Dar de ce fug de la suedezi şi vin la noi?</p>
                  <p rend="justify">—  Pentru ca orice făptură are atâta minte, încât poate să-l deosebească pe vrăjmaş de ai săi.</p>
                  <p rend="justify">—  Nu se poate, răspunse alt oştean, fiindcă şi în tabăra suedeză sunt polonezi: asta înseamnă că acolo trebuie să cam rabde de foame şi nici ovăz pentru cai nu mai au.</p>
                  <p rend="justify">—  Se arată astfel, adăugă al treilea, că zvonul cu pulberea aşezată sub mânăstire e minciună curată.</p>
                  <p rend="justify">—  Cum adică? întrebară toţi deodată.</p>
                  <p rend="justify">—  Bătrânii spun, răspunse oşteanul, că atunci când se prăbuşeşte vreo casă, rândunicile şi vrăbiile care şi-au făcut primăvara cuiburile sub streaşină îşi părăsesc adăposturile cu două-trei zile înainte; asta dovedeşte că au atâta minte, încât cunosc primejdia dinainte. Aşa că, dacă sub mânăstire ar fi pulbere, păsările n-ar mai fi venit aici.</p>
                  <p rend="justify">—  Să fie adevărat?</p>
                  <p rend="justify">—  Cum mă vezi şi cum te văd!</p>
                  <p rend="justify">—  Laudă Sfintei Fecioare! Atunci nu-i a bună cu suedezii!</p>
                  <p rend="justify">În aceeaşi clipă, la poarta dinspre miazăzi şi apus răsună glasul trâmbiţei; alergară cu toţii să vadă cine vine.</p>
                  <p rend="justify">Era un trâmbiţaş suedez care aducea o scrisoare din tabără.</p>
                  <p rend="justify">Călugării se adunară îndată în trapezărie. Scrisoarea era de la Wrzeszczowicz care vestea că dacă fortăreaţa nu se va supune până mâine, va fi aruncată în aer.</p>
                  <p rend="justify">Nici măcar aceia care înainte dovediseră mai multă spaimă nu mai dădură crezare acestei ameninţări.</p>
                  <p rend="justify">—  Ne sperie degeaba! strigară în cor călugări şi şleahtici.</p>
                  <p rend="justify">—  Să le scriem să nu ne mai cruţe. Să ne arunce în aer!</p>
                  <p rend="justify">Şi scriseră într-adevăr în acest fel.</p>
                  <p rend="justify">În acest timp, oştenii, strânşi în jurul trâmbiţaşului, răspundeau râzând la ameninţările suedezului:</p>
                  <p rend="justify">—  Prea bine! Ce mai aşteptaţi? O să ajungem mai repede în ceruri!</p>
                  <p rend="justify">Iar cel care-i înmână răspunsul călugărilor îi spuse:</p>
                  <p rend="justify">—  Nu mai pierdeţi vremea cu vorbe!… Nu mai aveţi de nici unele, iar noi nu ducem lipsă de nimic, slavă Domnului! Până şi păsările fug de la voi.</p>
                  <p rend="justify">Astfel ultima viclenie a lui Wrzeszczowicz se irosi fără să dea roadele aşteptate.</p>
                  <p rend="justify">După ce se scurse încă o zi, se arătă, fără putinţă de tăgadă, cât de zadarnică fusese spaima apărătorilor şi la mânăstire se întronă iarăşi liniştea.</p>
                  <p rend="justify">A  doua zi, vrednicul târgoveţ din Częstochowa, Jacek Brzuchański, aruncă din nou o scrisoare, înştiinţându-i pe călugări că suedezii pregăteau un nou atac. Tot pe această cale apărătorii aflară că Jan Kazimierz plecase din Śląsk şi întreaga Republică se ridicase împotriva cotropitorilor. Potrivit zvonurilor care umblau în tabăra vrăjmaşă, aceasta avea să fie cea din urmă încercare.</p>
                  <p rend="justify">Brzuchański aduse scrisoarea într-o traistă cu peşte pe care-l dărui, sfinţilor părinţi pentru ajunul Crăciunului; se apropiase de ziduri în straie de oştean suedez.</p>
                  <p rend="justify">Spre nenorocul lui, fu recunoscut şi prins. Miller porunci să-l supună la chinuri, dar bătrânul, întărit de vedeniile cereşti, zâmbea ca un copil în timpul torturii şi pe faţa lui, în loc de suferinţă, se citea o bucurie nespusă. Ghinărarul stătu alături de călăi, dar nu izbuti să scoată nici o mărturisire de la bătrânul mucenic; se convinse, în schimb, că oamenii aceştia nu pot fi clintiţi în credinţa lor, că nimic nu-i poate frânge şi i se făcu lehamite.</p>
                  <p rend="justify">În acest răstimp, sosi bătrâna cerşetoare Kostucha cu o scrisoare de la preotul Kordecki care-l ruga respectuos pe ghinărar să înceteze focul în timpul slujbei din ziua de Crăciun. Străjile şi căpeteniile o întâmpinară cu hohote de râs, bătându-şi joc de asemenea trimis, dar cerşetoarea le spuse de-a dreptul:</p>
                  <p rend="justify">—  Altcineva n-a vrut să vie, pentru că voi vă purtaţi cu solii ca şi cu tâlharii, aşa că am venit eu, ca să câştig o bucată de pâine. N-o să mai fac umbră pământului multă vreme, de aceea nici nu mă tem de voi. Dacă nu mă credeţi, mă aveţi în mână.</p>
                  <p rend="justify">Nu-i făcură totuşi nici un rău. Mai mult, Miller, dorind să încerce încă o dată calea bunei înţelegeri, îndeplini rugămintea priorului; îngădui, de asemenea, răscumpărarea lui Jacek Brzuchański, care nu murise în chinuri, şi trimise la mânăstire şi partea de argintărie pe care o găsiseră slujitorii suedezi, în ciuda lui Wrzeszczowicz care căzuse iarăşi în dizgraţie.</p>
                  <p rend="justify">Veni, în sfârşit, şi noaptea de Crăciun. Odată cu prima stea, o sumedenie de lumini şi luminiţe licăriră pe întărituri. Era o noapte liniştită, geroasă, dar senină. Oştenii suedezi, dârdâind de frig prin şanţuri, priveau de jos la zidurile negre ale fortăreţei neînfrânte şi le veneau în minte căsuţele scandinave, călduroase şi căptuşite cu muşchi, nevestele, copiii şi brăduleţele strălucind de lumânări; nu puţine piepturi oftau cu jale sub platoşe, cu dor şi deznădejde. Iar la mânăstire, adunaţi în jurul meselor acoperite cu fân, apărătorii îşi împărţeau azima sfinţită. Pe chipurile tuturor înflorea bucuria liniştită, deoarece fiecare avea presimţirea, aproape siguranţa, că suferinţele lor se vor isprăvi în curând.</p>
                  <p rend="justify">—  Mâine va fi încercarea din urmă, îşi repetau călugării şi oştenii. Cui îi va fi scris să moară, să mulţumească cerului că i-a îngăduit să asculte sfântă slujbă, căci porţile raiului se vor deschide înaintea lui; cine va pieri în ziua de Crăciun, acela musai să fie primit în loc cu veşnică verdeaţă.</p>
                  <p rend="justify">Îşi urară deci unii altora mult noroc, viaţă lungă sau împărăţia cerului şi sufletele se uşurară, de parcă toate necazurile se sfârşiseră.</p>
                  <p rend="justify">Lângă prior era un scaun gol, în dreptul căruia albea o bucată de azimă sfinţită, legată cu o panglică albastră.</p>
                  <p rend="justify">Când se aşezară cu toţii şi locul rămase neocupat, spătarul de Sieradz întrebă:</p>
                  <p rend="justify">—  Cinstite părinte, văd că după datina cea veche ai păstrat un loc şi pentru oaspeţii care vor mai veni.</p>
                  <p rend="justify">—  Nu e pentru cei ce vor mai veni, răspunse preotul Augustyn, ci pentru pomenirea acelui tânăr pe care l-am îndrăgit cu toţii ca pe un fiu şi al cărui suflet priveşte acum spre noi, înduioşat că nu l-am uitat.</p>
                  <p rend="justify">—  Pe legea mea, spuse spătarul, lui îi este mai bine acum decât nouă! I se cuvine într-adevăr mulţumirea noastră!</p>
                  <p rend="justify">Preotul Kordecki avea lacrimi în ochi, iar jupân Czarniecki zise:</p>
                  <p rend="justify">—  Cronicile pomenesc de alţii mai puţin însemnaţi ca el. Dacă Dumnezeu mă va ajuta să rămân în viaţă şi mă va întreba cineva care dintre noi a luptat asemenea vitejilor din timpuri străvechi, am să spun: Babinicz.</p>
                  <p rend="justify">—  Nu se numea Babinicz, răspunse preotul Kordecki.</p>
                  <p rend="justify">—  Cum nu se numea Babinicz?</p>
                  <p rend="justify">—  Eu îi cunosc demult adevăratul nume, mi l-a mărturisit la spovedanie. Abia când a plecat să sfărâme balimezul, mi-a spus: „Dacă voi pieri, să se afle cine sunt, fie că slava faptelor mele să-mi împodobească numele, ştergând vechile păcate.” S-a dus şi a murit, aşa că acum pot să vă spun şi domniilor voastre: era Kmicic!</p>
                  <p rend="justify">—  Faimosul Kmicic din Lituania?! strigă jupân Czarniecki, apucându-se de ciuf.</p>
                  <p rend="justify">—  Chiar aşa. Iată cum schimbă Dumnezeu inima omului!</p>
                  <p rend="justify">—  Pe legea mea! Acum nu mă mai mir că s-a încumetat la asemenea ispravă. Abia acum înţeleg de unde-i venea curajul cu care ne întrecea pe toţi! Kmicic, Kmicic! Vestitul Kmicic pe care-l cântă întreaga Lituanie!</p>
                  <p rend="justify">—  De-acum încolo o să-l cânte altfel nu numai Lituania, ci întreaga Republică.</p>
                  <p rend="justify">—  El ne-a prevenit cel dintâi împotriva lui Wrzeszczowicz.</p>
                  <p rend="justify">—  El ne-a sfătuit să închidem porţile şi să ne pregătim de apărare!</p>
                  <p rend="justify">—  Săgeata lui a doborît primul suedez.</p>
                  <p rend="justify">—  Şi câţi a răpus cu tunul! Pe de Fossis nu l-a omorât tot el?</p>
                  <p rend="justify">—  Dar balimezul?! Dacă nu ne temem de atacul de mâine, numai lui i-o datorăm!</p>
                  <p rend="justify">—  Fiecare dintre noi să-i pomenească numele cu cinste şi să-l laude cu orice prilej, ca să se facă dreptate, rosti preotul Kordecki, iar acum: Dumnezeu să-l odihnească!</p>
                  <p rend="justify">—  Fie-i ţărâna uşoară! îi răspunse corul glasurilor.</p>
                  <p rend="justify">Jupân Czarniecki nu-şi reveni multă vreme, gândul i se întorcea mereu la Kmicic:</p>
                  <p rend="justify">—  Domniile voastre, spuse, cu toate că slujea ca un oştean de rând, avea ceva în el, de se vedea cât de colo că-i învăţat să poruncească. Mă şi miram câteodată că oamenii ascultau fără să vrea de acest tinerel… În fapt, el poruncea în turnul nostru şi îl ascultam şi eu. Dac-aş fi ştiut măcar că e Kmicic!</p>
                  <p rend="justify">—  Mă mir numai, se amestecă spătarul de Sieradz că suedezii nu s-au lăudat cu moartea lui.</p>
                  <p rend="justify">Preotul Kordecki oftă:</p>
                  <p rend="justify">—  Gândesc că l-a sfârtecat pulberea pe loc!</p>
                  <p rend="justify">—  Aş lăsa să mi se taie o mână ca să trăiască el! strigă jupân Czarniecki. Hm, unul ca el să moară în acest chip…!</p>
                  <p rend="justify">—  Şi-a jertfit viaţa pentru noi! rosti preotul Kordecki.</p>
                  <p rend="justify">—  Mai mult ca sigur, răspunse spătarul, că dacă balimezul era tot acolo, nu mai aşteptam atât de liniştit ziua de mâine.</p>
                  <p rend="justify">—  Mâine Dumnezeu ne va da o nouă biruinţă! spuse preotul Kordecki, deoarece potopul nu poate să înece arca lui Noe!</p>
                  <p rend="justify">Astfel vorbiră între ei, apoi plecară cu toţii, călugării la biserică, oştenii la o scurtă odihnă şi la locurile de strajă de la poartă şi de pe ziduri. Veghea era acum de prisos, căci şi în tabăra suedeză domnea liniştea netulburată. Vrăjmaşii se odihneau pesemne şi cugetau, pentru că se apropia şi pentru ei cea mai mare dintre sărbători.</p>
                  <p rend="justify">Era o noapte frumoasă. Roiuri de stele spuzeau cerul, licărind în culori trandafirii şi albastre. Strălucirea lunii înverzea giulgiul de zăpadă, care se întindea între fortăreaţă şi tabăra duşmană. Vântul stătuse şi împrejur era atâta linişte, cum nu mai fusese de la începutul împresurării.</p>
                  <p rend="justify">La miezul nopţii, oştenii suedezi auziră pe coline tonurile blânde ale orgii, care se uniră, în curând cu glasurile oamenilor şi dangătele clopotelor mari şi mici. Nuntirea, curajul şi liniştea răsunau în acest cântec, iar îndoiala şi neputinţa strânseră şi mai mult inimile suedezilor.</p>
                  <p rend="justify">Oştenii polonezi de sub conducerea lui Zbrożek şi Kaliński se apropiară de ziduri fără să mai ceară învoire. Nu fură lăsaţi să intre, de teama vreunei capcane la adăpostul nopţii, dar apărătorii le îngăduiră să stea lângă zidul de apărare. Veniră cu nemiluita. Unii îngenuncheau în zăpadă, alţii clătinau jalnic din cap, plângându-se de soarta lor, sau se băteau cu pumnii în piept, făgăduindu-şi să se îndrepte; toţi ascultau cu încântare şi lacrimi în ochi muzica şi cântecele zvonite după obiceiurile de demult.</p>
                  <p rend="justify">În acest timp, străjerii de pe ziduri, care nu puteau să se ducă la biserică, vrând să se despăgubească pentru această pierdere, începură să cânte şi ei, şi curând colina răsună de la un capăt la altul al întăriturilor:</p>
                  <p rend="justify">Lerui Ler Au venit la ieslea lui, Ca să cânte Domnului.</p>
                  <p rend="justify">A  doua zi după-amiază, bubuitul tunurilor acoperi din nou toate celelalte zgomote. Toate şanţurile se umplură de fum, pământul se cutremura din temelii; spre acoperişul bisericii zburau ca şi mai înainte ghiulele grele şi grenade, ţevi care împrăştiau o ploaie de plumb topit, torţe aprinse, frânghii cu şomoioage de cârpe. Nicicând mugetul tunurilor nu fusese atât de puternic, nicicând nu se prăvălise asupra mânăstirii asemenea val de foc şi de fier. Dar printre tunurile suedeze nu se mai afla balimezul în stare să sfărâme zidul şi să deschidă spărturile prin care să pătrundă năvălitorii.</p>
                  <p rend="justify">Dealtfel, asediaţii se învăţaseră atât de mult cu focul tunurilor şi fiecare ştia atât de bine ce trebuie să facă, încât apărarea se desfăşura fără nici o poruncă, după tipicul obişnuit. La foc se răspundea cu foc, la ghiulele cu ghiulele, dar mai bine ţintite, pentru că ochitorii mânăstirii erau mai liniştiţi.</p>
                  <p rend="justify">Spre seară, Miller ieşi să vadă în strălucirile soarelui care apunea rezultatele tragerii şi privirea îi căzu pe turnul care se profila pe cerul albastru.</p>
                  <p rend="justify">—  Mânăstirea asta o să dureze în vecii vecilor! strigă cuprins de mânie.</p>
                  <p rend="justify">—  Amin! răspunse Zbrożek liniştit.</p>
                  <p rend="justify">Seara, în cvartirul ghinărarului se adună iarăşi sfatul, mai mohorât decât de obicei. Miller începu să vorbească:</p>
                  <p rend="justify">—  Astăzi, asediul nostru n-a avut nici un rezultat, spuse. Pulberea se isprăveşte, jumătate din oameni au pierit, iar ceilalţi, descurajaţi, nu mai aşteaptă biruinţa, ci înfrângerea. Rezervele de hrană s-au dus şi ajutoare nu vom primi de nicăieri.</p>
                  <p rend="justify">—  Iar mânăstirea stă neclintită, ca în prima zi de asediu! adăugă Sadowski.</p>
                  <p rend="justify">—  Ce ne mai rămâne?</p>
                  <p rend="justify">—  Ruşinea…</p>
                  <p rend="justify">—  Am primit poruncă, spuse ghinărarul, să sfârşesc mai repede sau să ridic asediul şi să plec în Prusia.</p>
                  <p rend="justify">—  Ce ne mai rămâne?… repetă prinţul Heski.</p>
                  <p rend="justify">Toate privirile se îndreptară spre Wrzeszczowicz care zise:</p>
                  <p rend="justify">—  Să ne păstrăm onoarea!</p>
                  <p rend="justify">Un râs scurt, întrerupt, ca un scrâşnit de măsele, ieşi din gura lui Miller, căruia i se spunea Poliocertes.</p>
                  <p rend="justify">—  Jupân Wrzeszczowicz vrea să ne înveţe cum se învie morţii! rosti.</p>
                  <p rend="justify">Wrzeszczowicz se prefăcu că nu aude.</p>
                  <p rend="justify">—  Numai cei care s-au prăpădit şi-au păstrat onoarea, spuse Sadowski.</p>
                  <p rend="justify">Miller începu să-şi piardă cumpătul.</p>
                  <p rend="justify">—  Şi mânăstirea asta se află tot acolo!… Jasna Góra, coteţul ăsta de găini…?! Nu l-am cucerit…?! Noi suntem nevoiţi să părăsim lupta?… Visez oare sau e adevărat…?</p>
                  <p rend="justify">—  Mânăstirea asta, Jasna Góra, se află la locul ei, repetă prinţul Heski cuvânt cu cuvânt, iar noi vom părăsi lupta înfrânţi…!</p>
                  <p rend="justify">Se aşternu o clipă de tăcere; se părea că ghinărarul şi cei din subordinea lui găsesc o plăcere sălbatică în a-şi vorbi de propria umilinţă şi ruşine.</p>
                  <p rend="justify">Deodată, Wrzeszczowicz rosti încet şi apăsat:</p>
                  <p rend="justify">—  S-a întâmplat de multe ori, în orice război, ca o fortăreaţă împresurată să plătească răscumpărarea asediatorilor care încetau lupta ca învingători, fiindcă de obicei acela care plăteşte răscumpărarea se numeşte înfrânt.</p>
                  <p rend="justify">Căpeteniile care ascultau la început cu nepăsare şi dispreţ cuvintele vorbitorului făcură linişte.</p>
                  <p rend="justify">—  Mânăstirea să plătească o sumă oarecare, vorbi Wrzeszczowicz mai departe, şi atunci oamenii nu vor mai spune că n-am fost în stare s-o cucerim; toţi vor gândi că n-am vrut.</p>
                  <p rend="justify">—  Numai să cadă şi ei la învoială?! se amestecă prinţul Heski.</p>
                  <p rend="justify">—  Îmi pun zălog viaţa mea, răspunse Weyhard, mai mult, onoarea mea de oştean!</p>
                  <p rend="justify">—  Se prea poate! consimţi Sadowski. Ne-am săturat noi de asediu, dar sunt sătui şi ei până peste cap. Luminăţia ta, ce gândeşti despre asta?</p>
                  <p rend="justify">Miller se întoarse spre Wrzeszczowicz:</p>
                  <p rend="justify">—  Jupâne graf, am încercat destule şi mari necazuri, mai mari nici că se poate, dând ascultarea sfaturilor domniei tale, totuşi pentru acesta din urmă îţi mulţumesc şi-ţi rămân recunoscător;</p>
                  <p rend="justify">Toate piepturile răsuflară uşurate. Într-adevăr, nu mai putea fi vorba decât să se retragă cu onoarea nepătată.</p>
                  <p rend="justify">A  doua zi, de sfântul Szczepan, căpeteniile se adunară în păr, ca să asculte răspunsul preotului Kordecki la scrisoarea lui Miller, pe care acesta o trimisese de dimineaţă, propunând răscumpărarea.</p>
                  <p rend="justify">Fură siliţi să aştepte îndelung. Miller vroia să pară vesel, dar pe faţa lui se vedea cât de colo că se preface. Nici una dintre căpetenii nu mai putea sta locului. Inimile băteau neliniştite.</p>
                  <p rend="justify">Prinţul Heski şi Sadowski stăteau la fereastră, vorbind în şoaptă.</p>
                  <p rend="justify">—  Domnia ta ce crezi, se vor învoi? întrebă primul.</p>
                  <p rend="justify">—  Toate arată că se vor învoi. Cine n-ar vrea să scape de asemenea înfricoşătoare primejdie cu preţul câtorva zeci de mii de taleri, mai ales că cei de, la mânăstire nu au ambiţiile şi onoarea oştenilor; cel puţin n-ar trebui să le aibă. Mă tem să nu fi cerut ghinărarul prea mult.</p>
                  <p rend="justify">—  Cât a cerut?</p>
                  <p rend="justify">—  Patruzeci de mii de taleri de la călugări şi douăzeci de mii de la şleahtici. Dar oricum, în cel mai rău caz se vor târgui.</p>
                  <p rend="justify">—  Pe legea mea, trebuie să ne arătăm îngăduitori! Dacă aş şti că n-au bani, aş fi în stare să-i împrumut eu, numai să nu plecăm cu ruşine de aici.</p>
                  <p rend="justify">—  Iar eu îţi spun domniei tale că, deşi de astă dată socotesc bun sfatul lui Wrzeszczowicz şi cred că vor plăti răscumpărarea, sunt atât de nerăbdător, încât aş prefera zece atacuri, în locul acestei aşteptări groaznice.</p>
                  <p rend="justify">—  Of, domnia ta ai dreptate, Wrzeczczowicz ăsta poate să ajungă… sus de tot…</p>
                  <p rend="justify">—  Fie şi în ştreang.</p>
                  <p rend="justify">Greşeau amândoi. Pe graful Weyhard Wrzeszczowicz îl aştepta o soartă mult mai rea decât spânzurătoarea.</p>
                  <p rend="justify">Dar bubuitul tunurilor le întrerupse vorbirea.</p>
                  <p rend="justify">—  Ce-i asta? Trag din fortăreaţă?! strigă Miller.</p>
                  <p rend="justify">Şi, sărind ca opărit, ieşi afară.</p>
                  <p rend="justify">Îl urmară cu toţii şi începură să asculte. Bubuiturile regulate se auzeau într-adevăr din fortăreaţă.</p>
                  <p rend="justify">—  Pentru Dumnezeu, ce poate să însemne asta?… Se bat oare între ei? se miră Miller. Nu pricep!</p>
                  <p rend="justify">—  Am să te lămuresc eu, luminăţia ta, zise Zbrożek, astăzi e sfântul Szczepan, ziua celor doi Zamoyski, tatăl şi fiul, şi trag în cinstea lor.</p>
                  <p rend="justify">În fortăreaţă răsunară strigăte şi urale, urmate iarăşi de bubuituri.</p>
                  <p rend="justify">—  Nu se zgârcesc la pulbere! spuse Miller întunecat. Pentru noi e un nou semn.</p>
                  <p rend="justify">Soarta nu-l cruţă nici de al doilea semn, şi mai dureros. Oştenii suedezi erau atât de abătuţi şi fără tragere de inimă, încât, la auzul bubuiturilor din fortăreaţă, pâlcurile care păzeau şanţurile mai înainte fugiră în neorânduială.</p>
                  <p rend="justify">Miller văzu un polc întreg de puşcaşi smalandezi, de elită, care se adăpostiră înfricoşaţi aproape de cvartirul lui; auzi, de asemenea, căpeteniile care-şi spuneau:</p>
                  <p rend="justify">—  E timpul, e timpul să isprăvim!</p>
                  <p rend="justify">Treptat, totul se linişti, rămase doar o stare sufletească apăsătoare. Ghinărarul însoţit de celelalte căpetenii, intră iarăşi înăuntru şi începură să aştepte cu nerăbdare; până şi chipul lui Wrzeszczowicz trăda neliniştea.</p>
                  <p rend="justify">În sfârşit, în tindă răsună clinchetul pintenilor şi în încăpere îşi făcu apariţia un trâmbiţaş cu obrajii îmbujoraţi de ger şi cu mustăţile albite de chiciură.</p>
                  <p rend="justify">—  Răspuns de la mânăstire! spuse. Întinzând un pachet destul de mare, învelit într-o năframă colorată şi legat cu sfoară.</p>
                  <p rend="justify">Lui Miller îi tremurau mâinile, aşa că nemaiavând răbdare să dezlege sfoara, o tăie cu jungherul. Căpeteniile îşi ţineau răsuflarea, privirile tuturor erau aţintite spre pachet.</p>
                  <p rend="justify">Ghinărarul desfăcu năframa şi pe masă se risipiră bucăţi de azimă sfinţită.</p>
                  <p rend="justify">Atunci păli şi, cu toate că nimeni nu mai avea nevoie de lămuriri în privinţa conţinutului, spuse:</p>
                  <p rend="justify">—  Azimă sfinţită…!</p>
                  <p rend="justify">—  Altceva nimic? întrebă un glas.</p>
                  <p rend="justify">—  Nimic! răspunse ghinărarul ca un ecou.</p>
                  <p rend="justify">Urmă un răstimp de tăcere întreruptă doar de zgomotul răsuflărilor; din când în când, se auzeau scrâşnete şi zăngănit de spade.</p>
                  <p rend="justify">—  Jupâne Wrzeszczowicz! tună Miller în cele din urmă cu un glas care nu prevestea nimic bun.</p>
                  <p rend="justify">—  Nu mai e aici! răspunse o căpetenie.</p>
                  <p rend="justify">Şi iarăşi se aşternu tăcerea.</p>
                  <p rend="justify">În schimb, tabăra se frământă toată noaptea. Abia apucară să se stingă lucirile zilei, că începură să se audă porunci, tropotul pâlcurilor de călărime, paşii regulaţi ai pedestraşilor, nechezatul cailor, scârţâitul carelor, duruitul surd al tunurilor şi zăngănitul fierului lovit, clinchet de lanţuri, zgomot, larmă şi fierbere.</p>
                  <p rend="justify">—  Pregătesc oare un nou atac pentru mâine? se întrebau străjerii de la poartă.</p>
                  <p rend="justify">Nu vedeau nimic, pentru că de cu seară cerul se acoperise de nori şi începuse să ningă din belşug.</p>
                  <p rend="justify">Fulgii deşi ascundeau totul. Către ceasurile cinci de dimineaţă, toate zgomotele încetară, dar zăpada cădea tot mai deasă. Pe ziduri şi parapete alcătuia alte ziduri şi alte parapete albe. În curând linţoliul acoperi biserica şi mânăstirea, vrând parcă să le ascundă de privirile năvălitorilor, sale apere de ghiulelele de foc.</p>
                  <p rend="justify">În cele din urmă, întunericul începu să se rărească şi răsună clopotul de utrenie, când oştenii care făceau de strajă la poarta dinspre miazăzi auziră sforăitul unui cal.</p>
                  <p rend="justify">Înaintea porţii se afla un ţăran acoperit tot de zăpadă; înapoia lui se zărea pe drum o sanie mică de lemn, la care era înhămată o mârţoagă costelivă.</p>
                  <p rend="justify">Ţăranul începu să se lovească peste braţe, să se mute de pe un picior pe altul şi să strige:</p>
                  <p rend="justify">—  Ei, oameni buni, deschideţi odată!</p>
                  <p rend="justify">—  Cine e? întrebară cei de pe întărituri.</p>
                  <p rend="justify">—  De-al vostru; sunt din Dzbów!… Am adus vânat sfinţilor părinţi.</p>
                  <p rend="justify">—  Cum de te-au lăsat suedezii?</p>
                  <p rend="justify">—  Care suedezi?</p>
                  <p rend="justify">—  Cei care înconjură mânăstirea.</p>
                  <p rend="justify">—  Ehei, nu mai e nici unul!</p>
                  <p rend="justify">—  Binecuvântat fie numele Domnului! Au plecat?</p>
                  <p rend="justify">—  Zăpada le-a şi acoperit urmele!</p>
                  <p rend="justify">Grupuri de târgoveţi şi ţărani înnegriră pe drum; unii călare, alţii pe jos cu femeile; începură să strige cu toţii de departe:</p>
                  <p rend="justify">—  N-a mai rămas picior de suedez!</p>
                  <p rend="justify">—  Au plecat la Wieluń!</p>
                  <p rend="justify">—  Deschideţi porţile! Nu mai e nimeni în tabără!</p>
                  <p rend="justify">—  Au plecat suedezii! Au plecat suedezii! răsunară strigătele apărătorilor şi vestea se împrăştie ca fulgerul de-a lungul întăriturilor.</p>
                  <p rend="justify">Oştenii alergară la clopote şi traseră de frânghii; dangătele tuturor parcă vesteau primejdia. Din chilii şi din biserică, din toate încăperile, ieşiră cu toţii afară.</p>
                  <p rend="justify">Clopotele băteau întruna. Curtea se umplu de călugări, şleahtici, oşteni, neveste şi copii. Strigătele de bucurie se auzeau pretutindeni. Unii fugeau pe ziduri să vadă tabăra pustie, alţii izbucneau în hohote de râs sau suspinau.</p>
                  <p rend="justify">Erau şi din aceia cărora încă nu le venea să creadă; ţăranii şi orăşenii din împrejurimi se adunau din ce în ce mai mulţi.</p>
                  <p rend="justify">Veneau din oraşul Częstochowa, din satele din jur şi din pădurile apropiate, lărmuind veseli şi cântând. Veştile se încrucişau uneori; fiecare îi văzuse pe suedezii care plecau şi spuneau încotro se duceau.</p>
                  <p rend="justify">După câteva ceasuri, oamenii roiau pe povârniş şi la poalele colinei. Porţile mânăstirii erau deschise la perete, ca înainte de împresurare; clopotele băteau fără încetare… şi glasurile izbânzii zburau în depărtări, răsunând în toată Republica.</p>
                  <p rend="justify">Zăpada acoperea mereu urmele suedezilor.</p>
                  <p rend="justify">La amiază, biserica gemea de lume, astfel că marea de capete semăna cu uliţele de la oraş, acoperite de piatră lângă piatră. Însuşi preotul Kordecki celebră slujba de mulţumire, iar mulţimii i se părea aidoma unui heruvim în rantia-i albă. Îşi punea în cântecul sfânt tot sufletul care parcă se înălţa odată cu fumul cădelniţelor şi se împrăştia spre slava lui Dumnezeu.</p>
                  <p rend="justify">Bubuitul tunurilor nu mai cutremura zidurile şi geamurile nu mai zăngăneau, nu mai acoperea oamenii cu praf, nu mai întrerupea rugăciunile şi nici cântul acesta de recunoştinţă pe care sfântul prior îl intona în evlavia şi plânsul tuturor:</p>
                  <p rend="justify">Te Deum laudamus…!</p>
               </div>
               <div type="div3">
                  <head>Capitolul XX.</head>
                  <p rend="justify">Kmicic şi cei trei Kiemliczi călăreau cu grăbire spre hotarul silezian. Înaintau cu multă prevedere, ca să nu întâlnească vreun podghiaz suedez. Cu toate că şireţii Kiemliczi aveau scrisori de „liberă trecere” de la Kuklinowski şi iscălite chiar de Miller, oştenii ca ei erau supuşi la tot felul de cercetări care puteau să se sfârşească rău pentru jupân Andrzej şi tovarăşii săi. De aceea, se grăbeau să treacă hotarul cât mai repede şi să se afunde în ţinuturile împăratului. Primejdia îi pândea şi în pământurile de la hotar, brăzdate în lung şi-n lat de cetele suedeze. Nu o dată roate întregi de raitieri năvăleau în Śląsk, ca să-i prindă pe cei care se strecurau la Jan Kazimierz. Cât timp stătuseră la Częstochowa şi se îndeletniciseră cu vânarea suedezilor, Kiemliczii avuseseră prilejul să cunoască toate împrejurimile, drumurile de la hotar, cărările şi trecerile bogate în vânat, aşa că se mişcau ca la ei acasă.</p>
                  <p rend="justify">Pe drum, bătrânul Kiemlicz îi povesti lui jupân Andrzej ce se petrecea în Republică; acesta, închis atâta vreme în fortăreaţă, asculta cu lăcomie noutăţile, uitând de propria durere, fiindcă veştile erau cum nu se poate mai rele pentru suedezi şi vesteau sfârşitul apropiat al domniei lor în Polonia.</p>
                  <p rend="justify">—  Oştirea s-a săturat de norocul şi tovărăşia suedezilor, spuse bătrânul Kiemlicz. Cei care mai demult îi ameninţau pe hatmani, vrând să se alăture suedezilor, acum trimit deputăţii şi se roagă de jupân Potocki să scape Republica de la ananghie, jurând să-şi dea viaţa alături de el. Câţiva polcovnici îi hărţuiau pe suedezi pe socoteala lor.</p>
                  <p rend="justify">—  Cine a început?</p>
                  <p rend="justify">—  Jupân Żegocki, starostele de Babimost, şi jupân Kulesza. Ei s-au ridicat cei dintâi în Wielkopolska şi le dau multă bătaie de cap suedezilor; pâlcuri mai mici sunt o mulţime în toată ţara, dar e greu de aflat numele conducătorilor care le tăinuiesc înadins, ca să-şi ferească familiile şi averea de răzbunarea suedezilor. Din oştire s-a ridicat mai întâi polcul condus de jupân Wojniłłowicz.</p>
                  <p rend="justify">—  Gabriel?… E rudă cu mine, deşi nu-l cunosc!</p>
                  <p rend="justify">—  E un oştean destoinic. El a zdrobit ceata lui Pracki, care-i slujea pe suedezi, împuşcând căpetenia; acum a plecat în munţii de dincolo de Cracovia, a nimicit o roată de suedezi, scăpându-i pe munteni de asuprirea cotropitorilor…</p>
                  <p rend="justify">—  Şi muntenii luptă împotriva suedezilor?</p>
                  <p rend="justify">—  Ei au început primii, dar, proştii au vrut să recucerească Cracovia cu securile, aşa că ghinărarul Duglas i-a împrăştiat numaidecât, fiindcă la şes nu se pricep să lupte. În schimb, din podghiazurile trimise în munţi să-i pedepsească, nu s-a mai întors nici un oştean. Jupân Wojniłłowicz i-a ajutat şi a pornit apoi spre Lubowla, la mareşal, unindu-se cu oastea acestuia.</p>
                  <p rend="justify">—  Aşadar mareşalul Lubomirski e împotriva suedezilor?</p>
                  <p rend="justify">—  S-au spus multe şi mărunte pe seama lui, dar când toată ţara a început să se ridice, s-a înverşunat şi el împotriva suedezilor. E un magnat puternic şi le-ar putea face mult rău. Numai el singur şi ar putea să se ia la harţă cu regele suedez. Lumea vorbeşte că până la primăvară nu va mai rămâne nici urmă de suedez în toată Republica…</p>
                  <p rend="justify">—  Să te-audă Dumnezeu!</p>
                  <p rend="justify">—  Cum va putea fi altfel, înălţimea ta, de vreme ce după împrejurarea Częstochowei s-au întors cu toţii împotriva lor. Oştirea se răzvrăteşte, şleahticii îi bat şi ei pe unde pot, ţăranii se adună şi, pe deasupra, mai vin şi tătarii, vine hanul însuşi, care i-a înfrânt pe Chmielnicki şi pe cazaci, făgăduindu-le că-i va şterge de pe faţa pământului dacă nu vor porni asupra suedezilor.</p>
                  <p rend="justify">—  Dar şi suedezii au încă destui sprijinitori printre magnaţi şi şleahtici!</p>
                  <p rend="justify">—  Ţine cu ei doar cine n-are încotro, aşteptând prilejul să-i lase de izbelişte. Numai prinţul voievod de Wilno s-a lipit cu tot sufletul de ei, de aceea a şi păţit-o.</p>
                  <p rend="justify">Kmicic aproape că-şi opri calul, ducându-şi mâna la şoldul rănit în care simţi o durere aprigă.</p>
                  <p rend="justify">—  Pentru Dumnezeu! strigă, înăbuşindu-şi geamătul. Spune-mi ce se întâmpla cu Radziwiłł? Se află şi acum tot la Kiejdany?</p>
                  <p rend="justify">—  Poartă a raiului! răspunse bătrânul. Ştiu şi eu ce vorbeşte toată lumea, dar numai Dumnezeu cunoaşte adevărul. Unii zic că prinţul voievod nu mai trăieşte, alţii însă cred că se mai apără şi acum împotriva lui jupân Sapieha, dar abia îşi mai trage sufletul. Pesemne că şi-au încercat puterile în Podlasie şi jupân Sapieha a ieşit învingător, fiindcă suedezii n-au putut să-l ajute pe prinţul voievod… Acum se zvoneşte că e la Tykocin, încercuit de jupân Sapieha, şi s-a zis cu el.</p>
                  <p rend="justify">—  Slavă Domnului! Cei vrednici triumfă asupra trădătorilor!… Slavă Domnului! Slavă Domnului!</p>
                  <p rend="justify">Kiemlicz se uită pe sub sprâncene la Kmicic, neştiind ce să mai creadă. Întreaga Republică aflase că, dacă Radziwiłł îşi biruise propriile steaguri şi pe şleahticii care nu voiau stăpânirea suedeză, asta se întâmplase în mare măsură datorită lui Kmicic şi oamenilor lui.</p>
                  <p rend="justify">Dar bătrânul nu-şi mărturisi acest gând polcovnicului său şi merseră mai departe în tăcere.</p>
                  <p rend="justify">—  Ce se petrece cu prinţul comis? întrebă, în sfârşit, jupân Andrzej.</p>
                  <p rend="justify">—  Despre el n-am auzit nimic, înălţimea ta, răspunse Kiemlicz. Poate că se află la Tykocin sau la elector. Acum e război acolo şi regele suedez a plecat el însuşi în Prusia ducală. În acest timp, noi îl aşteptăm pe stăpânul nostru legiuit. Adu-l, Doamne, mai repede; numai să se arate şi toţi vor trece de partea lui, părăsindu-i pe suedezi.</p>
                  <p rend="justify">—  E chiar aşa?</p>
                  <p rend="justify">—  Înălţimea ta, eu ştiu numai ce mi-au spus oştenii care se aflau cu suedezii la Częstochowa. Sunt acolo vreo câteva mii de călăreţi sub conducerea lui jupân Zbrożek, jupân Kaliński şi a altor polcovnici. Îndrăznesc să susţin că nici unul nu slujeşte de bunăvoie, afară poate de tâlharii lui Kuklinowski, care voiau să-şi umple pungile cu comorile de la Jasna Góra. Toţi oştenii cinstiţi se văietau mereu şi-şi spuneau unul altuia: „Ne-am săturat de această slujbă jidovească! Numai să treacă regele nostru hotarul şi întoarcem săbiile împotriva suedezilor; câtă vreme nu e aici, ce să facem, unde să ne ducem?” Aşa se plângeau, iar cei din polcurile hatmanilor sunt şi mai îndârjiţi. Asta o ştiu sigur, fiindcă au trimis o deputăţie, la jupân Zbrożek şi s-au tot sfătuit în taină, noaptea, lucru de care Miller n-a ştiut nimic, deşi simţea că se unelteşte în jurul lui.</p>
                  <p rend="justify">—  Iar prinţul voievod de Wilno se află împresurat la Tykocin? întrebă jupân Andrzej.</p>
                  <p rend="justify">Kiemlicz privi iarăşi neliniştit la Kmicic, gândind că-l cuprinde fierbinţeala, de vreme ce porunceşte să repete a doua oară vestea pe care i-o împărtăşise cu o cupă înainte; răspunse totuşi:</p>
                  <p rend="justify">—  E împresurat de jupân Sapieha.</p>
                  <p rend="justify">—  Judecata lui Dumnezeu nu dă greş! spuse Kmicic. El, care putea să-şi măsoare puterea cu a regilor!… N-a rămas nimeni alături de el?</p>
                  <p rend="justify">—  La Tykocin este acum o garnizoană suedeză, iar lângă prinţul voievod au mai rămas doar câţiva curteni de credinţă.</p>
                  <p rend="justify">Sufletul lui Kmicic se umplu de bucurie. Se temea de răzbunarea înfricoşătorului magnat asupra Oleńkăi şi, deşi socotea că ameninţările lui aveau s-o apere pe jupâniţă, se gândea mereu că pentru Oleńka şi cei din neamul Billewicz ar fi fost mai bine şi mai fără primejdie să stea în bârlogul leului, decât la Kiejdany; la bunul plac al prinţului care nu ierta pe nimeni. Acum însă, când acesta se prăbuşea, potrivnicii lui trebuiau să se ridice; acum, când nu mai avea nici o putere şi însemnătate, când mai stăpânea doar o mică cetate, în care-şi apăra viaţa şi avântul, nu mai putea să se gândească la răzbunare; braţul lui încetase să-i mai asuprească pe neprieteni.</p>
                  <p rend="justify">—  Slavă Domnului! Slavă Domnului! repetă Kmicic.</p>
                  <p rend="justify">Era atât de preocupat de schimbarea sorţii lui Radziwiłł, de tot ce se petrecuse în timpul şederii lui la Częstochowa şi de locul în care putea să se afle aleasa inimii lui, încât îl întrebă pentru a treia oară pe Kiemlicz;</p>
                  <p rend="justify">—  Şi zici că prinţul e la pământ?</p>
                  <p rend="justify">—  La pământ, răspunse bătrânul. Înălţimea ta, nu cumva eşti bolnav?</p>
                  <p rend="justify">—  Mă cam ustură şoldul, dar nu-i nimic! răspunse Kmicic.</p>
                  <p rend="justify">Şi iarăşi călăriră în tăcere. Caii osteniţi îşi încetiniră treptat goana, până când începură să meargă la pas. Mişcarea legănată îl adormi pe jupân Andrzej care era trudit de moarte; dormi multă vreme, clătinându-se în şa. Îl trezi lumina albă a zilei.</p>
                  <p rend="justify">Privi cu mirare împrejur, deoarece la început crezu că tot ce se petrecuse în timpul nopţii fusese un vis; în sfârşit, întrebă:</p>
                  <p rend="justify">—  Voi sunteţi cei trei Kiemliczi? Venim de la Częstochowa?</p>
                  <p rend="justify">—  Întocmai, înălţimea ta!</p>
                  <p rend="justify">—  Şi unde ne aflăm?</p>
                  <p rend="justify">—  Ehe, în Śląsk. Aici nu ne mai ajung suedezii.</p>
                  <p rend="justify">—  Asta-i bine! spuse Kmicic cu mintea limpezită. Dar milostivul nostru rege unde se află?</p>
                  <p rend="justify">—  La Głogowa.</p>
                  <p rend="justify">—  Acolo mergem şi noi să-i facem închinăciune şi să-i oferim slujba noastră. Dar ascultă, bătrâne!</p>
                  <p rend="justify">—  Ascult, înălţimea ta!</p>
                  <p rend="justify">Kmicic se adânci în gânduri şi un răstimp nu mai zise nimic. Se vede că plănuia ceva în minte, şovăia, chibzuia; în cele din urmă, încheie:</p>
                  <p rend="justify">—  Altfel nu poate fi!</p>
                  <p rend="justify">—  Ascult, înălţimea ta! repetă Kiemlicz.</p>
                  <p rend="justify">—  Să nu spuneţi cine sunt, nici regelui şi nici vreunuia dintre curteni!… Mă cheamă Babinicz şi venim de la Częstochowa. Despre Babinicz şi despre Kuklinowski puteţi să vorbiţi… Dar să nu-mi pomeniţi numele; în orbirea mea l-am slujit şi l-am ajutat pe prinţul voievod de Wilno, lucru de care trebuie să se fi auzit şi la curtea regelui. Dacă ar afla cine sunt, nu mi-ar mai da crezare şi m-ar socoti un trădător.</p>
                  <p rend="justify">—  Jupâne polcovnic, după tot ce-ai făcut la Częstochowa…</p>
                  <p rend="justify">—  Cine va depune mărturie că-i adevărat, câtă vreme mânăstirea e încercuită?</p>
                  <p rend="justify">—  Va fi cum porunceşti, înălţimea ta.</p>
                  <p rend="justify">—  Va veni şi timpul acela când adevărul va ieşi la suprafaţă, rosti Kmicic parcă pentru sine, dar mai întâi stăpânul nostru milostiv trebuie să se convingă singur… El va depune mărturie pentru mine la vremea potrivită!</p>
                  <p rend="justify">Cu acestea, îşi întrerupse vorba. Între timp, se luminase de-a binelea. Bătrânul Kiemlicz începu să cânte rugăciunile de dimineaţă, ajutat de glasurile groase ale lui Kosma şi Damian. Înaintau destul de încet, pentru că geruia straşnic, iar pe de altă parte, erau opriţi mereu de trecători, care-i întrebau de noutăţi, doritori să ştie mai ales dacă Częstochowa se mai apăra. Kmicic le răspundea că se apără şi se va apăra până va birui, dar întrebările nu se mai isprăveau. Drumurile roiau de călători, pretutindeni hanurile erau tixite. Cei care trăiau pe pământurile de la hotarul Republicii îşi căutau adăpost înlăuntrul ţării, fugind de asuprirea suedezilor, alţii se furişau spre hotare după veşti. Nu o dată întâlniră şleahtici care, sătui de stăpânirea suedeză, se duceau, ca şi Kmicic, să-l slujească pe rege. Deseori vedeau şi alaiuri de magnaţi sau cete mai mici şi mai mari de oşteni din acele polcuri care, de bunăvoie ori în puterea înţelegerii cu suedezii, trecuseră hotarul, cum se întâmplase cu oastea castelanului de Kiev. Veştile din ţară învioraseră nădejdile acestor izgoniţi, şi mulţi se pregăteau să se întoarcă înarmaţi. Pretutindeni în Śląsk, mai ales în ţinuturile Racibórz şi Opole, era mare fierbere; olăcarii goneau cu scrisori la rege şi de la rege la castelanul de Kiev, la primat, la cancelarul Koryciński, la jupân Warszycki, castelanul Cracoviei, primul senator al Republicii care nu părăsise nici o clipă cauza lui Jan Kazimierz.</p>
                  <p rend="justify">Aceşti magnaţi, în înţelegere cu regina, neclătinată în nenorocire, luau legătura între ei şi cu ţara, cu oamenii de seamă despre care ştiau că s-ar întoarce bucuroşi alături de stăpânul legiuit. Pe de altă parte, repezeau gonaci mareşalul coroanei, hatmanii, oastea şi şleahticii care se pregăteau să pună mâna pe arme.</p>
                  <p rend="justify">Toate acestea se întâmplau în ajunul marelui război care izbucnise în câteva locuri. Suedezii înăbuşeau aceste răbufniri fie cu puterea armelor, fie cu securea călăului, dar focul, stins într-un loc, izbucnea îndată în altă parte. O furtună înfricoşătoare îi ameninţa pe năvălitorii scandinavi; pământul, deşi acoperit de zăpadă, începea să-i frigă la tălpi; ameninţările şi răzbunarea îi pândeau din toate părţile şi se speriau de propria umbră;</p>
                  <p rend="justify">Umblau ca năuci. Cântecele de biruinţă de altădată le mureau pe buze şi se întrebau cuprinşi de mare uimire: „Să fie oare acelaşi popor care ieri îşi părăsea propriul stăpân şi se preda fără luptă?” Chiar aşa, magnaţi, şleahtici şi oşteni treceau de partea învingătorului, dând o pildă nemaipomenită în istorie; oraşele şi cetăţile îşi deschideau porţile; ţara era ocupată. Niciodată o cucerire nu costase mai puţină putere şi sânge. Până şi suedezii, mirându-se de uşurinţa cu care cotropiseră această Republică puternică, nu puteau să-şi ascundă dispreţul faţă de cei învinşi, care, la prima lucire a paloşului suedez, se depărtau de rege şi de ţară, numai ca să scape cu viaţă, să-şi păstreze averile sau să le sporească în învălmăşeală; Tot ce-i spusese cândva Wrzeszczowicz lui Lisola, trimisul împăratului, repeta însuşi regele şi toţi ghinărarii suedezi: „Poporul acesta e lipsit de bărbăţie şi statornicie, nu respectă nici o rânduială, nu are credinţă şi dragoste de ţară, aşa că trebuie să piară!”</p>
                  <p rend="justify">Uitau că polonezii mai aveau totuşi un simţământ puternic, a cărui expresie pământească era Jasna Góra.</p>
                  <p rend="justify">Şi tocmai datorită acestui simţământ avea să renască.</p>
                  <p rend="justify">Aşadar, bubuitul tunurilor, care răsuna la sfântul aşezământ, răsuna în acelaşi timp în toate inimile magnaţilor, ale şleahticilor, ale orăşenilor şi ale ţăranilor. Strigătul de groază se auzea din Carpaţi până la Marea Baltică şi uriaşul se trezea din amorţire.</p>
                  <p rend="justify">—  Parcă e alt popor! spuneau cu mirare ghinărari suedezi.</p>
                  <p rend="justify">Şi cu toţii, de la Arfuid Wittemberg până la căpeteniile cetăţilor, trimiteau veşti pline de înfricoşare către Carol Gustav care se afla în pământurile prusiene.</p>
                  <p rend="justify">Pământul le fugea de sub picioare; în locul vechilor prieteni, întâlneau pretutindeni numai duşmani; în locul spaimei, curajul sălbatic în stare de orice; în locul slăbiciunii, îndârjirea; în locul răbdării, răzbunarea.</p>
                  <p rend="justify">În acest timp, în toată Republica trecea din mână în mână ordonanţa lui Jan Kazimierz, care, scoasă mai dinainte în Śląsk, nu stârnise vâlva cuvenită. Acum, dimpotrivă, putea fi văzută prin cetăţile încă neocupate. Oriunde oamenii nu simţeau pe grumaz apăsarea călcâiului suedez, şleahticii se adunau în grupuri şi se băteau cu pumnii în piept, ascultând cuvintele înălţătoare ale regelui izgonit care, arătând greşelile şi păcatele, poruncea tuturor să nu-şi piardă nădejdea şi să se ridice întru apărarea Republicii îngenuncheate.</p>
                  <p rend="justify">„Cu toate că vrăjmaşul a pătruns adânc în ţară, scria Kazimierz, mai e încă vreme să recucerim ţinuturile şi oraşele cotropite, să-i întoarcem lui Dumnezeu slava ce i se cuvine, să răzbunăm cu sânge bisericile pângărite şi să reaşezăm vechile libertăţi şi drepturi în Republică. Numai să se întoarcă virtutea vechilor poloni, observantia{39} şi dragostea înaintaşilor pentru cinstea şi credinţa faţă de domnul lor, cu care se lăuda înaintea altor popoare bunicul nostru Zygmunt I. Încă de atunci, fărădelegile au început să se schimbe în virtute. Aceia dintre voi pentru care Dumnezeu şi sfânta-i credinţă sunt bunul cel mai de preţ, ridicaţi cinstea şi credinţa voastră împotriva vrăjmaşului suedez. Nu mai aşteptaţi căpetenii şi voievozi sau poruncile scrise în legile Republicii, căci vrăjmaşul a amestecat toate aceste lucruri între cinstea şi credinţa voastră; ci unul lângă altul, al treilea lângă cei doi, al patrulea lângă cei trei, al cincilea lângă cei patru şi aşa per consequens fiecare cu slujitorii voştri, adunaţi-vă şi acolo unde dreptatea e de partea voastră, puneţi-vă împotrivă. Abia atunci alegeţi-vă conducătorul. O ceată uniţi-o cu alta şi făcând oştire, alegeţi căpetenia cunoscută şi aşteptaţi venirea noastră, nescăpând prilejul, dacă se nimereşte, să ştirbiţi pe vrăjmaş. Când vom afla de cinstea şi credinţa voastră pentru noi, vom veni îndată şi ne vom primejdui viaţa acolo unde întregirea ţării o va cere!”</p>
                  <p rend="justify">Această ordonanţă se citea până şi în tabăra lui Carol Gustav sau în cetăţile păzite de garnizoane suedeze; pretutindeni unde se aflau steaguri polone. Şleahticii scăldau în lacrimi fiecare cuvânt al regelui, pârându-le rău de bunul stăpân, şi îşi jurau pe cruce, pe icoana Maicii Domnului şi pe scapularii să-i îndeplinească porunca. Şi, ca să-şi dovedească dragostea, cu înflăcărarea în inimi şi ochii înlăcrimaţi, nu mai aşteptau, încălecau pe cai şi se aruncau asupra suedezilor.</p>
                  <p rend="justify">În acest fel, cetele suedeze mai mici începeau să se topească şi să piară văzând cu ochii. Aşa se întâmpla în Lituania şi Samogiţia. În Mazowsze, Wielkopolska şi Małopolska. Nu o dată şleahticii adunându-se la câte un vecin la botez, de ziua numelui, la nuntă sau la vreo petrecere, fără planuri de luptă, după ce băutura înfierbânta sângele. sfârşeau cheful căzând ca trăsnetul şi nimicind garnizoana suedeză cea mai apropiată. După care, cântând şi strigând, înmulţindu-se pe drum cu cei care vroiau să li se alăture, porneau mai departe; se strângea astfel o mulţime lacomă de sânge, care se preschimba în ceată, începând să lupte pe socoteala proprie. Ţăranii iobagi şi slujitorii veneau cu duiumul la asemenea „petreceri”; alţii aduceau veşti despre suedezii răzleţiţi sau despre podghiazurile cartiruite fără prevedere prin sate. Şi numărul „petrecerilor” şi al „praznicelor” sporea de la o zi la alta. Veselia şi curajul, proprii poporului, se descărcau din plin la aceste jocuri sângeroase.</p>
                  <p rend="justify">Deseori se îmbrăcau în haine de tătari, al căror nume îi umplea de spaimă pe suedezi, deoarece printre ei umblau tot felul de zvonuri ciudate despre sălbăticia şi vitejia înfricoşătoare a acestor fii ai stepelor de la Crâm cu care scandinavii nu se mai întâlniseră niciodată. Şi pentru că toată lumea ştia că hanul venea în ajutorul lui Jan Kazimierz cu o urdie de o sută de mii de luptători, iar şleahticii îşi făceau de cap, atacând garnizoanele, se isca o învălmăşeală cumplită.</p>
                  <p rend="justify">În multe locuri, polcovnicii şi căpeteniile suedeze credeau într-adevăr că veniseră tătarii şi se retrăgeau degrabă spre fortăreţe mai mari sau spre tabere, împrăştiind pretutindeni ştirile înşelătoare şi spaima. În acest timp, aşezările care scăpau astfel de vrăjmaşi puteau să se înarmeze, gloatele întâmplătoare preschimbându-se în oşteni.</p>
                  <p rend="justify">Mai primejdioase decât „petrecerile” şleahticilor şi decât tătarii erau pentru suedezi mişcările ţăranilor. Mai de mult, din primele zile ale încercuirii Częstochowei, norodul începuse să se frământe şi truditorii câmpului, liniştiţi şi răbdători până atunci, începuseră, ici şi colo, să se împotrivească, să pună mâna pe coase sau îmblăcie şi să dea ajutor şleahticilor. Ghinărarii suedezi mai pricepuţi priveau cu teamă la norii aceştia care puteau oricând să reverse un adevărat potop şi să-i înece pe năvălitori.</p>
                  <p rend="justify">Socoteau că spaima este mijlocia cel mai potrivit pentru a înăbuşi în faşă primejdia. Carol Gustav se arăta încă blând şi cu vorbe mieroase ţinea lângă el steagurile polone care-l urmaseră în Prusia. De aceea, nu se zgârcea cu laudele faţă de stegarul Koniekpolski, căpetenie faimoasă de la Zbaraż. Acesta îl însoţea cu şase mii de călăreţi neîntrecuţi care, la prima ciocnire cu oştile vrăjmaşe ale electorului, băgase asemenea groază în prusieni, încât electorul, părăsind lupta, consimţise numaidecât să negocieze.</p>
                  <p rend="justify">De asemenea, regele suedez trimitea scrisori către hatmani, magnaţi şi şleahtici, pline de bunăvoinţă, făgăduieli şi îndemnuri de a-i păstra credinţă. În acelaşi timp, poruncea ghinărarilor şi celorlalte căpetenii să treacă prin foc şi sabie orice împotrivire înăuntrul ţării, mai ales dacă era vorba de răzmeriţe ţărăneşti. Începea astfel cârmuirea cu mână de fier a oştenilor. Suedezii lepădau masca de prietenie. Paloşul, focul, jarul şi asuprirea luau locul bunăvoinţei prefăcute de odinioară. Din cetăţi porneau roate de călărime şi pedestraşi în urmărirea „petrecerilor”. Sate întregi erau făcute una cu pământul, conacele, bisericile şi casele parohiale – arse. Şleahticii prinşi erau daţi pe mâna călăilor, iar ţăranilor li se tăia mâna dreaptă, apoi erau lăsaţi să se ducă la casele lor.</p>
                  <p rend="justify">Suedezii se arătau deosebit de aspri mai ales în Wielkopolska, provincie care, supunându-se înaintea celorlalte, se ridicase cea dintâi împotriva stăpânirii străine. Aici, căpetenia Stein poruncise o dată să se taie mâinile la trei sute de ţărani prinşi cu arma în mână. Prin târguri se înălţau mereu spânzurători de care atârnau în fiecare zi alţi osândiţi. La fel făcea Magnus de la Gardie în Lituania şi Samogiţia, unde şleahticii şi ţăranii puseseră mâna pe arme. Şi pentru că în învălmăşeală era greu să deosebească pe prieteni de duşmani, suedezii nu mai cruţau pe nimeni.</p>
                  <p rend="justify">Dar vâlvătaia răzvrătirii, atâţată de sânge, în loc să se stingă, se lăţea din ce în ce mai mult; începea un război în care de amândouă părţile nu mai era vorba numai de izbânzi, cetăţi şi oraşe sau de ţinuturi, ci de moarte şi viaţă. Cruzimile sporeau ura şi potrivnicii nu mai luptau între ei, ci se ucideau unii pe alţii fără milă.</p>
               </div>
               <div type="div3">
                  <head>Capitolul XXI.</head>
                  <p rend="justify">Acest război de nimicire era abia la început când jupân Kmicic, împreună cu cei trei Kiemliczi, ajunse la Głogowa după o călătorie destul de anevoioasă, având în vedere sănătatea-i zdruncinată. Sosiră aici în timpul nopţii. Oraşul era înţesat de oşteni, magnaţi şi şleahtici, de slujitorii regelui şi ai magnaţilor, iar hanurile erau atât de tixite, încât bătrânul Kiemlicz izbuti cu mare greutate să găsească, o locuinţă pentru jupân Andrzej la un frânghier care trăia în afara oraşului.</p>
                  <p rend="justify">Jupân Andrzej îşi petrecu ziua în durere şi fierbinţeală din pricina arsurii. Erau clipe când se gândea că va cădea la pat. Dar trupu-i de fier învinse. În noaptea care urmă îi fu mai bine, iar în zori se îmbrăcă şi plecă la biserică să-i mulţumească lui Dumnezeu pentru că scăpase ca prin minune.</p>
                  <p rend="justify">Ningea, şi dimineaţa cenuşie de iarnă abia izbutea să împrăştie întunericul. Oraşul dormea încă, dar în biserică se vedeau lumânările aprinse la altar şi se auzea cântecul orgii. Preotul începuse slujba înaintea altarului, deşi era destul de puţină lume. Pe lângă laviţe îngenuncheau zece cincisprezece credincioşi cu feţele ascunse în palme, iar când ochii i se mai obişnuiră cu întunericul, jupân Andrzej zări înaintea scaunelor un om întins în formă de cruce pe covorul aşternut pe lespezi. Înapoia lui îngenuncheau doi flăcăiandri cu chipuri rumene de copii, aproape îngereşti. Făptura aceasta stătea nemişcată şi numai pieptul ridicat de suspine arăta că nu doarme şi se roagă fierbinte, cu tot sufletul. Kmicic se adânci şi el în rugăciune; după ce-i mulţumi lui Dumnezeu, privirile i se îndreptară fără să vrea spre bărbatul întins în formă de cruce şi nu se mai desprinseră de el. Suspinele, ca nişte gemete, care se auzeau în liniştea bisericii, îi cutremurau întruna pieptul. În lucirile gălbui ale lumânărilor aprinse în faţa altarului şi lumina zilei care albea în geamurile ferestrelor, cel ce se ruga ieşea treptat din întuneric, devenind tot mai vizibil.</p>
                  <p rend="justify">Jupân Andrzej ghici îndată, după veşminte, că trebuie să fie cineva de vază, deoarece toţi cei de faţă, laolaltă cu preotul, se uitau la el cu mult respect. Necunoscutul era îmbrăcat în catifea neagră căptuşită cu blană de sobol, doar pe umeri i se răsfrângea un guler de dantelă albă, sub care se zăreau verigile lanţului de aur; lângă el se afla pălăria neagră cu pene de aceeaşi culoare, iar unul din pajii îngenuncheaţi în spatele cavalerului îi ţinea mănuşile şi spada lăcuită în albastru. Kmicic nu putea să-i vadă faţa ascunsă de zbârciturile covorului şi de buclele perucii neobişnuit de bogate, împrăştiate în jurul capului.</p>
                  <p rend="justify">Vrând să-i vadă chipul când necunoscutul avea să se ridice, jupân Andrzej se apropie de rândul de scaune. Slujba era spre sfârşit. Preotul intona Pater noster. Cei care voiau să ia parte la slujba următoare intrau pe uşa cea mare. Biserica se umplea cu încetul de oameni cu părul tuns scurt, îmbrăcaţi cu mantii, burci ostăşeşti, şube şi caftane de brocart. Începea să fie înghesuială. Atunci Kmicic îl înghionti cu cotul pe şleahticul de lângă el şi-i şopti:</p>
                  <p rend="justify">—  Mă rog de iertare, domnia ta, că te stingheresc în rugăciune, dar dorinţa de a afla e mai tare decât mine. Cine este?</p>
                  <p rend="justify">Şi arătă din ochi spre necunoscutul întins în formă de cruce.</p>
                  <p rend="justify">—  Se vede că domnia ta vii de departe, de vreme ce nu-l cunoşti, răspunse şleahticul.</p>
                  <p rend="justify">—  Nici vorbă că viu de departe şi tocmai de aceea întreb, în nădejdea că am să nimeresc peste un om cu purtări alese, care n-o să întârzie să-mi răspundă.</p>
                  <p rend="justify">—  E regele.</p>
                  <p rend="justify">—  Pe viul Dumnezeu! strigă Kmicic.</p>
                  <p rend="justify">În aceeaşi clipă, se ridică şi regele, fiindcă preotul tocmai începea să citească evanghelia.</p>
                  <p rend="justify">Jupân Andrzej văzu o faţă suptă, galbenă şi străvezie ca ceara. Ochii regelui erau umezi, iar pleoapele înroşite. Parcă soarta întregii ţări se răsfrângea pe chipu-i ales, slăbit de durere, suferinţă şi griji. Nopţile de nesomn, împărţite între rugă şi îngrijorare, chinurile cumplite, pribegia, părăsirea, maiestatea umilită a acestui fiu, nepot şi strănepot de regi puternici, amărăciunea cu care-l dăruiseră din belşug proprii supuşi, nerecunoştinţa ţării pentru care era gata să-şi jertfească sângele şi viaţa, toate acestea se puteau citi ca într-o carte pe această faţă. Totuşi nu răsfrângea numai resemnarea dobândită prin credinţă şi rugăciune, nu numai măreţia regelui şi a unsului lui Dumnezeu, ci şi atâta bunătate nemărginită, încât era limpede că va fi de ajuns ca cei ce se lepădaseră de el, toţi vinovaţii, să întindă braţele spre acest părinte care-i va primi şi-i va ierta, uitând nedreptăţile îndurate.</p>
                  <p rend="justify">La vederea lui, Kmicic îşi simţi inima strânsă de o gheară de fier. Sufletul înflăcărat al tânărului se umplu de o jale adâncă. Căinţa, mila şi respectul îi opriră răsuflarea în piept, vinovăţia îi încovoie genunchii şi începu să tremure din tot trupul; un simţământ necunoscut îi încolţea în inimă. Îl îndrăgi dintr-o dată pe acest rege îndurerat şi simţi că nu are nimic mai scump decât acest părinte şi stăpân, că e gata să-şi jertfească pentru el sângele, viaţa, să îndure toate chinurile iadului. Îi venea să se arunce la picioarele lui, să-i îmbrăţişeze genunchii şi să-i ceară iertare. Şleahticul şi zurbagiul cutezător muriră într-o clipă în el, născându-se în loc un sprijinitor înfocat al regelui.</p>
                  <p rend="justify">—  E stăpânul nostru, stăpânul nostru nefericit! îşi spunea, vrând parcă să se convingă singur de ce-i simţea inima şi îi vedeau ochii.</p>
                  <p rend="justify">În acest timp, după evanghelie, Jan Kazimierz îngenunche din nou, îşi desfăcu braţele şi înălţându-şi privirile, se adânci în rugăciune. În cele din urmă preotul plecă, oamenii începură să se mişte, dar regele continuă să stea în genunchi. Şleahticul pe care Kmicic îl întrebase de vorbă, îl înghionti la rându-i şi-l întrebă:</p>
                  <p rend="justify">—  Dar domnia ta cine eşti?</p>
                  <p rend="justify">Kmicic nu înţelese întrebarea la început şi nu-i răspunse, inima şi gândurile îi erau prinse de rege.</p>
                  <p rend="justify">—  Dar domnia ta cine eşti? repetă şleahticul.</p>
                  <p rend="justify">—  Sunt un şleahtic, ca şi domnia ta! răspunse jupân Andrzej, parcă trezindu-se din somn.</p>
                  <p rend="justify">—  Cum te cheamă?</p>
                  <p rend="justify">—  Cum mă cheamă? Mă cheamă Babinicz şi sunt din Lituania, de lângă Witebsk.</p>
                  <p rend="justify">—  Eu sunt Lugowski, curtean al regelui!… Domnia ta rogu-te, vii tocmai din Lituania, de la Witebsk?</p>
                  <p rend="justify">—  Nu. Viu de la Częstochowa.</p>
                  <p rend="justify">Jupân Lugowski mai că amuţi de uimire.</p>
                  <p rend="justify">—  Dacă-i aşa, fii binevenit, domnia ta, fii binevenit, pentru că ne aduci veşti noi! Milostivul nostru rege este tare îngrijorat, de trei zile n-am mai primit nici o ştire sigură. Cum asta? Din steagul lui Zbrożek, al lui Kaliński sau al lui Kuklinowski? De la Częstochowa?</p>
                  <p rend="justify">—  Nu de la Częstochowa, ci chiar de la mânăstire!</p>
                  <p rend="justify">—  Domnia ta glumeşti cumva? Ce-i acolo, ce se aude Jasna Góra se mai apără?</p>
                  <p rend="justify">—  Se apără şi se va mai apăra. Suedezii sunt gata să părăsească asediul!</p>
                  <p rend="justify">—  Pe legea mea, regele te va îmbrăca în aur! Zici că vii chiar de la mânăstire?… Cum de te-au lăsat suedezii să treci?</p>
                  <p rend="justify">—  Nu le-am cerut îngăduinţa, dar iartă-mă, domnia ta. Suntem în biserică şi nu pot să-ţi dau prea multe amănunte.</p>
                  <p rend="justify">—  Aşa-i, aşa-i, răspunse jupân Lugowski. Dumnezeu e milostiv!… Ne-ai căzut ca din cer!… Aşa-i, suntem în biserică şi nu se cuvine!… Aşteaptă, domnia ta. Regele se va ridica numaidecât şi va merge să ia gustarea de dimineaţă înainte de slujba cea mare… Azi e duminică… Haide, domnia ta să aşteptăm la intrare, unde am să te înfăţişez regelui… Haide, haide, că n-avem timp de pierdut!</p>
                  <p rend="justify">Spunând acestea, porni înainte cu Kmicic după el. Abia se opriră la uşă, că se arătară mai întâi cei doi paji, urmaţi încet de Jan Kazimierz.</p>
                  <p rend="justify">—  Măria ta! strigă Lugowski, sunt veşti de la Częstochowa!</p>
                  <p rend="justify">Faţa de ceară a lui Jan Kazimierz se învioră dintr-o dată.</p>
                  <p rend="justify">—  Ce, unde, cine a venit? întrebă.</p>
                  <p rend="justify">—  Şleahticul acesta! Zice că vine chiar de la mânăstire.</p>
                  <p rend="justify">—  A căzut mânăstirea? exclamă regele.</p>
                  <p rend="justify">Jupân Andrzej se prăbuşi cât era de lung la picioarele stăpânului.</p>
                  <p rend="justify">Jan Kazimierz se aplecă şi-l ridică de braţ.</p>
                  <p rend="justify">—  Pe urmă, strigă, pe urmă!… Pentru Dumnezeu, ridică-te, domnia ta, şi spune o dată… Mânăstirea a fost cucerită?</p>
                  <p rend="justify">Kmicic zvâcni în sus cu lacrimi în ochi şi strigă înflăcărat:</p>
                  <p rend="justify">—  N-a fost cucerită, măria ta, şi nici nu va fi! Suedezii sunt bătuţi! Tunul cel mare e sfărâmat! Printre ei bântuie spaima, foamea şi sărăcia! Se gândesc să se retragă!</p>
                  <p rend="justify">—  Slavă, slavă ţie, Regină a îngerilor şi a noastră! rosti regele.</p>
                  <p rend="justify">Se întoarse apoi spre uşa bisericii, îşi scoase pălăria şi nu mai intră înăuntru, îngenunchind pe zăpadă afară. Îşi rezemă capul de rama de piatră a uşii şi se cufundă în tăcere. În curând, pieptul i se cutremură de suspine.</p>
                  <p rend="justify">Înduioşarea puse stăpânire pe toţi cei de faţă. Jupân Andrzej mugea ca un zimbru.</p>
                  <p rend="justify">După ce se rugă şi plânse îndestul, regele se ridică liniştit, cu faţa înseninată. Îl întrebă pe Kmicic cum îl cheamă, iar când acesta îşi spuse numele de împrumut, zise:</p>
                  <p rend="justify">—  Jupân Lugowski să te conducă numaidecât la locuinţa noastră. O să luăm gustarea de dimineaţă, ascultând veştile de la Jasna Góra.</p>
                  <p rend="justify">Peste un sfert de ceas, Kmicic se afla în încăperea regelui în faţa unei adunări alese. Regele o aştepta pe regină să ia împreună fiertura de dimineaţă; într-adevăr, Maria Ludovica intră în curând. Când o văzu, Jan Kazimierz strigă îndată:</p>
                  <p rend="justify">—  Częstochowa a rezistat! Suedezii se gândesc să ridice asediul! Uite-l pe jupân Babinicz care a venit de-acolo şi ne-a adus această ştire!</p>
                  <p rend="justify">Ochii negri ai reginei se opriră cercetători pe faţa tânărului oştean şi, văzându-i sinceritatea, se luminară de bucurie. Kmicic, făcându-i o plecăciune adâncă, se uită la ea cu îndrăzneală, cum ştiu să privească doar adevărul şi virtutea.</p>
                  <p rend="justify">—  O, Doamne! rosti regina. Ne-ai luat o grea povară de pe inimă, domnia ta. Cu ajutorul lui Dumnezeu, să nădăjduim că norocul se va schimba. Vii drept de la Częstochowa?</p>
                  <p rend="justify">—  Nu de la Częstochowa, zice că vine chiar de la mânăstire, e unul dintre apărători! exclamă regele. Oaspete de aur!… Unde nu dă Dumnezeu să vie câte unul ca ăsta în fiecare zi! Dar să-l lăsăm să vorbească… Haide, frate, spune cum aţi luptat şi cum aţi ocrotit braţul Domnului?</p>
                  <p rend="justify">—  Într-adevăr, măriile voastre, nimic altceva decât grija lui Dumnezeu şi minunile Sfintei Fecioare, pe care le-am văzut cu ochii noştri în fiecare zi.</p>
                  <p rend="justify">Jupân Kmicic se pregătea să povestească totul în amănunt, dar începură să se strângă şi alţi dregători. Veniră deci trimisul papei, apoi primatul Leszczyński, urmat de preotul Wydżga, un predicator cu gura de aur, care era cancelarul reginei, de episcopul de Warmia şi de încă un primat. După aceea intrară jupân Koryciński, cancelarul coroanei, şi franţuzul de Noyers, om de credinţă al reginei, apoi veniră pe rând şi alţi dregători care nu-şi părăsiseră stăpânul în nenorocire, preferând să împartă cu el pâinea amară a pribegiei, decât să-şi calce jurământul.</p>
                  <p rend="justify">Regele era nerăbdător, aşa că se întrerupea mereu de la mâncare şi repeta:</p>
                  <p rend="justify">—  Domniile voastre, ascultaţi-l pe oaspetele de la Częstochowa… Ascultaţi-l, că ne aduce veşti bune!… De la Jasna Góra…!</p>
                  <p rend="justify">Dregătorii se uitau cu luare-aminte la Kmicic care parcă stătea înaintea judecăţii. Jupân Andrzej însă, îndrăzneţ din fire şi învăţat cu mărimile, nu-şi pierdu cumpătul în faţa atâtor oameni de seamă şi, după ce se aşezară cu toţii, începu să istorisească despre împresurare.</p>
                  <p rend="justify">În cuvintele lui se simţea adevărul, pentru că vorbea limpede şi apăsat, ca un oştean care văzuse şi trăise totul, luând parte la toate. Povesti despre preotul Kordecki ca despre un proroc sfânt, îi ridică în slăvi pe jupân Zamoyski şi pe jupân Czarniecki, lăudă pe ceilalţi călugări, nelăsând la o parte pe nimeni afară de sine; întreaga apărare a pus-o pe seama bunăvoinţei şi minunilor Sfintei Fecioare.</p>
                  <p rend="justify">Regele şi dregătorii îl ascultau cu uimire.</p>
                  <p rend="justify">Arhiepiscopul îşi înălţase ochii înlăcrimaţi spre cer, preotul Wydżga îi traducea repede solului papei, unii îşi luaseră capul în mâini, alţii se rugau sau se băteau în piept.</p>
                  <p rend="justify">În sfârşit, când Kmicic ajunse la ultimele atacuri, când începu să povestească despre tunurile aduse de Miller de la Cracovia, despre balimezul căruia nu i se putea împotrivi nici un zid de apărare, ce să mai vorbim de cele de la Częstochowa, se aşternu o tăcere de mormânt şi toate privirile se aţintiră asupra lui.</p>
                  <p rend="justify">Dar Kmicic se întrerupse pe neaşteptate şi începu să gâfâie; faţa i se îmbujora, îşi încruntă sprâncenele, înălţă capul şi spuse cu mândrie:</p>
                  <p rend="justify">—  Acum sunt nevoit să vorbesc despre mine, deşi aş vrea mai bine să tac… Dacă voi spune ceva care va semăna a laudă de sine, Dumnezeu mi-e martor că n-o fac pentru vreo răsplată; n-am nevoie, fiindcă pentru mine răsplata cea mai de preţ este să-mi vărs sângele pentru măria sa…</p>
                  <p rend="justify">—  Vorbeşte cu îndrăzneală, te credem! îl îndemnă regele. Ce-i cu balimezul acela…?</p>
                  <p rend="justify">—  Balimezul acela… eu, furişându-mă noaptea afară din fortăreaţă, l-am aruncat în aer cu pulbere!</p>
                  <p rend="justify">—  Pe viul Dumnezeu! se miră regele.</p>
                  <p rend="justify">Apoi se înstăpâni tăcerea, toţi ascultătorii erau de-a dreptul uluiţi. Priveau cu toţii ca la o minune la voinicul care sta înaintea lor cu ochii scânteietori, cu rumeneala în obraji şi cu fruntea sus. Făptura lui arăta atâta vitejie sălbatică, încât se gândiră cu toţii că omul acela era în stare de asemenea faptă.</p>
                  <p rend="justify">De aceea, după un răstimp, primatul rosti:</p>
                  <p rend="justify">—  Omul acesta nu minte!</p>
                  <p rend="justify">—  Cum ai izbutit? întrebă regele.</p>
                  <p rend="justify">Kmicic povesti totul, în amănunt.</p>
                  <p rend="justify">—  Să vezi şi să nu crezi! spuse cancelarul Koryciński.</p>
                  <p rend="justify">—  Domniile voastre! rosti regele: N-am ştiut pe cine avem înaintea noastră. Nădăjduiesc că Republica n-a pierit, de vreme ce se nasc în ea asemenea viteji.</p>
                  <p rend="justify">—  Acesta poate spune despre sine: şi tractus illabatur orbis, impavidum ferient ruinae!{40} zise preotul Wydżga, căruia-i plăcea oricând să citeze pe alţii.</p>
                  <p rend="justify">—  E aproape de necrezut! rosti iarăşi cancelarul. Jupâne cavaler, cum ai scăpat cu viaţă şi cum te-ai strecurat printre suedezi?</p>
                  <p rend="justify">—  Bubuitura m-a asurzit, răspunse Kmicic, şi abia a doua zi m-au găsit suedezii lângă valul de apărare, zăcând fără suflare. M-au judecat numaidecât şi Miller m-a osândit la moarte.</p>
                  <p rend="justify">—  Dar ai fugit?</p>
                  <p rend="justify">—  Un oarecare Kuklinowski m-a cerut lui Miller, ca să mă omoare el, fiindcă nutrea o ură cumplită împotriva mea…</p>
                  <p rend="justify">—  E un zurbagiu şi un tâlhar cunoscut, am auzit de el, îl întrerupse castelanul de Krzywin. Polcul lui se află cu Miller la Częstochowa, nu-i aşa?</p>
                  <p rend="justify">—  Acel Kuklinowski a venit mai înainte la mânăstire ca sol al lui Miller şi când l-am condus la poartă, m-a îndemnat la trădare. Drept răspuns, eu l-am pocnit cu pumnul în faţă şi i-am dat un picior în fund… De aceea era pornit împotriva mea.</p>
                  <p rend="justify">—  Văd că avem de-a face cu un şleahtic plămădit din foc şi pucioasă! strigă regele înveselit. Unuia ca ăsta nu e bine să-i ţii calea!… Aşadar Miller te-a dat lui Kuklinowski?</p>
                  <p rend="justify">—  Întocmai, măria ta!… M-a dus într-o şură părăsită cu câţiva oşteni… Acolo m-a atârnat de o grindă şi a început să mă chinuiască; mai întâi mi-au ars şoldul.</p>
                  <p rend="justify">—  Pentru Dumnezeu!</p>
                  <p rend="justify">A  fost însă chemat la Miller şi, în acest timp, au venit trei şleahtici, Kiemlicz îi cheamă, oşteni de-ai lui, care slujiseră mai înainte la mine. Aceştia au omorât străjile şi m-au dezlegat.</p>
                  <p rend="justify">—  Apoi aţi fugit! Acum pricepem! spuse regele.</p>
                  <p rend="justify">—  Nu, măria ta. L-am aşteptat pe Kuklinowski să se întoarcă. Când a venit, am poruncit să-l lege de aceeaşi grindă şi i-am plătit-o cu vârf şi îndesat.</p>
                  <p rend="justify">Kmicic, aţâţat de amintirea celor întâmplate, roşi iarăşi şi-i luciră dinţii ca la lup.</p>
                  <p rend="justify">Dar regele, care trecea uşor de la supărare la veselie, de la vorba aşezată la glumă, începu să bată cu palma în masă şi strigă râzând:</p>
                  <p rend="justify">—  Aşa-i trebuia! Bine i-ai făcut! Asemenea trădător a meritat-o din plin!</p>
                  <p rend="justify">—  L-am lăsat în viaţă, răspunse Kmicic, dar gândesc că a îngheţat până dimineaţa.</p>
                  <p rend="justify">—  E dintre cei cărora nu le place să rămână datori! De-am avea cât mai mulţi! se bucură regele. Şi-ai venit aici numai cu oştenii aceia? Cum zici că-i cheamă?</p>
                  <p rend="justify">—  Kiemlicz; tatăl şi doi feciori.</p>
                  <p rend="justify">—  Mater mea de domo Kiemlicz est {41} – spuse preotul cancelar al reginei, Wydzga.</p>
                  <p rend="justify">—  Pesemne că în neamul Kiemlicz sunt şi mari şi mici, răspunse Kmicic cu veselie. Ai mei nu numai că sunt mici, dar în fapt sunt nişte tâlhari adevăraţi; sunt oşteni îndemânatici şi-mi poartă credinţă.</p>
                  <p rend="justify">În această vreme, cancelarul Koryciński, care tot şoptea ceva la urechea arhiepiscopului de Gniezno, spuse:</p>
                  <p rend="justify">—  Mulţi vin aici şi îndrugă verzi şi uscate, dornici de răsplată şi faimă. Uneori aduc veşti înşelătoare la îndemnurile vrăjmaşului.</p>
                  <p rend="justify">Vorbele cancelarului stinseră dintr-o dată înflăcărarea celor de faţă. Faţa lui Kmicic se acoperi de purpură.</p>
                  <p rend="justify">—  Eu nu-ţi cunosc rangul domniei tale, răspunse, care bănuiesc că trebuie să fie destul de înalt… aşa că n-aş vrea să te jignesc, dar gândesc că nici un rang nu poate îndreptăţi un şleahtic să mă facă mincinos fără temei.</p>
                  <p rend="justify">—  Omule, vorbeşti cu marele cancelar al coroanei îl preveni jupân Lugowski.</p>
                  <p rend="justify">Kmicic izbucni cu mânie:</p>
                  <p rend="justify">—  Aceluia care mă face mincinos, de-ar fi şi cancelar, tot am să-i spun: e mai lesne să faci pe altul mincinos, decât să-ţi pui viaţa în primejdie, e mai lesne să pecetluieşti cu ceară decât cu sânge!</p>
                  <p rend="justify">Dar jupân Koryciński nu se supără deloc, răspunse doar:</p>
                  <p rend="justify">—  Nu te fac mincinos, jupâne cavaler, dar dacă-i adevărat ce-ai spus, atunci trebuie să ai şoldul ars.</p>
                  <p rend="justify">—  Haide cu mine alături şi am să ţi-l arăt! tună Kmicic.</p>
                  <p rend="justify">—  Nu e nevoie, zise regele, te credem şi aşa!</p>
                  <p rend="justify">—  Nu se poate, măria ta, strigă jupân Andrzej, acum eu sunt cel care te roagă din tot sufletul, fiindcă nu doresc ca vreunul dintre cei de faţă, oricât ar fi de suspus, să mă creadă mincinos. Măriile voastre, crudă-i răsplata chinurilor mele! Nu vreau altceva decât să mi se dea crezare; cei care nu mă cred n-au decât să-mi pipăie rănile.</p>
                  <p rend="justify">—  Noi avem încredere în domnia ta! spuse regele.</p>
                  <p rend="justify">—  Cuvintele lui nu s-au abătut nici cu o iotă de la adevăr, – adăugă Maria Ludovica. Eu mă pricep la oameni.</p>
                  <p rend="justify">Dar Kmicic îşi împreună mâinile.</p>
                  <p rend="justify">—  Măriile voastre, mă rog de iertare, dar îngăduiţi să vie cineva cu mine în odaia vecină, pentru că altfel mi-ar fi greu să mai rămân aici bănuit de minciună.</p>
                  <p rend="justify">—  Vin eu, consimţi jupân Tyzenhauz, un tânăr curtean al regelui.</p>
                  <p rend="justify">Spunând acestea, îl conduse pe Kmicic în altă odaie, spunându-i pe drum:</p>
                  <p rend="justify">—  Nu vin cu domnia ta pentru că nu ţi-aş da crezare, ci pentru că vreau să mai stăm de vorbă. Noi doi ne-am văzut pe undeva în Lituania… Nu-mi aduc aminte numele, fiindcă se prea poate să te fi văzut când eram nişte flăcăiandri amândoi.</p>
                  <p rend="justify">Kmicic îşi întoarse faţa, ca să-şi ascundă tulburarea.</p>
                  <p rend="justify">—  Poate pe la vreo adunare. Răposatul tată-meu mă lua deseori cu el, ca să învăţ treburile obşteşti.</p>
                  <p rend="justify">—  E cu putinţă… Nici vorbă, chipul domniei tale îmi este cunoscut, deşi pe atunci n-aveai cicatricea asta. Vezi domnia ta, memoria fragilis est{42}, mi se pare că atunci te numeai altfel.</p>
                  <p rend="justify">—  Trecerea anilor tulbură amintirea, răspunse jupân Andrzej.</p>
                  <p rend="justify">După care intrară într-o încăpere. În curând, jupân Tyzenhauz se întoarse înaintea regelui.</p>
                  <p rend="justify">—  E fript, măria ta, ca în frigare! spuse. Tot şoldul îi este ars!</p>
                  <p rend="justify">Aşadar, când reveni şi Kmicic, regele se sculă, îi luă capul în mâini şi zise:</p>
                  <p rend="justify">—  Nu ne-am îndoit deloc că spui adevărul, iar meritul şi durerea ta nu vor fi uitate.</p>
                  <p rend="justify">—  Suntem datornicii domniei tale, adăugă regina, întinzându-i mâna.</p>
                  <p rend="justify">Jupân Andrzej se lăsă într-un genunchi şi sărută cu respect mâna reginei care-l mângâie ca o mamă pe cap.</p>
                  <p rend="justify">—  Acum nu mai fi supărat pe cancelar, spuse iarăşi regele. La drept vorbind, pe aici au mai fost şi alţii, trădători sau mincinoşi, iar datoria cancelarului e să afle adevărul de publicis.</p>
                  <p rend="justify">—  Ce poate să însemne supărarea unui pârlit de şleahtic ca mine pentru un om atât de mare, răspunse jupân Andrzej. N-aş cuteza nici măcar să murmur împotriva acestui vrednic senator care dă tuturor pildă de credinţă şi dragoste de ţară.</p>
                  <p rend="justify">Cancelarul zâmbi cu bunăvoinţă şi-i întinse mâna.</p>
                  <p rend="justify">—  Ei, hai să ne împăcăm! Mi-ai cam zis-o cu ceara aia, dar află că şi cei din neamul Koryciński n-au pecetluit numai cu ceară, ci şi cu sânge…</p>
                  <p rend="justify">Regele era tare mulţumit.</p>
                  <p rend="justify">—  Ne place grozav Babinicz ăsta, spuse către senator. Prea puţini ne-au plăcut atât de mult ca el… Acum nu-ţi mai dăm drumul de lângă noi şi, cu ajutorul lui Dumnezeu, ne vom întoarce împreună în ţara iubită.</p>
                  <p rend="justify">—  O, măria ta! strigă Kmicic cu înflăcărare, cu toate că am stat închis în fortăreaţă, am aflat de la şleahtici, de la oşteni, chiar de la cei care, slujind sub Zbrożek şi Kaliński, au împresurat Częstochowa, că aşteaptă cu toţii întoarcerea măriei tale. Numai să te arăţi, măria ta, şi în aceeaşi zi întreaga Lituanie, Polonia şi Rutenia vor veni ca un singur bărbat să-ţi stea alături. Vor veni şleahticii, vor veni până şi ţăranii să lupte lângă domnul lor. Oştile conduse de hatmani abia aşteaptă să se năpustească asupra suedezilor… La Częstochowa a venit o deputăţie de la polcurile hatmanilor, ca să-i asmuţă pe Zbrożek, Kaliński şi Kuklinowski împotriva suedezilor. Dacă vei trece astăzi hotarul, peste o lună nu va mai rămâne nici picior de suedez în Republică, dar vino, arată-te, măria ta, că suntem ca oile fără păstor…!</p>
                  <p rend="justify">În timp ce vorbea, lui Kmicic îi scânteiau ochii; îl cuprinse asemenea înflăcărare, încât îngenunche în mijlocul sălii. Înflăcărarea lui o cuprinse până şi pe regină care, neînfricată din fire, îl îndemna demult pe rege să se întoarcă.</p>
                  <p rend="justify">Aşa că, întorcându-se acum spre Jan Kazimierz, spuse apăsat şi cu hotărâre:</p>
                  <p rend="justify">—  Întregul popor vorbeşte prin gura acestui şleahtic…!</p>
                  <p rend="justify">—  Aşa-i, aşa-i, milostivă stăpână şi mamă a noastră!… strigă Kmicic.</p>
                  <p rend="justify">Cancelarul Koryciński şi regele se mirară de unele din vorbele spuse de Kmicic.</p>
                  <p rend="justify">—  Suntem gata oricând, rosti regele, să ne jertfim sănătatea şi viaţa noastră, dar până acum am tot aşteptat îndreptarea supuşilor noştri.</p>
                  <p rend="justify">—  Îndreptarea s-a înfăptuit! spuse Maria Ludovica.</p>
                  <p rend="justify">—  Maiestas infracta malis!{43} rosti preotul Wydżga, privind-o cu admiraţie.</p>
                  <p rend="justify">—  Acestea sunt lucruri însemnate, se amestecă arhiepiscopul Leszczyński. Să fi venit oare cu adevărat solia la Częstochowa de la oştile hatmanilor?</p>
                  <p rend="justify">—  Ştiu asta de la oamenii mei, de la Kiemliczi! răspunse jupân Andrzej.</p>
                  <p rend="justify">—  Oştenii lui Zbrożek şi Kaliński vorbeau în gura mare, nepăsându-le de Miller şi de suedezi. Kiemliczii n-au stat închişi în fortăreaţă, având legături cu lumea dimprejur, cu oştenii şi şleahticii… Pot să-i aduc înaintea luminăţiilor voastre, ca să vă povestească singuri ce fierbere s-a iscat în toată ţara. Hatmanii s-au alăturat suedezilor de nevoie, pentru că duhul rău a întunecat mintea oştenilor care acum vor să se întoarcă la vechea slujbă. Suedezii îi bat pe şleahtici şi pe clerici, le jefuiesc avutul, hulesc împotriva slobozeniilor de altădată, aşa că nu e de mirare că toţi îşi încleştează pumnii şi vor să pună mâna pe sabie.</p>
                  <p rend="justify">—  Am primit şi noi solie de la oştire, spuse regele, au venit şi aici trimişi în taină, care ne-au vestit dorinţa oştenilor de a se întoarce la vechea slujbă…</p>
                  <p rend="justify">—  Se potriveşte cu ce spune cavalerul acesta, zise cancelarul. Iar dacă deputăţiile umblă de la un polc la altul, înseamnă că fructele s-au copt, că strădaniile noastre nu s-au irosit în zadar şi treaba e gata, aşa că a venit timpul…</p>
                  <p rend="justify">—  Dar Koniecpolski? întrebă regele, dar toţi ceilalţi care stau şi acum alături de cotropitor, îi privesc în ochi şi-l asigură de credinţa lor?</p>
                  <p rend="justify">Tăcură cu toţii, iar regele se posomorî dintr-o dată; aşa cum soarele se ascunde după vreun nor şi mohoreala acoperă tot pământul, tot aşa se întunecă şi chipul lui.</p>
                  <p rend="justify">După un răstimp, începu să vorbească astfel:</p>
                  <p rend="justify">—  Dumnezeu vede ce-i în inima noastră şi ştie că suntem gata să pornim chiar astăzi; nu puterea suedezilor ne ţine în loc, ci firea schimbătoare a poporului nostru care, asemenea lui Proteus, îmbracă mereu alte forme. Putem să avem încredere că această întoarcere nu este înşelătoare? Putem să ne încredem în acest popor care ne-a părăsit nu demult şi cu inima uşoară s-a unit cu năvălitorul împotriva propriului rege, împotriva ţării şi a libertăţilor sale? Durerea ne strânge inima şi ne e ruşine pentru supuşii noştri! Când s-a mai pomenit în istorie asemenea pildă? Care stăpânitor a mai avut parte de astfel de trădare şi reavoinţă, care a mai fost părăsit în acest fel? Nu uitaţi, domniile voastre, că în propria oştire, printre aceia care aveau datoria să-şi verse sângele pentru noi – ne şi temem s-o spunem – nu mai eram siguri de viaţa noastră. Iar dacă am plecat din ţară, siliţi fiind să ne adăpostim aici, n-am făcut-o de frica vrăjmaşului suedez, ci ca să ne ferim supuşii, copiii noştri, de înspăimântătoarea faptă a uciderii de rege şi de părinte.</p>
                  <p rend="justify">—  Stăpâne milostiv! strigă Kmicic, poporul nostru s-a făcut vinovat de vini grele, a păcătuit, şi pe drept îl pedepseşte Dumnezeu, dar, pe rănile lui Christos, nu s-a aflat nimeni şi, cu ajutorul lui Dumnezeu, nici nu se va afla în vecii vecilor, unul care să cuteze a ridica mâna asupra persoanei sfinte a unsului lui Dumnezeu!</p>
                  <p rend="justify">—  Ţie nu-ţi vine să crezi, pentru că eşti prea cinstit, răspunse regele, dar noi avem scrisori şi dovezi. Radziwiłłii, de pildă, amar ne-au mai răsplătit pentru binefacerile pe care le-au cunoscut din partea noastră, cu toate acestea, pe Bogusław, deşi trădător, îl mustră conştiinţa şi nu numai că n-a vrut să se alăture braţului ucigaş dar a fost primul care ne-a vestit.</p>
                  <p rend="justify">—  Ce braţ ucigaş? strigă Kmicic uimit.</p>
                  <p rend="justify">—  Bogusław ne-a adus la cunoştinţă, spuse regele, că s-a găsit cineva care, pentru o sută de cervoneţi, s-a oferit să ne răpească şi, viu sau mort, să ne dea pe mâna suedezilor.</p>
                  <p rend="justify">Toţi cei de faţă se înfiorară la aceste cuvinte ale regelui, iar jupân Kmicic abia fu în stare să bâlbâie întrebarea:</p>
                  <p rend="justify">—  Cine-i acela?… Cine-i acela…?</p>
                  <p rend="justify">—  Un oarecare Kmicic, răspunse regele.</p>
                  <p rend="justify">Un val de sânge i se urcă la cap lui jupân Andrzej, i se făcu întuneric înaintea ochilor, se apucă de ciuf şi strigă cu glasul răguşit:</p>
                  <p rend="justify">—  E o minciună! Prinţul Bogusław minte ca un câine. Măria ta, stăpâne, nu te încrede în acest trădător, a făcut-o înadins, ca să-şi ruşineze vrăjmaşul şi să te înfricoşeze!… Ăsta e un trădător!… Kmicic n-ar fi îndrăznit aşa ceva…</p>
                  <p rend="justify">Jupân Andrzej se răsuci deodată în loc. Puterile, slăbite de asediu, de explozia pulberii în ţeava balimezului şi de chinurile la care-l supusese Kuklinowski îl părăsiră cu totul şi se prăbuşi fără cunoştinţă la picioarele regelui.</p>
                  <p rend="justify">Îl duseră în încăperea alăturată şi doftorul regelui încercă să-l readucă în simţiri. Dregătorii rămaşi lângă rege nu-şi puteau lămuri de ce vorbele acestuia făcuseră impresie atât de adâncă asupra tânărului şleahtic.</p>
                  <p rend="justify">—  Ori e atât de cinstit, încât fapta în sine l-a făcut să leşine, ori e vreo rudă de-a lui Kmicic, spuse castelanul de Cracovia.</p>
                  <p rend="justify">—  Va trebui să-i întrebăm, răspunse cavalerul Koryciński. În Lituania sunt toţi rude între ei, ca şi la noi, dealtminteri.</p>
                  <p rend="justify">La acestea, jupân Tyzenhauz:</p>
                  <p rend="justify">—  Măria ta, nu vreau, Doamne fereşte, să spun nimic rău de acest şleahtic, dar… nu trebuie să ne încredem prea mult în el… Nu încape îndoială că a luptat la Częstochowa; are şoldul ars şi călugării n-ar fi făcut în nici un caz una ca asta, deoarece ei, ca slugi ale lui Dumnezeu, trebuie să se arate milostivi chiar faţă de prinşi şi de trădători, dar mă tot urmăreşte un gând şi nu-mi îngăduie să am deplină încredere în el… Eu l-am întâlnit cândva în Lituania… pe când eram copil, la vreo adunare sau la vreo petrecere… nu-mi mai aduc aminte.</p>
                  <p rend="justify">—  Şi ce-i cu asta? întrebă regele.</p>
                  <p rend="justify">—  Dar mi se pare… că nu se numea Babinicz.</p>
                  <p rend="justify">—  Nu vorbi cu bănat! îl dojeni regele, eşti încă tânăr şi împrăştiat, poţi să încurci lucrurile cu uşurinţă. Fie că-l cheamă Babinicz, fie că nu, de ce să n-avem încredere în el? în vorbele lui se văd sinceritatea şi adevărul, are o inimă de aur. Nu ne-am mai încrede nici în noi, dacă n-am avea încredere în acest oştean care nu şi-a cruţat sângele pentru noi şi pentru ţară,</p>
                  <p rend="justify">—  El merită mai multă încredere decât scrisoarea prinţului Bogusław, spuse regina pe neaşteptate. Va rog să luaţi aminte că în această scrisoare s-ar putea să nu fie nici un cuvânt adevărat. Radziwiłłi de la Birże sunt prea interesaţi să ne descurajeze şi nu e greu de presupus că prinţul Bogusław a vrut să-şi înfunde vreun vrăjmaş şi să-şi lase o portiţă deschisă pentru orice schimbare.</p>
                  <p rend="justify">—  Dacă n-aş şti, spuse primatul, că din gura măriei tale iese numai adevărul, aş rămâne uimit de ascuţimea acestor cuvinte, vrednice de cel mai îndemânatic cârmuitor.</p>
                  <p rend="justify">—.curasque gerens, animosque viriles…{44}. îl întrerupse încet preotul Wydżga.</p>
                  <p rend="justify">Încurajată de aceste cuvinte, regina se ridică de pe scaun şi începu să vorbească astfel:</p>
                  <p rend="justify">—  Nu e vorba de Radziwiłłii de la Birże, deoarece aceştia, ca eretici, puteau să dea lesne ascultare zvonurilor vrăjmaşe; nici de scrisoarea prinţului Bogusław care poate că urmăreşte o răzbunare personală… Cel mai mult mă dor cuvintele deznădăjduite pe care regele, stăpânul şi soţul meu, le-a rostit împotriva acestui popor. Cine-l va mai cruţa, dacă propriul rege îl osândeşte? Iar dacă mă uit prin lume, zadarnic am să întreb unde se mai află un alt popor care să păstreze şi să sporească slava lui Dumnezeu după pilda celor din vechime… E greu să găsesc un alt popor cu sufletul atât de deschis; este oare vreo ţară în care să nu se fi auzit despre asemenea pângăriri diavoleşti, nelegiuiri şi ură neînduplecată, de care sunt pline cronicile străine… Oamenii pricepuţi în istoria lumii să-mi arate şi mie un regat în care regii să moară de moarte liniştită. Aici n-ai să găseşti pumnale şi otravă, nici proteguitori, ca la englezi… E adevărat, stăpâne, poporul acesta are vini grele, a păcătuit prin samavolnicie şi uşurătate, dar unde-i poporul care nu greşeşte niciodată şi care îşi recunoaşte vinovăţia atât de repede, începând să se îndrepte? Iată că şi-au înţeles greşeala şi vin înaintea măriei tale, bătându-se în piept cu căinţă… gata să-şi verse sângele, să-şi jertfească viaţa şi averea pentru tine… Ai să-i respingi oare, nu-i vei ierta pe cei care se pocăiesc şi se îndreaptă, nu le vei arăta încredere?… Nu vei arăta iarăşi dragoste părintească acestor copii care au rătăcit drumul?… Încrede-te în ei, stăpâne, fiindcă iată că duc dorul stirpei Jagiełłonilor şi al stăpânirii tale… Du-te între ei… Eu, o femeie, nu mă tem de trădare, pentru că văd dragostea lor, părerea lor de rău pentru păcatele săvârşite şi mă gândesc la reîntregirea acestui regat la cârma căruia ai urmat după tatăl şi fratele tău. Nu pot să cred că Dumnezeu vrea să piardă această Republică în care sălăşluieşte lumina adevăratei credinţe. Pentru scurtă vreme, dreptatea dumnezeiască şi-a coborât pe pământ varga pedepsitoare nu spre pierzania acestor copii, pentru că în curând bunătatea cerescului stăpân şi părinte îi va alina în suferinţa lor. Dar tu, măria ta, nu le arăta dispreţ şi nu te teme să te încredinţezi pazei lor, pentru că numai în acest fel răul se poate schimba în bine, grijile în mângâiere şi înfrângerile în izbânzi.</p>
                  <p rend="justify">Spunând acestea, regina se aşeză, ochii îi scânteiau şi înflăcărarea îi umfla pieptul; toţi se uitau la ea cu admiraţie, iar preotul cancelar Wydżga începu să vorbească astfel;</p>
                  <p rend="justify">Nulla sors longa est, dolors et voluptas Invicem cedunt.</p>
                  <p rend="justify">Inia permutat brevis hora summis…{45}</p>
                  <p rend="justify">Dar nu-l ascultă nimeni, deoarece înflăcărarea eroicei stăpâne se împărtăşise tuturor. Însuşi regele se ridică cu obrajii împurpuraţi şi strigă:</p>
                  <p rend="justify">—  N-am pierdut încă regatul, de vreme ce avem asemenea regină!… Facă-se voia ei, căci a vorbit ca un proroc. Cu cât vom pleca mai repede şi vom ajunge în inter regna{46} cu atât va fi mai bine…!</p>
                  <p rend="justify">La aceste cuvinte, primatul răspunse:</p>
                  <p rend="justify">—  Nu vreau să mă arăt împotriva dorinţei măriilor voastre, nu vreau să vă abat de la această întreprindere care poate fi într-adevăr primejdioasă, dar care de asemenea poate să aducă izbăvirea. Socotesc totuşi că n-ar fi rău să ne strângem încă o dată la Opole, unde vin cei mai mulţi senatori, şi să ascultăm părerile celor adunaţi, care nu pot decât să lumineze şi mai bine şi mai pe larg împrejurările.</p>
                  <p rend="justify">—  Atunci să mergem la Opole! strigă regele, iar după aceea, la drum, şi ce-o da Dumnezeu!</p>
                  <p rend="justify">—  Dumnezeu o să dea întoarcere fericită şi izbândă! zise regina.</p>
                  <p rend="justify">—  Amin! rosti primatul.</p>
               </div>
               <div type="div3">
                  <head>Capitolul XXII.</head>
                  <p rend="justify">Jupân Andrzej se frământă în hanul său ca un râs rănit. Răzbunarea drăcească a lui Bogusław Radziwiłł îl adusese în pragul nebuniei. Nu era de ajuns că prinţul scăpase din mâinile lui, îi ucisese oamenii şi cât pe ce să-l omoare şi pe el, dar îl mai şi acoperise de ruşine. Nimeni din neamul lui şi, mai mult, nici un polonez nu mai păţise aşa ceva de când e lumea lume.</p>
                  <p rend="justify">Erau clipe când Kmicic voia să renunţe la toate, la slava care-l aştepta, la slujba regelui, şi să zboare să se răzbune, pe acest magnat, pe care l-ar fi sfâşiat de viu.</p>
                  <p rend="justify">Pe de altă parte însă, cu toată înverşunarea şi viforul inimii, îi trecea prin minte că răzbunarea nu va fugi atâta vreme cât prinţul trăia, iar cel mai bun prilej, singura cale de a-i dovedi minciuna şi a-i da în vileag învinuirea sfruntată, era tocmai slujba regelui, deoarece astfel putea să arate lumii nu numai că nu ridicase mâna asupra înaltului stăpân, dar şi că printre toţi şleahticii din Polonia şi Lituania regele nu şi-ar fi putut găsi un slujitor mai credincios decât Kmicic.</p>
                  <p rend="justify">Cu toate astea, scrâşnea din dinţi, fierbea asemenea apei în clocot şi-şi smulgea hainele de pe el; multă vreme nu fu în stare să se liniştească. Se bucura la gândul răzbunării, îl vedea iarăşi pe prinţ în mâinile sale; îşi jură pe amintirea părintelui său că trebuie să pună mâna pe el, de-ar fi să plătească asemenea faptă cu moartea în chinuri. Şi, cu toate că prinţul Bogusław era un magnat puternic, pe care nu numai răzbunarea unui şleahtic de rând, dar şi aceea a regelui putea să-l ajungă cu greutate, dacă i-ar fi cunoscut mai bine sufletu-i vijelios, n-ar mai fi dormit liniştit şi s-ar fi înfiorat la auzul acestui legământ.</p>
                  <p rend="justify">Dar jupân Andrzej nu ştia că prinţul nu se mulţumise numai să-l acopere de ruşine şi să-i păteze bunul renume.</p>
                  <p rend="justify">În acest timp, regele, care-l îndrăgise dintr-o dată pe tânărul viteaz, îl trimise în aceeaşi zi pe jupân Lugowski la el, iar în cea următoare îi porunci să-l însoţească la Opole; unde adunarea senatorilor avea să chibzuiască asupra întoarcerii regelui în ţară. Aveau într-adevăr destule lucruri de hotărât, întrucât mareşalul coroanei trimisese a doua scrisoare, vestind că în ţară toţi sunt gata de luptă şi îndemnându-l pe rege să se întoarcă cât mai repede. Pe de altă parte, se răspândi ştirea despre o înţelegere între şleahtici şi oşteni întru apărarea regelui şi a ţării, la care lumea se gândea de multă vreme, dar care, cum s-a arătat după aceea, avea să se încheie ceva mai târziu sub numele de Confederaţia de la Tyszowce.</p>
                  <p rend="justify">Deocamdată toţi erau preocupaţi de aceste veşti şi îndată după slujbă se retraseră la sfat de taină; luă parte şi Kmicic, chemat de rege, ca unul care aducea veşti de la Częstochowa.</p>
                  <p rend="justify">Începură deci să discute dacă regele trebuia să se întoarcă în ţară acum ori să amâne până când oştirea îi va părăsi pe suedezi nu numai cu vorba, ci şi cu fapta.</p>
                  <p rend="justify">Jan Kazimierz puse capăt dezbaterilor spunând:</p>
                  <p rend="justify">—  Domniile voastre, nu mai chibzuiţi dacă e bine sau nu să ne întoarcem fiindcă ne-am şi sfătuit cu Dumnezeu şi Sfânta Fecioară. Prin urmare, vă aducem la cunoştinţă că vom pleca în aceste zile fără să mai ţinem seamă de cele ce-ar putea să ne întâmpine acolo… Aşa că domniile voastre gândiţi-vă mai bine, şi nu vă zgârciţi cu sfatul, cum să facem ca întoarcerea noastră să aibă loc mai cu folos şi mai fără primejdie.</p>
                  <p rend="justify">Părerile erau împărţite. Unii ziceau să nu se încreadă prea mult în mareşalul coroanei, care se arătase şi altă dată şovăitor şi lipsit de credinţă, atunci când în loc să dea coroana în păstrarea împăratului, cum îi poruncise regele, o dusese la Lubowla.- Mai sunt, spunea, trufia şi ambiţiile acestui magnat şi nu se ştie ce va face atunci când îl va avea pe rege în castelul său, ce va cere în schimbul serviciilor lui; nu va pretinde oare să ia toată puterea în mâinile sale, ca să se afle deasupra tuturor şi să fie proteguitorul întregii ţări şi al regelui?</p>
                  <p rend="justify">Aceştia erau de părere ca regele să aştepte ridicarea asediului şi să plece la Częstochowa, izvor al bunăvoinţei dumnezeieşti şi al renaşterii Republicii. Alţii însă aveau altă părere.</p>
                  <p rend="justify">—  Suedezii se află şi acum la Częstochowa şi, deşi cu ajutorul Celui de Sus n-o va cuceri, toate drumurile sunt păzite. Toate aşezările din împrejurimi sunt în mâinile suedezilor. Vrăjmaşul stă la Krzepice, Wieluń şi la Cracovia, iar de-a lungul hotarului sunt de asemenea împrăştiate forţe însemnate. În munţi, spre fruntariile maghiare, unde se află aşezată Lubowla, nu mai sunt alte oşti afară de ale mareşalului, şi suedezii n-au pătruns niciodată până acolo, lipsindu-le oamenii şi îndrăzneala. În plus, de la Lubowla se poate ajunge mai repede în Rutenia, necălcată încă de piciorul vrăjmaşului, Ia Lwów, care n-a încetat să păstreze credinţa regelui, şi la tătari; după cât se spune, aceştia ne vin în ajutor, aşteptând acolo hotărârea regelui.</p>
                  <p rend="justify">—  Quod attinet mareşalul, vorbi episcopul de Cracovia. Ambiţia lui va fi măgulită de faptul că va fi cel dintâi care-l va primi şi-l va ocroti pe rege în stărostia lui de la Spisz. Puterea va rămâne în mâinile regelui, mareşalul mulţumindu-se cu nădejdea acestor mari servicii aduse măriei tale; iar dacă va voi să-i întreacă pe toţi în credinţă, atunci fie că această credinţă a lui izvorăşte din ambiţie ori din dragostea de domn şi ţară, regele va avea numai de câştigat.</p>
                  <p rend="justify">Părerea vrednicului şi încercatului episcop li se păru tuturor întemeiată; hotărâră, prin urmare, ca regele să pornească prin munţi spre Lubowla, iar de acolo la Lwów sau în altă parte, după cum se vor arăta împrejurările.</p>
                  <p rend="justify">Se puse în discuţie şi ziua plecării, dar voievodul de Łęczyca, abia întors de la împărat, la care fusese trimis să ceară ajutor, socoti că e mai bine să nu se hotărască o dată anume, lăsând aceasta la voia regelui, pentru că, altminteri, vestea s-ar fi împrăştiat şi duşmanul ar fi fost prevenit. Hotărâră de aceea, numai că regele avea să plece cu trei sute de dragoni aleşi, sub conducerea lui jupân Tyzenhauz care, deşi tânăr, era socotit un mare războinic.</p>
                  <p rend="justify">Şi mai însemnată fu a doua parte a dezbaterilor când consimţiră cu toţii că, după sosirea în ţară, întreaga putere şi conducerea războiului vor trece în mâinile regelui, căruia îi datorau ascultare în totul şleahticii, oştirea şi hatmanii. Se vorbi, de asemenea, despre viitor şi despre cauzele nenorocirilor care se revărsaseră pe neaşteptate, ca potopul, peste toată ţara. Însuşi, primatul, nu altcineva, dădu drept pricină neorânduiala, lipsa de ascultare şi nerespectarea puterii şi măreţiei regale.</p>
                  <p rend="justify">Îl ascultară cu toţii într-o tăcere adâncă, deoarece fiecare înţelegea că e vorba de soarta Republicii şi de schimbările care puteau să-i întoarcă puterea de odinioară, schimbări la care se gândea demult regina înţeleaptă şi cu dragoste de ţară.</p>
                  <p rend="justify">Cuvintele se rostogoleau ca tunetele din gura înaltului prelat al bisericii, iar sufletele ascultătorilor se deschideau spre adevăr, cum se deschid florile spre soare.</p>
                  <p rend="justify">—  Nu sunt împotriva slobozeniilor de altădată, spuse primatul, ci împotriva acelei samavolnicii care face ca ţara să se piardă cu propriile mâini… Adevăr grăiesc, în această Republică s-a uitat deosebirea dintre slobozenie şi samavolnicie şi iată cum destrăbălarea şi slobozenia neîngrădită au sfârşit în durere şi robie. Cetăţeni ai acestei Republici strălucitoare, cum de vi s-a întunecat într-atâta mintea, încât să socotiţi apărător al libertăţii numai pe acela care face gălăgie, întrerupe adunările Seimului şi se pune împotriva regelui, nu atunci când trebuie, ci atunci când acesta vrea să scape ţara? Prin vistieria noastră suflă vântul, oştenii neplătiţi îşi caută leafa în slujba vrăjmaşului şi până şi Seimul, singura temelie a Republicii, nu e în stare de nimic, pentru că un samavolnic, un cetăţean rău, poate strica totul pentru vreun interes de-al lui. Ce fel de libertate e aceea care îngăduie unuia să se împotrivească tuturor?… Asemenea libertate nu înseamnă oare robia tuturor? Unde am ajuns folosindu-ne de ea, care sunt acele fructa dulci pe care le-a dat?… Până şi un vrăjmaş atât de slab, asupra căruia înaintaşii noştri au biruit de atâtea ori, acum sicut fulgur ab occidente et paret usque ad orientem{47}. N-a încercat nimeni să-i pună stavilă, ereticii trădători l-au ajutat şi a cotropit totul, prigoneşte credinţa, ruşinează bisericile şi atunci când îi vorbiţi de slobozeniile voastre, vă arată paloşul!… Iată la ce au dus adunările voastre, dreptul vostru de veto, samavolnicia şi nerespectarea stăpânirii!… Regelui, apărătorul legiuit al ţării, i-aţi luat toată puterea şi pe urmă l-aţi învinovăţit că nu vă apără!… Nu v-a mai plăcut stăpânirea voastră, iar acum vă stăpâneşte vrăjmaşul… Cine, vă întreb, poate să ne scape din această cumpănă, cine să întoarcă vechea înflorire a Republicii, dacă nu acela care şi-a jertfit sănătatea şi odihna pe vremea când ţara era sfâşiată de războiul cu cazacii; care şi-a pus viaţa sfântă în primejdie, cum n-a mai făcut nici unul dintre stăpânitorii timpurilor noastre; care la Zbórow, Beresteczko şi la Żwaniec a luptat ca un oştean de rând, îndurând trudă şi lipsuri nepotrivite cu rangul său… Lui dar să ne încredinţăm acum şi, asemeni vechilor romani, să-i dăm toată puterea, iar noi să chibzuim cum să scăpăm pe viitor ţara de vrăjmaşul dinăuntru, de destrăbălare, samavolnicie, neorânduială şi strâmbătate, cum să statornicim iarăşi respectul faţă de legi şi de rege…!</p>
                  <p rend="justify">Astfel cuvântă primatul, iar amintirea nenorocirii şi a încercărilor din ultima vreme îi copleşi pe ascultători; nu se împotrivi nici unul, dându-şi seama cu toţii că dacă nu va fi întărită puterea regelui, Republica va trebui să piară. Începură deci să se sfătuiască între ei cum să ducă mai la îndeplinire propunerea primatului, iar regele şi regina ascultau bucuroşi, mai ales regina care trudea de multă vreme să aşeze buna rânduială în Republică.</p>
                  <p rend="justify">Aşa că regele se întoarse la Głogowa vesel şi mulţumit; aici chemă în odaia lui câteva căpetenii de încredere, printre care şi pe Kmicic, şi le spuse:</p>
                  <p rend="justify">—  Ne grăbim şi ne arde pământul sub picioare, am vrea să plecăm fie şi mâine, de aceea v-am chemat pe domniile voastre, ca să spuneţi ce-i de făcut, sunteţi doar oameni încercaţi şi pricepuţi în ale războiului. E păcat să mai pierdem timpul, de vreme ce prezenţa voastră poate grăbi începerea luptelor.</p>
                  <p rend="justify">Nici vorbă, întări jupân Lugowski, dacă asta e voia măriei tale, n-are rost să mai zăbovim. Cu cât mai repede, cu atât mai bine!</p>
                  <p rend="justify">—  Până când nu se află şi duşmanul nu-şi întăreşte paza, adăugă polcovnicul Wolf.</p>
                  <p rend="justify">—  Duşmanul e prevenit şi drumurile sunt păzite! spuse Kmicic.</p>
                  <p rend="justify">—  Cum aşa? întrebă regele.</p>
                  <p rend="justify">—  Stăpâne milostiv. Întoarcerea măriei tale nu e o noutate pentru suedezi! Aproape în fiecare zi se împrăştie vestea în toată ţara că măria ta te afli pe drum ori în inter regna. De aceea, trebuie să fim foarte prevăzători şi să ne strecurăm prin cheile munţilor, fiindcă pe tracturile mari pândesc podghiazurile lui Duglas.</p>
                  <p rend="justify">—  Cea mai bună prevedere, spuse jupân Tyzenhauz privind la Kmicic, sunt cele trei sute de săbii şi, de vreme ce milostivul stăpân îmi încredinţează mie conducerea lor, nu i se va clinti nici un fir de păr, de-ar fi să calc în picioarele cailor podghiazurile lui Duglas.</p>
                  <p rend="justify">—  Domnia ta, aşa va fi, dacă ai să întâlneşti trei sute, să zicem şase sute sau chiar o mie de oameni, dar dacă vei nimeri în capcana întinsă de un pâlc mai-mare, ce se va întâmpla?</p>
                  <p rend="justify">—  Am spus trei sute, răspunse Tyzenhauz, pentru că aşa s-a hotărât. Dar dacă-s prea puţini oşteni, pot sa fac rost de cinci sute sau chiar de mai mulţi.</p>
                  <p rend="justify">—  Ferească Sfântul! Cu cât ceata e mai mare, cu atât se va afla mai repede! se împotrivi Kmicic.</p>
                  <p rend="justify">—  Ei, socot că mareşalul coroanei ne va ieşi în întâmpinare cu steagurile sale, se amestecă regele.</p>
                  <p rend="justify">—  Mareşalul nu va veni, pentru că nu va cunoaşte nici ziua şi nici ceasul plecării măriei tale, şi pe urmă, chiar dacă ar şti, s-ar putea să întârzie pe drum; e greu să prevezi totul.</p>
                  <p rend="justify">—  Vorbeşti ca un oştean adevărat, domnia ta! spuse regele. Se vede cât de colo că războiul nu-ţi este străin.</p>
                  <p rend="justify">Kmicic zâmbi, aducându-şi aminte cum îl hărţuise pe Chowański. Cine se pricepea mai bine ca el la asemenea treburi! Cui trebuia să i se încredinţeze însoţirea regelui?</p>
                  <p rend="justify">Dar se vede că jupân Tyzenhauz nu împărtăşea părerea regelui, fiindcă se încruntă şi-i spuse lui Kmicic:</p>
                  <p rend="justify">—  Aşteptăm de la domnia ta un sfat mai bun…</p>
                  <p rend="justify">Kmicic simţi râca tânărului, aşa că-l ţintui cu privirea pe Tyzenhauz şi răspunse:</p>
                  <p rend="justify">—  Părerea mea e că o ceată mai mică poate să se furişeze mai lesne.</p>
                  <p rend="justify">—  Aşadar, cum va fi?</p>
                  <p rend="justify">—  Stăpâne milostiv, zise Kmicic. Măria ta vei face cum vei crede de cuviinţă, dar mie mintea-mi spune aşa: jupân Tyzenhauz să plece înainte cu dragonii, vestind înadins că-l conduce pe rege, ca să atragă vrăjmaşul asupra lui. Îl priveşte cum se va descurca şi ce va face ca să scape cu faţa curată. Noi însă, nu prea mulţi, vom porni împreună cu măria ta după o zi sau două; în timp ce luarea-aminte a vrăjmaşului va fi îndreptată în altă parte, gândesc că nu ne va fi prea greu să ne strecurăm până la Lubowla.</p>
                  <p rend="justify">Regele începu să bată din palme.</p>
                  <p rend="justify">—  Dumnezeu ne-a trimis pe acest oştean! strigă. Nici Solomon nu ne-ar fi dat un sfat mai bun! Ne dăm votum pentru acest plan şi aşa vom face. Îl vor căuta pe rege printre dragoni, iar regele le va trece pe sub nas. Pe legea mea, nici că se poate mai bine!</p>
                  <p rend="justify">—  Măria ta, asta-i o glumă!… strigă Tyzenhauz.</p>
                  <p rend="justify">—  O glumă de oştean! răspunse regele. În sfârşit, fie, ce-o fi, nu renunţ la această părere!</p>
                  <p rend="justify">Lui Kmicic îi scânteiară ochii de bucurie, văzând că planul lui era socotit mai bun, dar Tyzenhauz zvâcni în picioare.</p>
                  <p rend="justify">—  Stăpâne, milostiv! spuse, renunţ la conducerea dragonilor, să-i conducă altcineva!</p>
                  <p rend="justify">—  Şi pentru care pricină? întrebă regele.</p>
                  <p rend="justify">—  Măria ta, dacă ai să pleci fără apărare, la cheremul întâmplării şi al tuturor primejdiilor, n-am să fiu alături de tine, să te apăr şi să-mi dau viaţa de va fi nevoie.</p>
                  <p rend="justify">—  Îţi mulţumim pentru dorinţa domniei tale, răspunse Jan Kazimierz, dar fii liniştit, căci luându-ne după sfatul lui Babinicz, vom fi în siguranţă.</p>
                  <p rend="justify">—  Jupân… Babinicz, sau cum s-o fi numind, n-are decât să-şi ia toată răspunderea sfatului său! Poate că vrea cu tot dinadinsul ca măria ta să rătăceşti prin munţi fără nici o apărare… Îl iau martor pe Dumnezeu şi pe toţi cei de faţă că nu sunt de această părere!</p>
                  <p rend="justify">Abia isprăvi, că şi Kmicic sări în picioare şi privindu-l pe Tyzenhauz în albul ochilor, întrebă:</p>
                  <p rend="justify">—  Domnia ta, ce înţelegi prin aceste vorbe?</p>
                  <p rend="justify">Dar Tyzenhauz se mulţumi să-l măsoare cu semeţie de sus până jos:</p>
                  <p rend="justify">—  Nu cuteza să mă înfrunţi, domnia ta, că nu eşti în stare!</p>
                  <p rend="justify">Kmicic îi răspunse cu fulgere în priviri:</p>
                  <p rend="justify">—  Nu se ştie cine-ar fi mai sus dacă…</p>
                  <p rend="justify">—  Dacă ce? întrebă Tyzenhauz, uitându-se aprig la el.</p>
                  <p rend="justify">—  I-am înfruntat eu pe alţii mai presus decât domnia ta!</p>
                  <p rend="justify">Tyzenhaus izbucni în râs.</p>
                  <p rend="justify">—  Pe unde i-ai căutat, domnia ta?</p>
                  <p rend="justify">—  Tăcere! porunci regele încruntându-şi sprâncenele. N-avem nevoie de gâlceavă şi aici…!</p>
                  <p rend="justify">Jan Kazimierz impunea atâta respect celor de faţă, încât cei doi tineri tăcură şi se simţiră încurcaţi, amintindu-şi că rostiseră cuvinte nesăbuite înaintea măriei sale.</p>
                  <p rend="justify">Regele adăugă:</p>
                  <p rend="justify">—  Nimeni nu are dreptul să se socotească mai presus decât acest cavaler care a sfărâmat balimezul şi a scăpat din mâna suedezilor, chiar dacă părintele lui a fost un prăpădit de şleahtic, lucru cu neputinţă, fiindcă se ştie că pasărea se cunoaşte după pene, iar sângele omului după fapte. Lăsaţi ranchiuna. Aici, regele se întoarse spre Tyzenhauz. Dacă vrei, rămâi şi tu alături de noi. Nu se cuvine să nu-ţi îndeplinim asemenea dorinţă. Pe dragoni o să-i conducă Wolf sau Denhoff. Dar să rămână şi Babinicz; o să facem cum ne-a sfătuit el, asta-i voia noastră.</p>
                  <p rend="justify">—  Eu mă spăl pe mâini! spuse Tyzenhauz.</p>
                  <p rend="justify">—  Domniile voastre trebuie să păstraţi taina. Dragonii să plece chiar astăzi spre Racibórz… şi să răspândească vestea că şi noi ne aflăm printre ei!… Fiţi gata, pentru că nu se ştie când va veni ziua şi ceasul… Tyzenhauz, du-te şi spune-i porunca rotmistrului de dragoni.</p>
                  <p rend="justify">Tyzenhauz ieşi, frângându-şi mâinile de supărare şi părere de rău, iar după el plecară şi ceilalţi.</p>
                  <p rend="justify">În aceeaşi zi, vestea se împrăştie ca fulgerul prin toată Głogowa cum că regele Jan Kazimierz pornise spre hotarele Republicii. Mulţi dintre senatori crezură că regele plecase cu adevărat. Gonaci repeziţi înadins duseră ştirea la Opole şi spre drumurile de la hotare.</p>
                  <p rend="justify">Tyzenhauz, deşi declarase că se spală pe mâini, nu se lăsă cu una cu două. Ca om de încredere, putea să vie când vroia la rege, aşa că în aceeaşi zi, după plecarea dragonilor, se înfăţişă înaintea lui Jan Kazimierz, mai bine zis a măriilor lor, deoarece era de faţă şi Maria Ludovic.</p>
                  <p rend="justify">—  Am venit să ascult porunca, spuse. Când pornim?</p>
                  <p rend="justify">—  Poimâine în zorii zilei, răspunse regele.</p>
                  <p rend="justify">—  Vor fi mulţi oameni?</p>
                  <p rend="justify">—  Dintre oşteni ai să mergi tu, Babinicz şi Lugowski. Castelanul de Sandomierz va rămâne şi el cu noi; l-am rugat să ia cât mai puţini oameni, dar vreo zece-cincisprezece tot va lua; sigur că aceştia vor fi şi luptători de nădejde. Sfinţia sa, trimisul papei, doreşte de asemenea să vie cu noi; tovărăşia lui va spori însemnătatea cauzei noastre şi-i va ridica pe toţi credincioşii bisericii noastre. Nu pregetă să-şi pună în primejdie sfânta persoană. Tu ai grijă să nu fie mai mult de patruzeci de oameni, căci aşa ne-a sfătuit Babinicz.</p>
                  <p rend="justify">—  Stăpâne milostiv! spuse Tyzenhauz.</p>
                  <p rend="justify">—  Ce mai doreşti?</p>
                  <p rend="justify">—  Măria Ta, mă rog în genunchi. Poruncile s-au dat… Dragonii au plecat; noi o să pornim fără apărare şi orice podghiaz de câteva zeci de cai poate să ne prindă. Stăpâne milostiv, pleacă-ţi urechea la rugămintea slugii tale şi nu te încrede cu totul în acest şleahtic; Dumnezeu mă vede că-ţi vorbesc cu credinţă. E un om tare descurcăreţ, de vreme, ce a izbutit să se furişeze în inima măriei tale într-un timp atât de scurt şi să-ţi câştige bunăvoinţa, dar…</p>
                  <p rend="justify">—  Aşadar îl invidiezi? îl întrerupse regele.</p>
                  <p rend="justify">—  Nu-l invidiez, milostive stăpâne, nici măcar nu vreau să-l învinuiesc de trădare, dar sunt în stare să jur că nu se numeşte Babinicz. De ce-şi ascunde numele adevărat? De ce nu se grăbeşte să spună ce a făcut înainte de împresurarea Częstochowei? De ce a stăruit atâta ca dragonii să plece înainte şi măria ta să rămâi fără pază?</p>
                  <p rend="justify">Regele căzu pe gânduri, apoi îşi ţuguie buzele, cum avea obiceiul.</p>
                  <p rend="justify">—  Dacă ar fi vorba de vreo înţelegere cu suedezii, răspunse în sfârşit, ce mai înseamnă trei sute de dragoni! Ce putere şi ce apărare mai e şi asta?… Babinicz n-ar trebui decât să le dea de ştire suedezilor să împânzească drumurile cu câteva sute de pedestraşi, şi ne-ar prinde ca într-o plasă. Dar gândeşte-te şi tu dacă aici poate fi vorba de trădare. Mai întâi, s-ar cuveni să cunoască data plecării noastre şi apoi să aibă timp să-i vestească pe suedezi la Cracovia, or cum poate să facă una ca asta, de vreme ce noi pornim poimâine. Pe de altă parte, nu putea ghici că vom asculta sfatul lui, deoarece puteam să ne luăm după al tău sau după al altuia… La început se hotărâse doar că vom pleca însoţiţi de dragoni, aşa că dacă voia să se înţeleagă cu suedezii, plecarea fără ei i-ar fi încurcat planurile, pentru că ar fi fost silit să trimită alţi olăcari ca să-i înştiinţeze. Toate acestea sunt adevărate. Şi pe urmă, n-a vrut deloc să-şi impună părerea, cum zici tu, ci a spus şi el cum a crezut că-i mai bine, ca şi ceilalţi. O, nu, nu! În ochii acestui şleahtic se citeşte adevărul, iar şoldul ars dovedeşte că e gata să nu-i pese de chinuri.</p>
                  <p rend="justify">—  Măria sa are dreptate, spuse deodată regina. Toate acestea sunt adevărate, iar sfatul a fost şi este foarte bun.</p>
                  <p rend="justify">Tyzenhauz ştia din experienţă că atunci când regina îşi spunea părerea, în zadar ar fi încercat cineva să mai schimbe lucrurile apelând la rege, atât de mult se încredea Jan Kazimierz în judecata şi înţelepciunea ei. Aşadar, tânărul nu mai dorea decât să-l convingă pe rege să ia unele măsuri de prevedere.</p>
                  <p rend="justify">—  Nu e de rangul meu, răspunse, să mă împotrivesc măriilor voastre. Dacă totuşi trebuie să pornim poimâine, e bine ca Babinicz să nu afle asta decât în ceasul plecării.</p>
                  <p rend="justify">—  Asta se poate! răspunse regele.</p>
                  <p rend="justify">—  Iar pe drum, am să fiu cu ochii pe el şi Doamne fereşte de vreo primejdie, că nu va scăpa viu din mâinile mele!</p>
                  <p rend="justify">—  Nu va fi nevoie, spuse regina. Ascultă, domnia ta, regele va fi apărat în drumul său de primejdii, de trădare şi de capcanele duşmanului nu de domnia ta sau de Babinicz, nu de dragoni şi nici de puterile pământene, ci de grija lui Dumnezeu, al cărui ochi este îndreptat mereu spre călăuzitorii popoarelor şi spre unşii lui. Ea îl va păzi, îl va feri şi-l va conduce cu noroc, iar la nevoie îi va trimite asemenea ajutor, la care nici nu vă gândiţi voi, cei ce vă încredeţi doar în puterea pământească.</p>
                  <p rend="justify">—  Prealuminată stăpână, răspunse Tyzenhauz, şi eu cred că fără vrerea Celui de Sus nu se poate clinti nici un fir de păr din capul nimănui, dar nu e un păcat să mă gândesc la rege şi să mă tem de trădători.</p>
                  <p rend="justify">Maria Ludovica zâmbi cu bunăvoinţă.</p>
                  <p rend="justify">—  Dar prea te grăbeşti, domnia ta, să bănuieşti; aruncând astfel ruşinea asupra întregului popor în care, cum zicea Babinicz, nu s-a aflat nimeni care să ridice braţul asupra propriului rege… De aceea, să nu-ţi pară lucru de mirare că după atâta descurajare şi călcări de jurăminte şi credinţă, pe care le-am încercat alături de rege, eu îţi spun că n-ar cuteza nimeni să făptuiască asemenea nelegiuire, chiar dintre cei ce-i slujesc şi acum pe suedezi.</p>
                  <p rend="justify">—  Dar scrisoarea prinţului Bogusław, milostivă stăpână?</p>
                  <p rend="justify">—  Scrisoarea e înşelătoare! spuse regina cu hotărâre. Dacă se află vreun om în Republică în stare să-l trădeze pe rege, apoi acela nu poate fi decât prinţul comis, pentru că numai el ţine de acest popor doar cu numele.</p>
                  <p rend="justify">—  Pe scurt, nu-l mai bănui pe Babinicz, adăugă regele, pentru că socotim că te-ai înşelat şi în privinţa numelui. Am putea să-l cercetăm, dar cum să i-o spui?… Cum să-l întrebi netam-nesam: „Dacă nu te cheamă Babinicz, atunci cum te cheamă?” Asemenea întrebare poate să rănească de moarte un om cinstit, iar el, ne punem capul că-i cinstit.</p>
                  <p rend="justify">—  Stăpâne milostiv, n-aş vrea să, mă conving de cinstea lui cu astfel de preţ.</p>
                  <p rend="justify">—  Bine, bine! îţi suntem recunoscători pentru grijă. Ziua de mâine o vom petrece în rugăciuni şi căinţă iar poimâine la drum, la drum!</p>
                  <p rend="justify">Tyzenhauz se retrase oftând şi în aceeaşi zi începu pregătirile în cea mai mare taină. Nici măcar dregătorii care aveau să-l întovărăşească pe rege nu fură înştiinţaţi cu toţii de data hotărâtă. Doar slujitorilor li se spuse că trebuie să aibă caii pregătiţi, pentru că vor pleca la Racibórz cu stăpânii lor în curând.</p>
                  <p rend="justify">În ziua următoare, regele nu se arătă nicăieri, nici măcar la biserică, petrecându-şi tot timpul întins în formă de cruce în odaia lui, postind şi rugându-l pe Regele regilor să-i vină într-ajutor, nu pentru el ci pentru binele Republicii.</p>
                  <p rend="justify">Maria Ludovica se rugă şi ea împreună cu ceilalţi.</p>
                  <p rend="justify">După aceea, noaptea întări forţele celor trudiţi, iar când clopotul bisericii din Głogowa vesti utrenia încă pe întuneric, bătu ceasul despărţirii.</p>
               </div>
               <div type="div3">
                  <head>Capitolul XXIII.</head>
                  <p rend="justify">Trecură prin Racibórz, oprindu-se numai atât cât să lase caii să răsufle. Nimeni nu-l recunoscu pe rege, grupul nu atrase prea mult luarea-aminte a nimănui, deoarece lumea era încă preocupată de trecerea dragonilor printre care, după părerea tuturor, se găsea şi stăpânitorul polonez.</p>
                  <p rend="justify">Suita regelui număra în jur de cincizeci de oameni, fiindcă îl întovărăşeau câţiva dregători, cinci episcopi şi, printre alţii, şi trimisul papei, care nu stătuse în cumpănă să împartă cu ceilalţi greutăţile acestei întreprinderi primejdioase, între fruntariile împărăteşti nu întâmpinară nici o piedică. La Oderberg, nu departe de vărsarea Olszei în Odra, intrară în Moravia.</p>
                  <p rend="justify">Ziua era înnorată şi cădea o zăpadă atât de deasă, încât drumul nu se vedea nici la zece paşi înainte. Dar regele era vesel şi încrezător, pentru că avusese loc o întâmplare pe care toţi o socotiseră de bun augur; istoricii acelor vremuri aveau s-o treacă şi în cronici. Când regele plecase de la Głogowa, înaintea calului se ivise în zbor o păsărică albă şi începuse să se învârte în jurul lui, aci urcând în tării, aci coborând deasupra capului regesc şi ciripind cu bucurie. Îşi amintiseră cu toţii că atunci când regele plecase de la Varşovia înainte de venirea suedezilor, deasupra lui zburase o pasăre neagră.</p>
                  <p rend="justify">Păsărică albă, ca mărime şi ca formă, semăna cu o rândunică, lucru de mirare, pentru că era în toiul iernii şi rândunicile nici nu se gândeau să se întoarcă. Se bucuraseră cu toţii, iar regele nu mai vorbise de altceva în zilele următoare, aşteptându-se la un viitor însorit. De asemenea, se văzu de la început cât de bun fusese sfatul lui Kmicic de a pleca neînsoţit de dragoni.</p>
                  <p rend="justify">În Moravia se vorbea pretutindeni de trecerea regelui polonez. Unii spuneau că-l văzuseră cu ochii lor, în armură, cu paloşul în mână şi coroana pe cap. Se încrucişau tot felul de zvonuri despre puterea pe care o avea cu el, umflându-se peste măsură numărul dragonilor. Erau şi din aceia care văzuseră zeci de mii, şiraguri de oameni, cai, polcuri şi flamuri ce nu se mai sfârşeau.</p>
                  <p rend="justify">—  Nu încape îndoială, se spunea, că suedezii le vor ţine calea, dar nu se ştia dacă vor putea răzbi asemenea putere.</p>
                  <p rend="justify">—  Ei, îl întreba regele pe Tyzenhauz, n-a avut dreptate Babinicz?</p>
                  <p rend="justify">—  Încă n-am ajuns la Lubowla, stăpâne milostiv, îi răspundea tânărul magnat.</p>
                  <p rend="justify">Babinicz, în schimb, era mulţumit de sine şi de călătorie, împreună cu cei trei Kiemliczi călărea de obicei înaintea grupului, cercetând drumul; în răstimpuri mergea alături de ceilalţi, povestindu-i regelui întâmplări de la asediul Częstochowei, pe care Jan Kazimierz nu se mai sătura să le asculte. Cu fiecare clipă regele îl îndrăgea tot mai mult pe acest tânăr vesel şi vioi care semăna cu un vultur. Stăpânitorul îşi petrecea vremea în rugăciuni sau în meditaţii cucernice despre viaţa de apoi, vorbind despre războiul viitor sau despre ajutorul aşteptat de la împărat, în sfârşit, privind la jocurile cavalereşti cu care oştenii se străduiau să-şi scurteze timpul călătoriei. Fiindcă aşa era firea lui Jan Kazimierz; putea să treacă lesne de la vorba aşezată, aproape la uşurătate, de la o muncă anevoioasă, la petreceri pe care, atunci când avea prilejul, le trăia cu tot sufletul, ca şi când nu l-ar fi apăsat nici o grijă, nici un necaz.</p>
                  <p rend="justify">Oştenii arătau fiecare ce ştia; tinerii Kiemlicz, Kosma şi Damian îl veseleau pe rege cu statura lor uriaşă şi stângace; frângeau potcoavele ca pe firul de trestie, iar stăpânul poruncea de fiecare dată să li se dea câte un taler, cu toate că pungile nu erau prea pline, fiindcă toţi banii, până şi podoabele şi inelele cu pecete ale reginei, se cheltuiseră pentru plata oştenilor.</p>
                  <p rend="justify">Jupân Andrzej se fălea cu aruncarea baltagului pe care-l zvârlea în sus cu atâta putere, încât aproape nu se mai vedea, iar el dădea pinteni calului şi-l prindea din zbor. La această privelişte, regele mai că bătea din palme.</p>
                  <p rend="justify">—  L-am văzut, spunea – şi pe jupân Słuszka, fratele vicecancelăresei, aruncând baltagul, dar nu-l zvârlea nici pe jumătate atât de sus.</p>
                  <p rend="justify">—  La noi în Lituania e un obicei răspândit peste tot, răspundea jupân Andrzej. Aşa că tot aruncându-l din copilărie, ajungi cu timpul la o mare îndemânare.</p>
                  <p rend="justify">—  De unde ai cicatricea asta pe obraz? întrebă o dată regele, arătând spre semnul lui Kmicic. Cineva te-a crestat binişor cu sabia.</p>
                  <p rend="justify">—  Nu-i de la sabie, măria ta, ci de la un plumb. S-a tras în mine cu ţeava pistolului aproape lipită de obraz.</p>
                  <p rend="justify">—  Vreun vrăjmaş ori unul de-al nostru?</p>
                  <p rend="justify">—  De-al nostru, dar neprieten, pe care am să-l chem să-mi dea socoteală; nu se cade să vorbesc de asta până când nu mă voi răzbuna.</p>
                  <p rend="justify">—  Eşti chiar atât de neînduplecat?</p>
                  <p rend="justify">—  Nu sunt neînduplecat, măria ta, pentru că în creştetul capului am o crestătură şi mai adâncă de la sabie, din pricina căreia era cât pe ce să-mi dau duhul; mi-a făcut-o un om destoinic, şi de aceea nu-i port supărare.</p>
                  <p rend="justify">Spunând acestea, Kmicic îşi scoase căciula şi-i arătă regelui semnul unei tăieturi adânci ale cărei margini albe se vedeau foarte bine.</p>
                  <p rend="justify">—  Nu mi-e ruşine de această rană, spuse, pentru că mi-a făcut-o un meşter cum nu se mai află altul în Republică.</p>
                  <p rend="justify">—  Cine-i acest meşter?</p>
                  <p rend="justify">—  Pan Wołodyjowski.</p>
                  <p rend="justify">—  Pentru Dumnezeu! Îl cunoaştem şi noi. A făcut adevărate minuni la Zbaraż. Iar după aceea am fost la nunta unui tovarăş de-al lui, Skrzetuski, care ne-a adus cel dintâi veşti din Zbarażul împresurat. Sunt cavaleri viteji! Mai era încă unul cu ei, pe care îl lăuda toată oştirea ca pe cel mai vrednic. Un şleahtic gras şi bun de glume, care ne-a făcut să râdem grozav.</p>
                  <p rend="justify">—  Cred că e jupân Zagłoba! spuse Kmicic, un bărbat nu numai viteaz, dar şi tare şiret.</p>
                  <p rend="justify">—  Nu ştii ce fac ei acum?</p>
                  <p rend="justify">—  Wołodyjowski era polcovnic de dragoni la prinţul voievod de Wilno.</p>
                  <p rend="justify">Regele se posomorî.</p>
                  <p rend="justify">—  Şi împreună cu prinţul voievod îi slujeşte acum pe suedezi?</p>
                  <p rend="justify">—  El? Pe suedezi? Da' de unde, e alături de jupân Sapieha. L-am văzut cu ochii mei zvârlind buzduganul la picioarele prinţului când acesta a vestit trădarea.</p>
                  <p rend="justify">—  E un oştean vrednic! răspunse regele. Jupân Sapieha ne-a trimis veşti de la Tykocin, unde l-a încercuit pe prinţul voievod. Să-i dea Dumnezeu noroc! Dacă toţi ar fi ca el, vrăjmaşul suedez ar începe să regrete această campanie.</p>
                  <p rend="justify">—  Domnia ta ai fost şi la Kiejdany, la Radziwiłł?</p>
                  <p rend="justify">Kmicic rămase uşor descumpănit şi începu să se joace cu baltagul.</p>
                  <p rend="justify">—  Am fost.</p>
                  <p rend="justify">—  Mai lasă baltagul! vorbi mai departe Tyzenhauz. Şi ce-ai căutat la curtea prinţului?</p>
                  <p rend="justify">—  Am fost musafir, răspunse Kmicic, pierzându-şi răbdarea, şi am mâncat pâinea prinţului până când mi s-a făcut lehamite.</p>
                  <p rend="justify">—  De ce nu te-ai dus odată cu ceilalţi oşteni la jupân Sapieha?</p>
                  <p rend="justify">—  Pentru că jurasem să plec la Częstochowa, lucru pe care domnia ta ai să-l înţelegi mai bine când am să-ţi spun că Ostra Brama fusese ocupată de septentrioni.</p>
                  <p rend="justify">Jupân Tyzenhauz începu să clatine din cap şi să ţâţâie, atrăgând astfel luarea-aminte a regelui, apoi îl privi cercetător pe Kmicic.</p>
                  <p rend="justify">Acesta însă, stârnit, se întoarse spre Tyzenhauz şi spuse;</p>
                  <p rend="justify">—  Domnia ta! Eu de ce nu te întreb unde ai fost şi ce-ai făcut?</p>
                  <p rend="justify">—  N-ai decât să mă întrebi, răspunse Tyzenhauz. N-am nimic de ascuns.</p>
                  <p rend="justify">—  Iar eu nu mă aflu înaintea judecăţii, iar dacă mă voi afla vreodată, nu domnia ta mă vei judeca. Aşa că, dă-mi pace, ca să nu-mi pierd răbdarea.</p>
                  <p rend="justify">Spunând acestea, aruncă baltagul atât de sus, încât aproape că pieri din ochi, regele îl urmări cu privirea şi nu se mai gândi decât dacă Babinicz îl va prinde sau nu din zbor…</p>
                  <p rend="justify">Babinicz împunse calul cu pintenii, se repezi înainte şi-l prinse.</p>
                  <p rend="justify">În aceeaşi seară, Tyzenhauz îi spuse regelui:</p>
                  <p rend="justify">—  Măria ta, şleahticul ăsta îmi place din ce în ce mai puţin…!</p>
                  <p rend="justify">—  Iar nouă din ce în ce mai mult! spuse ţuguindu-şi buzele.</p>
                  <p rend="justify">—  Astăzi l-am auzit pe unul dintre oamenii lui zicându-i polcovnic, dar el l-a privit ameninţător şi celălalt a tăcut. Nu e lucru curat!</p>
                  <p rend="justify">—  Şi nouă ni se pare câteodată, răspunse regele, că nu vrea să spună totul, dar asta-i treaba lui.</p>
                  <p rend="justify">—  Nu, stăpâne milostiv! se împotrivi cu tărie Tyzenhauz, nu-i numai treaba lui, ci şi a noastră, a întregii Republici. Pentru că, dacă e vreun vânzător care pregăteşte pierzania sau robia măriei tale, odată cu măria ta vor pieri toţi cei ce ridică armele împotriva suedezilor, va pieri întreaga Republică pe care numai regele poate s-o mai scape.</p>
                  <p rend="justify">—  O să-l întrebăm chiar mâine.</p>
                  <p rend="justify">—  Deie Domnul să fiu un proroc mincinos, dar nu văd nimic bun în ochii lui. E prea iute, prea cutezător şi prea hotărât, iar oamenii aceştia sunt în stare de orice.</p>
                  <p rend="justify">Regele se îngrijoră.</p>
                  <p rend="justify">A doua zi, după ce porniră la drum, îi făcu semn lui Kmicic să se apropie.</p>
                  <p rend="justify">—  Unde ai fost polcovnic? îl întrebă regele pe neaşteptate.</p>
                  <p rend="justify">Se aşternu tăcerea.</p>
                  <p rend="justify">Kmicic se lupta cu el însuşi; ardea de dorinţa să descalece, să cadă la picioarele regelui şi să lepede povara care-l apăsa, să-i spună adevărul.</p>
                  <p rend="justify">Dar se gândi cu groază ce volbură va stârni numele lui, mai ales după scrisoarea prinţului Bogusław Radziwiłł.</p>
                  <p rend="justify">El, odinioară mâna dreaptă a prinţului voievod de Wilno, care sprijinise stăpânirea acestuia, ajutându-l să zdrobească steagurile răzvrătite şi rămânându-i alături în trădare; el, cel bănuit şi învinuit de cea mai cumplită nelegiuire, încercarea de a-l răpi pe rege, avea să izbutească oare să-l convingă pe Jan Kazimierz, pe episcopi şi pe senatori, că se îndreptase, recunoscuse şi îşi plătise greşelile cu sânge?… Cum va putea să-şi dovedească adevăratele simţăminte, ce argumenta putea să aducă afară de vorbe goale…?</p>
                  <p rend="justify">Vinile de altădată îl urmăreau mereu neînduplecate, cum urmăresc câinii aţâţaţi fiara în bungetul pădurii.</p>
                  <p rend="justify">De aceea, se hotărî să tacă.</p>
                  <p rend="justify">În acelaşi timp, simţea o silă nespusă faţă de orice minciună. Putea oare să arunce praf în ochii acestui stăpân pe care-l iubea cu toată puterea sufletului, să-l înşele spunându-i lucruri născocite?</p>
                  <p rend="justify">Simţea că nu e în stare de una ca asta.</p>
                  <p rend="justify">Aşa că după un timp începu să vorbească astfel:</p>
                  <p rend="justify">—  Stăpâne milostiv! Poate că în curând va veni vremea când voi putea să-mi deschid sufletul înaintea măriei tale ca înaintea unui spoveditor… Aş vrea însă ca pentru mine, pentru credinţa şi dragostea mea faţă de rege să vorbească mai întâi faptele, nu vorbele goale. Am păcătuit, stăpâne, am păcătuit împotriva măriei tale şi a ţării, dar m-am căit prea puţin şi de aceea caut o slujbă în care să-mi pot găsi mai repede îndreptarea. La urma urmei, cine n-a păcătuit? Care-i acela care nu trebuie să se bată cu pumnii în piept, recunoscându-şi vina? Se prea poate să fi greşit mai mult decât alţii, dar mi-am revenit cel dintâi… Să nu mă întrebi, stăpâne milostiv, de nimic, până când slujba de acum nu te va convinge; să nu mă întrebi, fiindcă nu pot să-ţi spun nimic, ca să nu-mi închid singur drumul mântuirii; iau martor pe Dumnezeu şi pe Sfântă Fecioară că nu te mint şi sunt gata să-mi vărs ultima picătură de sânge pentru măria ta.</p>
                  <p rend="justify">Ochii lui jupân Andrzej se umeziră, iar faţa-i era străluminată de atâta sinceritate şi părere de rău, încât îl apăsa mai mult decât cuvintele.</p>
                  <p rend="justify">—  Dumnezeu îmi cunoaşte vrerile mele, vorbi mai departe, şi va ţine seama de ele la judecată… Stăpâne milostiv, dacă nu ai încredere în mine, atunci alungă-mă, îndepărtează-mă de măria ta. Voi merge pe urmele măriei tale, ca în clipa de cumpănă să vin nechemat şi să-mi dau viaţa pentru a te scăpa. Atunci, stăpâne, ai să vezi că nu sunt un trădător, ci unul dintre acei rari slujitori pe care n-ai să-i afli nici măcar printre cei ce aruncă bănuielile asupra altora.</p>
                  <p rend="justify">—  Noi te credem şi acum, zise regele. Rămâi alături de noi, fiindcă trădarea nu vorbeşte aşa.</p>
                  <p rend="justify">—  Mulţumesc, măria-ta! spuse Kmicic.</p>
                  <p rend="justify">Şi strunindu-şi calul, rămase printre cei din urmă.</p>
                  <p rend="justify">Dar Tyzenhauz nu se mulţumi să-i împărtăşească numai regelui bănuielile sale, aşa că toţi începură să se uite pieziş la Kmicic. Discuţiile încetau, când se apropia, şi începeau şuşotelile. Îi urmăreau fiecare mişcare, cercetându-i fiecare vorbă. Jupân Andrzej îşi dădu seama curând şi începu să se simtă tot mai străin printre aceşti oameni.</p>
                  <p rend="justify">Până şi regele, deşi avea încredere în el, nu se mai uita la el cu aceeaşi privire veselă de mai înainte. Aşa că tânărul îşi pierdu vioiciunea, se posomorî, jalea şi amărăciunea îi stăpâniră inima. La început, obişnuia să călărească printre cei din frunte, iar acum venea la câteva sute de paşi în urma grupului, cu capul plecat, năpădit de gânduri negre.</p>
                  <p rend="justify">În sfârşit, înaintea călăreţilor albiră Carpaţii. Zăpada acoperea povârnişurile, norii greoi învăluiau crestele, iar în serile senine, culmile dinspre apus se înveşmântau în lumina şi străluceau orbitor până când se stingeau în întunericul care cuprindea tot pământul. Kmicic privea la aceste minuni ale firii, pe care nu le văzuse, şi, deşi apăsat de griji, uita de supărare cu ochii la ele.</p>
                  <p rend="justify">În fiecare zi, culmile uriaşe creşteau tot mai mult, părând din ce în ce mai puternice. În cele din urmă, suita regelui ajunse, la ele şi îşi urmă drumul prin trecătorile care se deschideau ca nişte porţi înaintea lor.</p>
                  <p rend="justify">—  Hotarul trebuie să fie aproape, spuse regele mişcat.</p>
                  <p rend="justify">Deodată le ieşi înainte un om într-un cărucean cu două roţi, la care era înhămat un cal. Oamenii regelui îl opriră îndată.</p>
                  <p rend="justify">—  Omule, întrebă Tyzenhauz, am ajuns în Polonia?</p>
                  <p rend="justify">—  Dincolo de stânca aia şi de pârâu e hotarul împărăţiei, iar voi vă aflaţi pe pământul regelui.</p>
                  <p rend="justify">—  Încotro e Żywiec?</p>
                  <p rend="justify">—  Mergeţi drept şi ajungeţi la drum.</p>
                  <p rend="justify">Şi munteanul îşi şfichiui mârţoaga. Tyzenhauz se repezi la suita care se oprise nu departe.</p>
                  <p rend="justify">—  Stăpâne milostiv, strigă cu înflăcărare, ai ajuns în inter regna, fiindcă regatul măriei tale începe de la pârâul acela.</p>
                  <p rend="justify">Regele nu răspunse nimic, făcu doar semn să i se oprească fugarul, descălecă şi căzu în genunchi, ridicându-şi ochii şi braţele spre cer.</p>
                  <p rend="justify">La această privelişte, descălecară cu toţii şi-i urmară pilda; regele pribeag se întinse în formă de cruce pe zăpadă şi începu să sărute pământul acesta atât de drag şi atât de nerecunoscător, care-i refuzase adăpostul în clipele de nenorocire.</p>
                  <p rend="justify">Se aşternu tăcerea, tulburată doar de suspinele celor ce se rugau.</p>
                  <p rend="justify">Seara era geroasă, senină, culmile şi vârfurile brazilor apropiaţi luceau ca purpura, iar cele mai depărtate se îmbrăcau în umbre albăstrii; drumul pe care sta întins regele părea o panglică roşietic-aurie ce răsfrângea străluciri asupra regelui, a episcopilor şi a dregătorilor.</p>
                  <p rend="justify">Pe creste se iscă vântul şi coborî spre văi, purtând pe aripi zăpada îngheţată. Aşa că brazii din apropiere începură să-şi plece vârfurile acoperite de promoroacă, să se încline înaintea stăpânului şi să foşnească de bucurie, cântând parcă acel cântec de demult:</p>
                  <p rend="justify">—  Bine-ai venit, stăpâne drag, bine-ai venit…!</p>
                  <p rend="justify">Cobora amurgul, când alaiul regelui porni mai departe. Dincolo de trecătoare se întindea o vale largă, al cărei capăt se pierdea în depărtare. Lucirile zilei se stingeau împrejur, într-un singur loc cerul mai strălucea roşietic.</p>
                  <p rend="justify">Regele începu Ave Maria, iar ceilalţi repetară după el vorbele cucernice.</p>
                  <p rend="justify">Pământul de baştină, nevăzut de atâta vreme, munţii pe care-i învăluia noaptea, jariştea cerului ce se stingea treptat, rugăciunile – toate acestea înălţau sărbătoreşte inimile şi minţile tuturor, aşa că după ce-şi făcură datoria faţă de ziditor, regele, dregătorii şi cavalerii călăriră în tăcere.</p>
                  <p rend="justify">Apoi se lăsă întunericul, numai spre răsărit cerul se înroşea tot mai mult.</p>
                  <p rend="justify">—  Mergem spre jariştea aceea, spuse regele. E de mirare că lumina stăruie şi acum.</p>
                  <p rend="justify">Deodată, se apropie în galop Kmicic.</p>
                  <p rend="justify">—  Stăpâne milostiv, acolo e foc! strigă.</p>
                  <p rend="justify">Se opriră cu toţii.</p>
                  <p rend="justify">—  Cum aşa? întrebă regele, parc-ar fi zorile…!</p>
                  <p rend="justify">—  E foc, măria ta! Nu mă înşel! repetă jupân Kmicic.</p>
                  <p rend="justify">Într-adevăr, dintre toţi însoţitorii regelui el se pricepea cel mai bine la asemenea lucruri.</p>
                  <p rend="justify">În cele din urmă, nu se mai îndoi nimeni, deoarece deasupra acelei văpăi parcă se rostogoliră nori purpurii, luminându-se şi întunecându-se în acelaşi timp.</p>
                  <p rend="justify">—  Te pomeneşti că arde Żywiec! strigă regele. Vrăjmaşul a pătruns până acolo.</p>
                  <p rend="justify">Abia îşi sfârşi vorba, că la urechile privitorilor ajunse larmă de glasuri omeneşti, sforăitul cailor şi zece-cincisprezece făpturi întunecate se iviră înaintea grupului, – Staţi! Staţi! începu să strige Tyzenhauz.</p>
                  <p rend="justify">Noii sosiţi se opriră, şovăind.</p>
                  <p rend="justify">—  Oameni buni, cine sunteţi? îi întrebară.</p>
                  <p rend="justify">—  Prieteni! răspunseră câteva glasuri. Prieteni! Abia am scăpat cu viaţa de la Żywiec; suedezii dau foc şi omoară oamenii!</p>
                  <p rend="justify">—  Staţi, ce tot vorbiţi?… Cum de-au ajuns acolo?</p>
                  <p rend="justify">—  Păi, boierule, l-au pândit pe regele nostru. Sunt o grămadă! Maica Domnului să-l aibă în pază!</p>
                  <p rend="justify">Tyzenhauz îşi pierdu capul.</p>
                  <p rend="justify">—  Iată ce înseamnă să călătoreşti cu oameni puţini! strigă la Kmicic. De te-ar trăsni Dumnezeu pentru sfatul tău!</p>
                  <p rend="justify">Jan Kazimierz începu să-i cerceteze pe fugari,</p>
                  <p rend="justify">—  Şi unde se află regele? întrebă.</p>
                  <p rend="justify">—  Regele s-a dus în munţi cu oştirea cea mare, a trecut prin Żywiec acum două zile, dar suedezii l-au ajuns din urmă şi s-au bătut pe undeva aproape de Śucha…</p>
                  <p rend="justify">Nu ştim dacă au pus mâna pe el sau nu, dar astăzi, spre seară, s-au întors la Żywiec şi dau foc, omoară…</p>
                  <p rend="justify">—  Duceţi-vă cu Dumnezeu, oameni buni! spuse Jan Kazimierz.</p>
                  <p rend="justify">Fugarii se făcură nevăzuţi.</p>
                  <p rend="justify">—  Iată ce s-ar fi întâmplat dacă mergeam şi noi cu dragonii! strigă Kmicic.</p>
                  <p rend="justify">—  Măria ta! întrebă episcopul Gębicki, duşmanul se află înaintea noastră… Ce trebuie să facem?</p>
                  <p rend="justify">Făcură cu toţii cerc în jurul regelui, de parcă voiau să-l apere de primejdie cu trupurile lor, dar Jan Kazimierz privea la zarea de foc, care i se răsfrângea în priviri, şi tăcea; nimeni nu cuteza să propună nimic în această împrejurare trudnică.</p>
                  <p rend="justify">—  Când am părăsit ţara, pojarurile ne-au luminat drumul, rosti în sfârşit, iar acum la întoarcere se întâmpla la fel…</p>
                  <p rend="justify">Şi iarăşi se înstăpâni tăcerea care dură mai mult ca înainte.</p>
                  <p rend="justify">—  Cine poate să ne dea vreun sfat? întrebă în cele din urmă episcopul Gębicki.</p>
                  <p rend="justify">Deodată răsună glasul lui Tyzenhauz, încărcat de amărăciune şi batjocură.</p>
                  <p rend="justify">—  Acela care n-a şovăit să pună un primejdie viaţa regelui, îndemnându-l să plece fără prea mulţi însoţitori, acela să spună şi acum ce-i de făcut!</p>
                  <p rend="justify">În aceeaşi clipă, un călăreţ ieşi înainte: era Kmicic.</p>
                  <p rend="justify">—  Prea bine! răspunse.</p>
                  <p rend="justify">Şi ridicându-se în scări, strigă spre slujitorii care stăteau departe:</p>
                  <p rend="justify">—  Kiemliczi, după mine!</p>
                  <p rend="justify">Spunând acestea, porni în galop urmat de trei călăreţi.</p>
                  <p rend="justify">Un strigat de deznădejde se smulse din pieptul lui jupân Tyzenhauz.</p>
                  <p rend="justify">—  E o capcană! spuse, trădarea iese la iveală! Măria ta, scapă-ţi viaţa cât mai e vreme; curând vrăjmaşii vor închide trecătoarea! Scapă-ţi viaţa, măria ta! înapoi, înapoi!</p>
                  <p rend="justify">—  Să ne întoarcem, să ne întoarcem! strigară într-un glas episcopii şi dregătorii.</p>
                  <p rend="justify">Dar Jan Kazimierz îşi pierdu răbdarea, ochii începură să-i împrăştie fulgere, scoase spada din teacă şi strigă</p>
                  <p rend="justify">—  Doamne fereşte! Să fugim pentru a doua, oara din ţara noastră. Întâmplă-se ce s-o întâmpla, ne-ajunge!</p>
                  <p rend="justify">Şi îmboldi calul cu pintenii, ca să pornească înainte, dar solul papei puse mâna pe dârlogi.</p>
                  <p rend="justify">—  Măria ta, rosti liniştit, porţi în spinare soarta ţării şi a bisericii, aşa că nu-ţi este îngăduit să-ţi primejduieşti viaţa.</p>
                  <p rend="justify">—  Nu-ţi este îngăduit! repetară episcopii.</p>
                  <p rend="justify">—  În Śląsk nu ne mai întoarcem, aşa să ne ajute sfânta Cruce! răspunse Jan Kazimierz.</p>
                  <p rend="justify">—  Stăpâne milostiv, ascultă rugămintea supuşilor tăi! spuse castelanul de Sandomierz, împreunându-şi mâinile. Dacă nu vrei cu nici un preţ să te mai adăposteşti în pământurile împăratului, s-o luăm cel puţin pe alt drum, spre hotarul maghiar, sau să ne întoarcem prin trecătoare, ca să nu ni se taie calea. O să aşteptăm acolo. Dacă va sosi vrăjmaşul, vom putea scăpa cu ajutorul cailor, căci nu vor mai putea strânge laţul în jurul nostru.</p>
                  <p rend="justify">—  Fie şi aşa, consimţi regele mai blând. Nu putem respinge un sfat înţelept, dar nu mai pornim a doua oară în pribegie. Dacă nu ne putem strecura pe aici, ne vom strecura pe alt drum. Totuşi, credem că domniile voastre vă speriaţi degeaba. De vreme ce suedezii aceia ne-au căutat printre dragoni, cum spuneau oamenii din Żywiec, înseamnă că nu ştiu de noi, aşa că nu poate fi vorba de nici o trădare. Gândiţi-vă şi domniile voastre, că doar sunteţi oameni cu experienţă. Suedezii nu s-ar fi legat de dragoni, n-ar fi tras nici un plumb în ei dacă ar fi fost înştiinţaţi că noi venim în urma lor. Liniştiţi-vă, domniile voastre! Babinicz a plecat înainte cu oamenii lui şi nu se va întoarce fără veşti.</p>
                  <p rend="justify">Spunând acestea, regele porni înapoi spre trecătoare, urmat de ceilalţi. Se opriră acolo unde munteanul le arătase hotarul.</p>
                  <p rend="justify">Se scurse un sfert de ceas, apoi o jumătate, un ceas.</p>
                  <p rend="justify">—  Domniile voastre, spuse deodată voievodul de Lęczyca, nu vi se pare că zarea de lumina se micşorează!</p>
                  <p rend="justify">—  Se stinge, se stinge văzând cu ochii, răspunseră câteva glasuri.</p>
                  <p rend="justify">—  E un semn bun! observă regele.</p>
                  <p rend="justify">—  Eu plec înainte cu vreo cincisprezece oameni, spuse Tyzenhauz. Ne oprim la câteva sute de paşi şi dacă vin suedezii, îi ţinem în loc până murim. În acest timp, veţi putea să vă gândiţi la scăparea regelui.</p>
                  <p rend="justify">—  Rămâi cu noi, nu-ţi îngăduim să pleci! se opuse regele.</p>
                  <p rend="justify">La acestea, Tyzenhauz:</p>
                  <p rend="justify">—  Stăpâne milostiv, pe urmă o să porunceşti să mă împuşte, dar acum tot mă duc, pentru că e vorba de capul măriei tale.</p>
                  <p rend="justify">Şi chemându-şi oştenii de nădejde, plecă.</p>
                  <p rend="justify">Se opriră la celălalt capăt al trecătorii, spre vale şi aşteptară cu flintele pregătite, ascultând cu luare-aminte orice zgomot. Tăcerea dură multă vreme, până când le ajunse la ureche scârţâitul zăpezii călcate de copite.</p>
                  <p rend="justify">—  Vin! şopti unul dintre oşteni.</p>
                  <p rend="justify">—  Nu sunt decât câţiva oşteni, răspunse al doilea. Se întoarce jupân Babinicz.</p>
                  <p rend="justify">În acest timp, cei care soseau se apropiară prin întuneric la câteva zeci de paşi.</p>
                  <p rend="justify">—  Werdo! întrebă Tyzenhauz.</p>
                  <p rend="justify">—  Prieteni, nu trageţi! răsună glasul lui jupân Kmicic. În aceeaşi clipă se ivi înaintea lui Tyzenhauz şi, nerecunoscându-l din pricina beznei, întrebă:</p>
                  <p rend="justify">—  Unde-i regele?</p>
                  <p rend="justify">—  Acolo, nu departe de trecătoare! răspunse Tyzenhauz liniştit.</p>
                  <p rend="justify">—  Cine vorbeşte, că nu-mi dau seama?</p>
                  <p rend="justify">—  Tyzenhauz! Dar domnia ta ce porţi pe şa?</p>
                  <p rend="justify">Întrebă şi arătă o formă alungită, întinsă pe şa înaintea lui Kmicic.</p>
                  <p rend="justify">Dar jupân Andrzej nu răspunse nimic şi trecu pe lângă el.</p>
                  <p rend="justify">Ajungând la suita regelui, îl recunoscu de departe, deoarece dincolo de trecătoare era mai multă lumină, şi strigă:</p>
                  <p rend="justify">—  Stăpâne milostiv, drumul e slobod!</p>
                  <p rend="justify">—  Nu mai sunt suedezi la Żywiec?</p>
                  <p rend="justify">—  S-au retras spre Wadowice. Era o ceată de lefegii nemţi. Iată pe unul dintre ei, pe care măria ta poţi să-l cercetezi.</p>
                  <p rend="justify">Şi jupân Andrzej zvârli din şa mogâldeaţa pe care o ţinea dinainte; un geamăt răsună în liniştea nopţii.</p>
                  <p rend="justify">—  Ce-i asta? întrebă regele mirat.,</p>
                  <p rend="justify">—  Un raitier!</p>
                  <p rend="justify">—  Pe viul Dumnezeu! Ai adus şi o limbă? Cum ai izbutit? Vorbeşte!</p>
                  <p rend="justify">—  Stăpâne milostiv! când lupul merge noaptea în urma turmei de oi, nu-i e prea greu să răpească vreuna, deşi la drept vorbind, nu e prima dată când fac aşa ceva.</p>
                  <p rend="justify">Regele îşi duse mâinile la cap.</p>
                  <p rend="justify">—  Ce pui de oştean e Babinicz ăsta, bătu-l-ar ghiulelele! închipuiţi-vă, domniile voastre… Văd că având asemenea slujitori, putem să trecem şi prin mijlocul suedezilor!</p>
                  <p rend="justify">Între timp, îl înconjurară cu toţii pe raitierul care nu se mai ridicase de jos.</p>
                  <p rend="justify">—  Cercetează-l, măria ta, zise Kmicic nu fără anume semeţie în glas, cu toate că nu ştiu dacă va fi în stare să răspundă, pentru că l-am cam strâns de gât, iar aici nu prea avem cu ce să-l încălzim la tălpi…</p>
                  <p rend="justify">—  Turnaţi-i horilcă în gură! porunci regele.</p>
                  <p rend="justify">Leacul acesta ajută mai mult decât „încălzirea”, fiindcă raitierul îşi recăpătă curând forţele şi glasul. Jupân Kmicic îi puse vârful săbiei în gât şi-i porunci să spună tot adevărul.</p>
                  <p rend="justify">Prinsul mărturisi că face parte din polcul condus de polcovnicul Irbehorn şi că primiseră ştire despre trecerea regelui cu dragonii, aşa că năvăliseră asupra lor aproape de Śucha, dar întâmpinând o împotrivire îndârjită, fuseseră nevoiţi să se retragă la Żywiec, de unde plecaseră spre Wadowice şi Cracovia, fiindcă aşa aveau poruncă.</p>
                  <p rend="justify">—  În munţi nu mai sunt şi alte cete de suedezi? întrebă Kmicic în limba nemţească, apăsând mai tare gâtul raitierului.</p>
                  <p rend="justify">—  Poate că mai sunt şi altele, răspunse raitierul cu glasul întrerupt, pentru că ghinărarul Duglas a împrăştiat podghiazuri pretutindeni, dar se retrag toate, fiindcă ţăranii le atacă prin trecători.</p>
                  <p rend="justify">—  La Żywiec şi prin apropiere numai voi aţi fost?</p>
                  <p rend="justify">—  Numai noi.</p>
                  <p rend="justify">—  Şi cunoaşteţi că regele polonez a trecut pe aici?</p>
                  <p rend="justify">—  A trecut cu dragonii cu care ne-am ciocnit la Sucha, l-au văzut mai mulţi.</p>
                  <p rend="justify">—  De ce nu l-aţi urmărit?</p>
                  <p rend="justify">—  Ne-a fost frică de munteni.</p>
                  <p rend="justify">Aici Kmicic vorbi iarăşi în polonă:</p>
                  <p rend="justify">—  Măria ta, drumul e liber şi loc de popas vom găsi la Żywiec, pentru că n-a ars decât o parte din aşezare.</p>
                  <p rend="justify">Dar bănuitorul Tyzenhauz vorbea în acest timp cu castelanul de Wojnicz, spunându-i:</p>
                  <p rend="justify">—  Ori e un oştean mare şi curat ca lacrima, ori e un trădător grozav de iscusit… Ia aminte, domnia ta, că toate acestea pot fi prefăcute, prinderea raitierului şi mărturisirile lui. Iar dacă-i aşa? Dacă suedezii aşteaptă ascunşi la Żywiec? Dacă regele se duce acolo şi cade în capcana întinsă…?</p>
                  <p rend="justify">—  E mai bine să ne convingem, răspunse castelanul de Wojnicz.</p>
                  <p rend="justify">Tyzenhauz se întoarse deci spre rege şi spuse cu voce tare:</p>
                  <p rend="justify">—  Stăpâne milostiv, îngăduie-mi să plec eu înainte la Żywiec şi să mă conving dacă-i adevărat ce spun cavalerul şi raitierul ăsta.</p>
                  <p rend="justify">—  Fie şi aşa! îngăduie-i, stăpâne, să plece! strigă Kmicic.</p>
                  <p rend="justify">—  Du-te, îl învoi regele, dar ne vom mişca şi noi înainte, pentru că e tare frig.</p>
                  <p rend="justify">Jupân Tyzenhauz porni în goană, iar suita regelui porni încet în urma lui. Jan Kazimierz îşi recăpătă buna dispoziţie şi după o vreme îi spuse lui Kmicic:</p>
                  <p rend="justify">—  Cu tine putem să-i vânăm pe suedezi ca şi cu şoimul, pentru că te repezi de sus la ei!</p>
                  <p rend="justify">—  Aşa s-a şi întâmplat, răspunse jupân Andrzej. Dacă măria ta pofteşti să vânezi, şoimul e gata.</p>
                  <p rend="justify">—  Povesteşte cum l-ai prins.</p>
                  <p rend="justify">—  Nu-i prea greu, stăpâne milostiv! întotdeauna când polcul merge înainte, rămân în urmă destui oşteni; ăsta se târa la câteva sute de paşi. M-am apropiat de el, dar nu s-a ferit, gândind că e vreunul de-al lui, aşa că până să-şi dea seama bine, am şi pus mâna pe ei şi i-am astupat gura, ca să nu strige.</p>
                  <p rend="justify">—  Spuneai că nu-i prima dată. Ai mai făcut-o şi înainte?</p>
                  <p rend="justify">Kmicic izbucni în râs.</p>
                  <p rend="justify">—  Oho, măria ta, de multe ori. Şi asta şi altele şi mai şi! Dacă măria ta porunceşti, pornesc iarăşi după ei, îi ajung din urmă, fiindcă au caii osteniţi, şi îţi mai aduc încă unul; mai mult, pot să le spun şi Kiemliczilor mei să facă la fel.</p>
                  <p rend="justify">Un timp călăriră în tăcere. Deodată se auzi tropotul unui cal şi veni Tyzenhauz.</p>
                  <p rend="justify">—  Măria ta! spuse, drumul e liber şi locul de popas arvunit.</p>
                  <p rend="justify">—  Vedeţi, domniile voastre?! îi dojeni Jan Kazimierz; Nu v-am spus că vă îngrijoraţi degeaba… Să mergem deci, să mergem, pentru că avem nevoie de odihnă.</p>
                  <p rend="justify">Porniră cu toţii în trap întins, sprinteni şi veseli, iar după un ceas, regele trudit dormea somn fără primejdie pe pământul ţării lui…</p>
                  <p rend="justify">În aceeaşi seară, jupân Tyzenhauz se apropie de Kmicic.</p>
                  <p rend="justify">—  Te rog să mă ierţi, domnia ta, spuse. Dragostea de rege m-a făcut să te bănuiesc.</p>
                  <p rend="justify">Dar Kmicic nu-i luă mâna.</p>
                  <p rend="justify">—  A, nu se poate! răspunse. M-ai numit trădător…</p>
                  <p rend="justify">—  Aş fi făcut şi mai mult, fiindcă ţi-aş fi trimis un plumb în cap, zise Tyzenhauz, dar acum m-am convins că eşti un om cinstit şi ţii la domnul nostru, aşa că ţi-am întins mâna. De vrei, o primeşti – de nu vrei, n-o primeşti… Totuşi aş fi bucuros să ne întoarcem amândoi în dragostea faţă de rege… Deşi nu mă tem nici de alt fel de întrecere.</p>
                  <p rend="justify">—  Aşa gândeşti domnia ta?… Hm, poate că ai dreptate, dar sunt cam supărat pe domnia ta.</p>
                  <p rend="justify">—  Ei, uită supărarea… Domnia ta eşti un oştean grozav. Hai să ne îmbrăţişăm, ca să nu ne culcăm duşmănindu-ne.</p>
                  <p rend="justify">—  Fie şi aşa! consimţi Kmicic.</p>
                  <p rend="justify">Şi căzură unul în braţele celuilalt.</p>
               </div>
               <div type="div3">
                  <head>Capitolul XXIV.</head>
                  <p rend="justify">Suita regelui ajunse noaptea târziu la Żywiec şi aproape că nu-i văzu nimeni în târgul înfricoşat de năvala polcului suedez. Regele nu se opri la cetăţuie, care fusese pustiită de suedezi mai înainte, în parte arsă, ci la casa parohială. Aici Kmicic răspândi vestea că solul împăratului vine din Śląsk şi se îndreaptă spre Cracovia.</p>
                  <p rend="justify">A  doua zi, o luară într-adevăr, spre Wadowice şi abia după o bucată bună de drum cotiră spre Śucha. De acolo aveau să meargă la Jordanów, trecând prin Krzeczonów, apoi la Nowy Targ. Dacă aflau că la Czorsztyn nu sunt podghiazuri suedeze, urmau să se ducă acolo, în caz contrar trebuind să se îndrepte spre hotarul maghiar, să-l treacă şi să ajungă astfel la Lubowla. Regele se aştepta ca marele mareşal al coroanei, care dispunea de forţe însemnate, cum aveau prea puţini principi domnitori, va curăţa drumurile şi-i va ieşi în întâmpinare. E adevărat că nu ştia pe unde vine regele şi asta putea să-i încurce planurile, dar printre munteni nu lipseau oamenii de credinţă, gata oricând să-i aducă vestea aşteptată. Nu era nevoie să le mai spună să păstreze taina, deoarece se duceau cu plăcere, când auzeau că e vorba de rege. Pentru că oamenii munţilor, deşi săraci şi pe jumătate sălbatici, ocupându-se prea puţin sau deloc cu truda câmpului neroditor, trăind în schimb din creşterea vitelor, cucernici şi urând pe eretici, erau cu trup şi suflet alături de rege. Când se răspândise vestea despre căderea Cracoviei şi mai ales despre asedierea Częstochowei, unde se obişnuiseră să meargă în pelerinaj, ei se ridicaseră cei dintâi, puseseră mâna pe topoare şi securi şi coborâseră din munţi. Ghinărarul Duglas, un războinic priceput, dispunând de tunuri şi flinte, îi împrăştiase într-adevăr cu uşurinţă la şes, unde nu ştiau să se bată; în schimb, suedezii se arătau foarte grijulii când trebuiau să pornească spre locurile de baştină ale muntenilor, unde nu era chip să-i ia pe neaşteptate şi puteau fi învinşi fără greutate, Câteva cete, care se încumetaseră să intre adânc în creierii munţilor, pieriseră fără urmă.</p>
                  <p rend="justify">Şi acum, vestea despre trecerea regelui cu oştirea făcuse vâlvă, deoarece se ridicau cu toţii, ca un singur bărbat, să-l apere şi să-l însoţească până la marginea lumii cu toporiştele lor. Jan Kazimierz putea, dacă ar fi spus cine este, să strângă într-o clipă în jurul lui mii de munteni pe jumătate sălbatici, dar se gândea pe drept cuvânt că în asemenea împrejurare vestea s-ar răspândi ca vântul prin împrejurimi şi suedezii ar putea trimite şi ei oştiri puternice în întâmpinarea lui, aşa că prefera să înainteze fără să fie cunoscut chiar de munteni.</p>
                  <p rend="justify">Găseau pretutindeni călăuze sigure, cărora era de ajuns să le spună că se află înaintea unor episcopi şi magnaţi doritori să scape de suedezi, ca să-i slujească fără murmur. Îi îndrumau deci prin zăpadă, stâncăraie, creste şi trecători, pe „pârtii” cunoscute doar de ei, prin locuri atât de greu de străbătut, de credeai că nu poate trece nici pasărea în zbor.</p>
                  <p rend="justify">Adesea regele şi dregătorii aveau norii la picioarele lor, iar dacă nu erau nori, privirea le zbura pe întinderea nemărginită, acoperită de zăpadă, care părea uriaşă, cât ţara întreagă; nu o dată intrau în văgăuni aproape întunecoase, chenăruite de streşini de zăpadă, prin care numai fiarele îşi aveau vizuina. Ocoleau cu grijă locurile pe unde ar fi putut trece şi vrăjmaşul, o luau pe scurtături şi se întâmpla ca vreo aşezare la care se aşteptau să ajungă după o jumătate de zi, să se ivească deodată la picioarele lor, îmbiindu-i cu odihna şi bucuria ospeţiei, fie şi în colibe şi odăi afumate.</p>
                  <p rend="justify">Regele era mereu voios, îi încuraja pe însoţitori să îndure greutăţile neobişnuite şi le spunea că, mergând pe asemenea drumuri, vor ajunge cu bine şi pe neaşteptate la Lubowla.</p>
                  <p rend="justify">—  Mareşalul habar nu are când o să-i cădem în cârcă! repeta întruna.</p>
                  <p rend="justify">Iar trimisul papei răspundea:</p>
                  <p rend="justify">—  Ce înseamnă întoarcerea lui Xenofon faţă de călătoria noastră prin nori?</p>
                  <p rend="justify">—  Cu cât ne vom înălţa mai sus, cu atât mai jos va coborî norocul suedezilor, spunea regele.</p>
                  <p rend="justify">Ajunseră astfel la Nowy Targ. Se părea că nu mai e nici o primejdie, dar muntenii susţineau că niscaiva oşti străine dau târcoale pe lângă Czorsztyn şi prin împrejurimi. Regele presupunea că sunt raitierii nemţi ai mareşalului coroanei, care avea două asemenea polcuri, sau că dragonii trimişi înainte de el au fost luaţi drept podghiazuri vrăjmaşe. Aşadar, când aflară că şi la Czorsztyn era garnizoana episcopului de Cracovia, sfetnicii regelui se împărţiră în două: unii voiau să meargă pe tractul cel mare până la Czorsztyn, iar de acolo să înainteze pe hotar până în ţinutul Spisz, în timp ce alţii erau de părere să cotească îndată spre pământurile maghiare, care pătrundeau ca un clin până aproape de Nowy Targ, şi să se furişeze peste vârfuri şi prin păsurile munţilor, slujindu-se peste tot de călăuze, deoarece numai acestea cunoşteau trecerile fără primejdie.</p>
                  <p rend="justify">Învinse a doua părere, fiindcă astfel o întâlnire cu suedezii devenea cu neputinţă, iar pe de altă parte, regelui îi plăcea mai mult drumul acesta „vulturesc” prin prăpăstii, şi prin nori.</p>
                  <p rend="justify">De la Nowy Targ se îndreptară deci spre apus şi miazăzi, lăsând la dreapta Biały Dunajec. La început străbătură întinderi largi, dar pe măsură ce înaintau, spinările muntoase începeau să se împreune şi văile se îngustau. Mergeau pe drumuri pe care caii se căţărau cu mare greutate. Uneori era nevoie să descalece şi să-i ducă de dârlogi, deşi nu o dată se împotriveau şi aşa, ciulind urechile şi întinzându-şi nările aburinde spre hăurile în adâncul cărora părea că pândeşte moartea.</p>
                  <p rend="justify">Muntenii, învăţaţi cu prăpăstiile, socoteau adesea drept bune poteci pe care celor neobişnuiţi le vâjâiau urechile şi le venea ameţeală. În cele din urmă, intrară parcă într-o crăpătură stâncoasă, lungă, dreaptă şi atât de îngustă, încât abia de puteau călări unul lângă altul trei oameni.</p>
                  <p rend="justify">Trecătoarea era aidoma unui coridor uriaş. Doi pereţi stâncoşi îl mărgineau de amândouă părţile. Din loc în loc, streşinile lor se desfăceau, alcătuind povârnişuri mai line, acoperite cu nămeţi şi înrămate de pădurea neagră.</p>
                  <p rend="justify">Viscolul măturase zăpada din fundul trecătorii şi copitele cailor scrâşneau, izbindu-se de piatră. Acum însă nu bătea vântul şi domnea o tăcere atât de adâncă, încât parcă răsuna în urechi. Numai sus de tot, printre marginile împădurite, albăstrea o fâşie de cer, treceau în răstimpuri păsări negre, bătând din aripi şi croncănind.</p>
                  <p rend="justify">Alaiul regal se opri să se odihnească. Caii năduşiţi răspândeau în jur trâmbe de aburi, iar oamenii erau obosiţi şi ei.</p>
                  <p rend="justify">—  Suntem în Polonia sau în Ungaria. întrebă după o clipă regele pe călăuză.</p>
                  <p rend="justify">—  Aici e tot Polonia.</p>
                  <p rend="justify">—  De ce n-am cotit mai de mult spre Ungaria?</p>
                  <p rend="justify">—  Pentru că nu se poate. Trecătoarea coteşte puţin mai încolo, apoi urmează o cădere de apă, dincolo de care poteca duce la drumul mare. Acolo întoarcem, mai trecem printr-o trecătoare şi abia după aceea vom ajunge în pământul maghiar.</p>
                  <p rend="justify">—  Dacă-i aşa, era mai bine s-o luăm pe tractul cel mare, spuse regele.</p>
                  <p rend="justify">—  Linişte!… răspunse deodată munteanul.</p>
                  <p rend="justify">Şi apropiindu-se de peretele stâncos, îşi lipi urechea de el.</p>
                  <p rend="justify">Rămaseră toţi cu privirile aţintite spre el: călăuza se schimbă la faţă şi spuse:</p>
                  <p rend="justify">—  Dincolo de cotitură se apropie nişte oşteni dinspre pârâu!… O, Doamne, nu cumva sunt suedezi?!</p>
                  <p rend="justify">—  Unde, cum, ce?… începură să-l întrebe din toate părţile. Nu se aude nimic…!</p>
                  <p rend="justify">—  Pentru că acolo e zăpadă. Pe rănile lui Christos! Sunt aproape de tot!… Se vor arăta numaidecât…!</p>
                  <p rend="justify">—  Poate că sunt oamenii mareşalului! spuse regele.</p>
                  <p rend="justify">În aceeaşi clipă, Kmicic îşi îndemnă calul.</p>
                  <p rend="justify">—  Mă duc să văd! zise.</p>
                  <p rend="justify">Kiemliczii porniră în urma lui, ca nişte copoi de vânătoare, dar abia se desprinseră de ceilalţi, că la vreo sută de paşi înainte, cotul trecătorii se înnegri de oameni şi cai.</p>
                  <p rend="justify">Kmicic se uită şi… tresări înfricoşat.</p>
                  <p rend="justify">Erau suedezii.</p>
                  <p rend="justify">Ajunseseră atât de aproape, încât nu mai putea fi vorba de retragere, mai ales că suita regelui avea caii sleiţi. Nu mai era altceva de făcut decât să străpungă rândurile duşmane, să piară sau să cadă în robie. Regele pricepu într-o clipită cum stau lucrurile, aşa că puse mâna pe mânerul spadei!</p>
                  <p rend="justify">—  Acoperiţi-l pe rege şi înapoi! strigă Kmicic.</p>
                  <p rend="justify">Tyzenhauz trecu repede înainte cu douăzeci de oameni, dar Kmicic, în loc să i se alăture, porni în trap mărunt asupra suedezilor.</p>
                  <p rend="justify">Era îmbrăcat în straiele suedeze în care plecase de la mânăstire, aşa că vrăjmaşii nu-şi dădură seama cine era. Văzând un călăreţ suedez îndreptându-se spre ei, socotiră pesemne că alaiul regal era un podghiaz de-al lor, fiindcă nu grăbiră pasul; doar rotmistrul ieşi înaintea rândului din faţă.</p>
                  <p rend="justify">—  Cine sunteţi? întrebă în suedeză, uitându-se la chipul palid şi ameninţător al tânărului care se apropia.</p>
                  <p rend="justify">Kmicic veni atât de aproape, încât mai că se atingeau cu genunchii, şi fără o vorbă îi descarcă pistolul în ureche.</p>
                  <p rend="justify">Un strigăt de spaimă ţâşni din pieptul raitierilor, iar glasul lui jupân Andrzej răsună şi mai puternic:</p>
                  <p rend="justify">—  Loveşte!</p>
                  <p rend="justify">Şi aşa cum stânca dezgrădinată se rostogoleşte în prăpastie, sfărâmând totul în cale, tot aşa se repezi Kmicic asupra rândului din faţă, ducând cu el moartea şi nimicirea. Tinerii Kiemliczi, ca doi urşi, săriră după el în învălmăşeală. Loviturile săbiilor izbite de platoşe şi coifuri răsunau ca bătaia ciocanelor, însoţită îndată de ţipete şi gemete.</p>
                  <p rend="justify">Suedezii înspăimântaţi crezură la început că trei uriaşi se năpustiseră asupra lor în această trecătoare. Primele rânduri de câte trei se retraseră dinaintea straşnicului bărbat, iar când şirurile din urmă apărură la cotitură, mijlocul se frânse şi se învălmăşi. Caii începură să muşte şi să dea din picioare. Oştenii din spate nu puteau să tragă cu muschetele şi nici să-i ajute în vreun fel pe cei din frunte, care cădeau fără putinţă de apărare sub loviturile celor trei uriaşi. În zadar se apără şi împung, atacatorii le frâng săbiile, răsturnând oameni şi cai. Fugarul lui Kmicic, strunit cu putere, îşi ridica copitele peste capetele cailor suedezi, în timp ce călăreţul se vânzolea, tăia şi împungea mereu. Faţa-i era năclăită de sânge, ochii îi scăpărau scântei, nu se mai gândea decât că trebuie să-i oprească pe suedezi cu preţul vieţii lui. Gândul acesta îl înflăcăra, întreindu-i puterile şi mişcările începură să-i semene cu zvârcolirile râsului: sălbatice şi repezi ca fulgerul. Izbind neomeneşte cu sabia, despica oamenii, cum despică trăsnetul copacii tineri; tinerii Kiemliczi îl urmau de aproape, iar bătrânul, în spatele lor, împungea mereu cu spada printre cei doi fii şi o trăgea înapoi plină de sânge.</p>
                  <p rend="justify">În acest timp, oamenii din jurul regelui începuseră să se frământe. Solul papei îi ţinea şi acum calul de dârlogi, ca la Żywiec, iar de cealaltă parte episcopul de Cracovia făcea la fel şi trăgeau amândoi fugarul înapoi din toate puterile, dar regele îl înghiontea cu pintenii înainte, aşa că dzianetto se ridica în două picioare.</p>
                  <p rend="justify">—  Lăsaţi dârlogii!… poruncea regele. Pe legea mea, trebuie să trecem peste vrăjmaşi!</p>
                  <p rend="justify">—  Stăpâne, gândeşte-te la Republică! striga episcopul de Cracovia.</p>
                  <p rend="justify">Regele nu putea să se smulgă din mâinile lor, mai ales că din faţă îi închidea drumul Tyzenhauz cu toţi oamenii lui. Nu pornise în ajutorul lui Kmicic, jertfindu-l din dorinţa de a-l scăpa pe rege.</p>
                  <p rend="justify">—  Pe chinurile lui Christos! striga şi el cu glasul deznădejdii, ceilalţi vor cădea repede!… Stăpâne milostiv, scapă-ţi viaţa cât mai e timp! Eu am să-i ţin în loc aici!</p>
                  <p rend="justify">Dar îndârjirea regelui nu mai ţinea socoteală de nimeni şi de nimic. Jan Kazimierz îşi îmboldea calul cu şi mai multă putere şi, în loc să se retragă, se mişca înainte.</p>
                  <p rend="justify">Iar timpul trecea şi fiecare clipă putea să aducă pierzarea.</p>
                  <p rend="justify">—  Vom muri pe pământul nostru!… Lăsaţi frâul!… strigă regele.</p>
                  <p rend="justify">Din fericire, împotriva lui Kmicic şi a celor trei Kiemliczi, din pricina îngustimii locului, puteau să lupte doar câţiva oameni deodată; de aceea şi rezistaseră atâta vreme. Dar puterile începură să-i părăsească tot mai mult. De câteva ori rapierele suedeze atinseră trupul lui Kmicic şi sângele începu să se scurgă. Ceaţa îi întuneca vederea. Răsuflarea i se oprea în piept. Simţea apropierea morţii şi nu mai dorea decât să-şi vândă cât mai scump pielea. „încă unul măcar!” repeta în gând şi slobozea fierul în capul sau umărul celui mai apropiat raitier, apoi iarăşi se întorcea spre altul. După ce-şi reveniră din spaima de ia început, suedezii, ruşinaţi se vede că cei patru bărbaţi li se împotriviseră atâta vreme, atacară cu furie; Kmicic şi oamenii lui fură împinşi înapoi de greutatea oamenilor şi a cailor.</p>
                  <p rend="justify">Fugarul lui Kmicic se prăbuşi deodată şi valul suedez îl acoperi pe călăreţ.</p>
                  <p rend="justify">Kiemliczii se mai zvârcoliră un timp, asemenea înotătorilor care, văzând că se îneacă, se străduiesc să-şi ţină capul cât mai mult deasupra apei, dar căzură şi ei în curând…</p>
                  <p rend="justify">Suedezii porniră cu vijelie asupra suitei regelui.</p>
                  <p rend="justify">Dar Tyzenhauz se repezi cu oamenii lui spre ei şi se izbiră atât de năprasnic, încât răsunară munţii.</p>
                  <p rend="justify">Nu mai încăpea îndoială că pentru rege şi însoţitorii lui avea să bată ceasul pieirii sau al robiei.</p>
                  <p rend="justify">Jan Kazimierz, preferând pesemne să piară, scăpă de episcopii care-i ţineau calul de dârlogi şi porni repede după Tyzenhauz.</p>
                  <p rend="justify">Deodată însă rămase stană de piatră.</p>
                  <p rend="justify">Se întâmpla ceva nemaipomenit. Privitorilor li se părea că munţii vin în ajutorul regelui şi stăpânului legiuit.</p>
                  <p rend="justify">Streşinile pereţilor stâncoşi prinseră viaţă, de parcă pământul se cutremura din temelii şi pădurea de sus voia să ia parte la luptă. Trunchiuri de copaci, sloiuri de gheaţă şi zăpadă întărită, pietre şi sfărâmături de stâncă începură să se rostogolească duruind peste şirurile strânse ale suedezilor; totodată, din amândouă părţile trecătorii răsună un urlet neomenesc.</p>
                  <p rend="justify">Jos, printre oşteni, se iscă o învălmăşeală care întrecea orice închipuire. Suedezii credeau că munţii se prăvălesc asupra lor. Se auziră ţipete, gemetele luptătorilor striviţi, strigăte deznădăjduite de ajutor, nechezatul cailor, scrâşnetul şi bufniturile îngrozitoare ale pietroaielor care se izbeau de platoşe.</p>
                  <p rend="justify">În cele din urmă, oamenii şi caii alcătuiră o masă învălmăşită, plină de gemete, deznădăjduită, înspăimântătoare.</p>
                  <p rend="justify">Pietrele şi sfărâmăturile de stâncă îi zdrumicau fără încetare, rostogolindu-se peste oameni şi cai.</p>
                  <p rend="justify">—  Muntenii, muntenii! începură să strige însoţitorii regelui.</p>
                  <p rend="justify">—  Săriţi cu baltagele pe câinii ăştia! răsunară glasuri pe culmi.</p>
                  <p rend="justify">Şi în aceeaşi clipă, pe streşinile stâncilor se iviră capete pletoase, acoperite de pălării rotunde de piele, apoi trupurile şi câteva sute de făpturi ciudate îşi dădură drumul în jos pe povârnişurile înzăpezite.</p>
                  <p rend="justify">Bundele albe şi săine pe care le purtau pe umeri îi făceau să semene cu nişte înfricoşătoare păsări de pradă. Coborâră cât ai bate din palme; şuierul toporiştelor însoţea strigătele sălbatice şi gemetele suedezilor răpuşi. Regele vru să oprească măcelul; câţiva raitieri rămaşi în viaţă se aruncară în genunchi şi îşi întinseră braţele, cerşind îndurarea. Fără folos, deoarece nimic nu mai putea opri securile răzbunătoare; după un sfert de ceas nu mai rămăsese nici picior de suedez viu în trecătoare.</p>
                  <p rend="justify">Muntenii mânjiţi de sânge se apropiară de alaiul regelui.</p>
                  <p rend="justify">Trimisul papei privea cu uimire la aceşti oameni spătoşi, puternici, îmbrăcaţi în cojoace miţoase năclăite de sânge şi cu baltagele ridicate deasupra capetelor, pe care nu-i cunoştea.</p>
                  <p rend="justify">La vederea episcopilor, muntenii se descoperiră. Mulţi îngenuncheară în zăpadă.</p>
                  <p rend="justify">Episcopul de Cracovia îşi înălţă spre cer faţa înlăcrimată.</p>
                  <p rend="justify">—  Iată ajutorul lui Dumnezeu care veghează asupra regelui.</p>
                  <p rend="justify">Apoi se întoarse spre munteni şi le spuse:</p>
                  <p rend="justify">—  Oameni buni, de unde sunteţi?</p>
                  <p rend="justify">—  De pe aici! îi răspunseră glasuri din mulţime.</p>
                  <p rend="justify">—  Ştiţi oare cui i-aţi sărit într-ajutor?… Iată-l pe regele şi stăpânul vostru, pe el l-aţi scăpat!</p>
                  <p rend="justify">La aceste cuvinte, mulţimea începu să strige: „Regele, regele! Isuse, Marie, regele!” Muntenii credincioşi începură să se îmbulzească spre rege. Îl înconjurară din toate părţile, plângând, îi sărutară picioarele, scările şi chiar copitele calului. Strigau şi suspinau, erau cuprinşi de asemenea înflăcărare, încât episcopii, temându-se pentru rege, fură nevoiţi să-i domolească.</p>
                  <p rend="justify">Regele sta în mijlocul poporului credincios, ca păstorul între oi, şi lacrimi mari, curate ca perlele, îi şiroiau pe obraji.</p>
                  <p rend="justify">Dar chipul i se însenină de parcă în sufletul lui se petrecuse o schimbare şi un gând măreţ, trimis de cer, îi mijise în minte; făcu semn cu mâna că vrea să vorbească, iar când se înstăpâni tăcerea, spuse cu glasul ridicat, de-l auziră cu toţii.</p>
                  <p rend="justify">—  Doamne, care m-ai scăpat cu mâinile acestor oameni de jos, îţi jur pe chinurile şi moartea Fiului Tău că de acum înainte voi fi şi părintele lor!</p>
                  <p rend="justify">—  Amin! repetară episcopii.</p>
                  <p rend="justify">Şi un răstimp domni o tăcere sărbătorească, apoi bucuria izbucni iarăşi. Începură să-i întrebe pe munteni cum de se aflau la trecătoare, cum de veniseră în ajutorul regelui la vremea potrivită.</p>
                  <p rend="justify">Se arătă că prin împrejurimile Czorsztynului dădeau târcoale podghiazuri însemnate de suedezi care nu atacau cetatea, părând că aşteaptă sau caută pe cineva. Muntenii auziseră şi ei de bătălia dintre aceste podghiazuri şi nu ştiu ce oştire în care trebuia să se afle şi regele. Atunci hotărâseră să-i atragă pe vrăjmaşi într-o capcană şi le trimiseseră călăuze înşelătoare care-i aduseseră înadins în această trecătoare.</p>
                  <p rend="justify">—  Am văzut, spuseră muntenii, când cei patru viteji s-au năpustit asupra câinilor, am vrut să-i ajutăm, dar ne-a fost frică să nu-i speriem prea devreme.</p>
                  <p rend="justify">Regele îşi luă capul în mâini.</p>
                  <p rend="justify">—  Sfântă Fecioară! tună. Căutaţi-l pe Babinicz! Măcar să-l înmormântăm cum se cuvine!… când te gândeşti că omul acesta, care şi-a vărsat cel dintâi sângele pentru noi, a fost bănuit de trădare!</p>
                  <p rend="justify">—  Am greşit, stăpâne milostiv! spuse Tyzenhauz.</p>
                  <p rend="justify">—  Căutaţi-l, căutaţi-l degrabă! îi îndemnă regele. Nu plecăm de aici până nu-l vedem şi nu ne luăm rămas bun de la el.</p>
                  <p rend="justify">Oştenii şi muntenii alergară la locul unde începuse lupta şi în curând îl scoaseră pe jupân Andrzej de sub grămada de oameni şi cai. Faţa-i era palidă, împroşcată de sângele care-i îngheţase pe mustăţi, ţinea ochii închişi, iar platoşa era îndoită de loviturile paloşelor şi copitele cailor. Dar tocmai această platoşă îl apărase să nu fie zdrobit; oşteanului care-l purta i se păru că aude un geamăt uşor.</p>
                  <p rend="justify">—  Pentru Dumnezeu, trăieşte! strigă.</p>
                  <p rend="justify">—  Scoateţi-i platoşa! strigară alţii.</p>
                  <p rend="justify">Îi tăiară îndată curelele.</p>
                  <p rend="justify">Kmicic răsuflă adânc.</p>
                  <p rend="justify">—  Răsuflă, răsuflă! Trăieşte! repetară câteva glasuri.</p>
                  <p rend="justify">O  vreme zăcu nemişcat, apoi deschise ochii. Atunci, unul dintre oşteni îi turnă puţină horilcă pe gât, iar ceilalţi îl ridicară de umeri.</p>
                  <p rend="justify">În aceeaşi clipă, sosi în galop şi, regele care auzise strigătul repetat din gură în gură.</p>
                  <p rend="justify">Oştenii îl aduseră înaintea lui pe jupân Andrzej care se lăsa greu şi atârna fără vlagă în braţele lor. Cu toate acestea, la vederea regelui, îşi recapătă cunoştinţa pentru o clipă, un zâmbet aproape copilăresc îi înflori pe faţă, iar buzele-i palide şoptiră desluşit:</p>
                  <p rend="justify">—  Stăpânul şi regele meu trăieşte… e liber…</p>
                  <p rend="justify">Şi lacrimile îi străluciră în ochi.</p>
                  <p rend="justify">—  Babinicz, Babinicz! Cum să te răsplătim?! strigă regele.</p>
                  <p rend="justify">—  Eu nu sunt Ba-bi-nicz, eu sunt Kmi-cic! şopti cavalerul. Spunând acestea, leşină din nou în braţele oştenilor.</p>
               </div>
               <div type="div3">
                  <head>Capitolul XXV.</head>
                  <p rend="justify">Deoarece muntenii îi încredinţară că pe drumul dinspre Czorsztyn nu se mai afla nici o ceată de suedezi, suita regelui coti spre această cetate şi în curând ajunse la drumul mare pe care călătoria era mult mai uşoară şi mai puţin istovitoare. Călăreau în cântecele şi strigătele muntenilor: „Vine regele, vine regele!” iar pe drum li se alăturau tot mai multe grupuri de poporeni înarmaţi cu îmblăcie, coase, furci şi flinte, astfel că Jan Kazimierz se afla în curând în fruntea unui pâlc însemnat de oameni, fără experienţă într-adevăr, dar gata ori când să meargă cu el fie şi asupra Cracoviei şi să-şi verse sângele pentru domnul lor. Aproape de Czorsztyn, regele era înconjurat de aproape o mie de munteni pe jumătate sălbatici.</p>
                  <p rend="justify">Începură să vie şi şleahticii dinspre Nowy şi Stary Sacz. Aceştia aduseră vestea că în aceeaşi dimineaţă polcul polonez condus de Wojniłłowicz zdrobise aproape de Nowy Sacz un însemnat podghiaz suedez, cei mai mulţi vrăjmaşi pierind de sabie ori înecându-se în Kamienna şi Dunajec.</p>
                  <p rend="justify">În curând se arătă că spuneau adevărul, deoarece pe drum se văzură flancurile desfăşurate, urmate de Wojniłłowicz care sosea cu un polc al voievodului de Bracław.</p>
                  <p rend="justify">Regele îl întâmpină cu bucurie pe vechiul oştean, pe care-l cunoştea mai demult, şi în înflăcărarea tuturor porniră mai departe spre Spisz. Fură repeziţi în goană călăreţi, care să-l vestească pe mareşal de venirea regelui, ca să fie gata să-i iasă înainte.</p>
                  <p rend="justify">Călătoriră apoi cu larmă şi veselie. Pe drum se uneau cu ei alte şi alte grupuri de oameni. Trimisul papei, care plecase prin Śląsk de teamă pentru viaţa proprie şi a regelui, iar la început teama lui crescuse şi mai mult, nu mai ştia de bucurie, fiindcă acum era sigur că viitorul avea să aducă biruinţa regelui şi în acelaşi timp a bisericii. Episcopii îi împărtăşeau bucuria, iar dregătorii mireni susţineau că tot poporul, de la Carpaţi până la Marea Baltică, va pune mâna pe arme, asemenea mulţimii care-i însoţea. Wojniłłowicz îi încredinţa că cei mai mulţi se ridicaseră la luptă.</p>
                  <p rend="justify">Şi povestea ce se zvonea prin ţară, ce spaimă îi cuprinsese pe suedezi care nu mai cutează să scoată capul din întărituri în cete mici, cum părăsesc şi ard cetăţuile mai mici, adăpostindu-se în fortăreţele cele mari.</p>
                  <p rend="justify">—  Oştenii cu o mână se bat în piept, căindu-se, iar cu cealaltă încep să-i bată pe suedezi, spuse. Wilczkowski, porucinicul polcului de husari ai măriei tale, le-a mulţumit suedezilor pentru slujbă şi încă în aşa fel, încât a năvălit asupra polcovnicului Attenberg la Zakrzew şi a tăiat o groază de vrăjmaşi, lăsând prea puţini în viaţă… Cu ajutorul Celui de Sus, i-am răzbit la Nowy Sacz, obţinând o biruinţă deplină, fiindcă nu ştiu dacă a mai scăpat vreunul viu… Jupân Felicjan Kochowski m-a ajutat mult cu pedestrimea nawojeză şi. În acest fel şi-au primit răsplata pentru dragonii pe care i-au hărtănit cu două zile în urmă.</p>
                  <p rend="justify">—  Pentru care dragoni? întrebă regele.</p>
                  <p rend="justify">—  Cei pe care i-ai trimis măria ta mai înainte din Śląsk. Suedezii i-au atacat pe neaşteptate şi deşi n-au izbutit să-i împrăştie, fiindcă s-au apărat cu îndârjire, au vătămat pe mulţi dintre ei… cât pe ce să ne dăm duhul din pricina deznădejdii, gândind că şi măria ta te afli cu ei; ne temeam să nu ţi se întâmple ceva. Dumnezeu ţi-a dat gândul cel bun să trimiţi dragonii înainte. Suedezii i-au adulmecat numaidecât şi au împânzit toate drumurile.</p>
                  <p rend="justify">—  Auzi, Tyzenhauz? întrebă regele. O spune un oştean încercat.</p>
                  <p rend="justify">—  Aud, stăpâne milostiv, răspunse tânărul magnat.</p>
                  <p rend="justify">Regele se întoarse spre Wojniłłowicz:</p>
                  <p rend="justify">—  Şi altceva? Ce mai e? Vorbeşte!</p>
                  <p rend="justify">—  N-am să ascund nimic din ce ştiu. În Wielkopolska luptă Żegocki şi Kulesza. Jupân Warszycki l-a izgonit pe Lindorm din castelul de la Piła, Danków se apără, Lanckorona e în mâinile noastre, iar în Podlasie jupân Sapieha creşte în putere la Tykocin. Suedezii slăbesc tot mai mult în cetate şi odată cu ei prinţul voievod de Wilno. Cât despre hatmani, aceştia au şi pornit de la Sandomierz în ţinutul Lublinului, arătând astfel limpede că au rupt înţelegerea cu vrăjmaşul. Cu ei se află şi voievodul de Czernichów, iar din aşezările dimprejur vin cu duiumul toţi cei în stare să ţină sabia în mâini. Se vorbeşte că acolo va lua fiinţă o înţelegere împotriva suedezilor prin strădania lui jupân Sapieha şi a castelanului de Kiev.</p>
                  <p rend="justify">—  Castelanul de Kiev e şi el în ţinutul Lublinului?</p>
                  <p rend="justify">—  Întocmai, măria ta! Dar el, azi e aici, mâine dincolo… Şi eu trebuie să mă duc la el, dar nu ştiu unde să-l caut.</p>
                  <p rend="justify">—  Se va auzi de el, spuse regele, aşa că n-ai să ai nevoie să mai întrebi unde se află.</p>
                  <p rend="justify">—  Aşa gândesc şi eu stăpâne milostiv, răspunse Wojniłłowicz.</p>
                  <p rend="justify">Tot vorbind astfel, scurtau drumul din ce în ce mult. Cerul se înseninase, astfel că nici o zdreanţă nor nu păta albastrul tăriei: zăpada scânteia în razele soarelui. Munţii de la Spisz se înălţau semeţi şi veseli înaintea călăreţilor şi firea întreagă părea să-i zâmbească stăpânului.</p>
                  <p rend="justify">—  Ţara noastră iubită! rosti regele, măcar dacă am putea să-ţi întoarcem liniştea înainte ca oasele noastre să odihnească în pământul tău!</p>
                  <p rend="justify">Urcară pe o colină înaltă, de pe care vederea se deschidea până departe, pentru că de partea cealaltă se aşternea la poale o întindere uriaşă. Acolo în vale văzură mişcându-se în depărtare un furnicar omenesc.</p>
                  <p rend="justify">—  Sunt oştile mareşalului! strigă Wojniłłowicz.</p>
                  <p rend="justify">—  Dacă nu sunt cumva suedezi! zise regele.</p>
                  <p rend="justify">—  Nu sunt, milostive stăpân! Suedezii n-ar putea veni dinspre Ungaria. Văd şi steguleţele de la suliţele husarilor.</p>
                  <p rend="justify">Într-adevăr, în curând, din depărtarea albăstruie, se ivi o pădure de suliţe, steguleţele colorate fluturau ca florile bătute de vânt; deasupra lor vârfurile de fier străluceau ca nişte flăcărui. Soarele se răsfrângea în platoşe şi coifuri.</p>
                  <p rend="justify">Mulţimea care-l întovărăşea pe rege scoase un chiot de bucurie, care se auzi în depărtare, deoarece masa de cai, călăreţi, steaguri, tuiuri şi steguleţe începu să înainteze mai repede; se vede că porniseră în galop, fiindcă polcurile se vedeau tot mai limpede şi creşteau văzând cu ochii neînchipuit de repede.</p>
                  <p rend="justify">—  Să rămânem pe această înălţime. O să-l aşteptăm aici pe mareşal! spuse regele.</p>
                  <p rend="justify">Alaiul se opri: cei care veneau din faţă înaintau cu iuţeală tot mai mare.</p>
                  <p rend="justify">Uneori dispăreau la cotiturile drumului sau după ridicăturile şi stâncile risipite în vale, dar se iveau iarăşi înaintea ochilor, asemenea unui şarpe cu pielea colorată, strălucitoare. Ajunseră, în sfârşit, la mai puţin de o jumătate de verstă de înălţime şi îşi încetiniră goana. Ochii puteau să-i cuprindă pe toţi acum şi să se bucure de vederea lor. În frunte venea steagul de husari al mareşalului, înarmat şi înţolit atât de bogat, încât orice rege s-ar fi putut mândri cu asemenea oşteni. În acest steag slujeau numai şleahtici munteni: flăcăi pe sprânceană, unul şi unul, în platoşe strălucitoare, bătute cu alamă, şi cu tăbliţe cu chipul Sfintei Fecioare de la Częstochowa la gât; pe cap purtau coifuri rotunde cu apărători pentru urechi şi cu creastă, la umeri aripi din pene de vultur, iar pe spate piei de tigru şi de leopard spre deosebire de căpetenii care aveau piei de lup, după obicei.</p>
                  <p rend="justify">Pădurea de steguleţe verzi şi negre fluturau deasupra lor; înainte călărea porucinicul Wiktor, urmat de o capelă ienicerească cu clopoţei, tumbelechiuri, tobe şi fluiere, după care venea peretele de piepturi îmbrăcate în fier.</p>
                  <p rend="justify">La această privelişte, inima regelui tresaltă de bucurie. Îndată după husari înainta călărimea uşoară, şi mai numeroasă, cu săbiile goale în mână şi cu arcurile la spate; apoi trei sotnii de seimeni, în mundire de culoarea macului înflorit, înarmaţi cu suliţe şi sâneţe; apoi două sute de dragoni în tunici roşii; apoi cetele de simbriaşi ale magnaţilor, care se aflau la Lubowla, slujitori gătiţi ca la nuntă, halebardieri, haiduci, paici, maghiari şi ieniceri care slujeau la curţile panilor.</p>
                  <p rend="justify">Oştirea juca în culori de curcubeie şi se apropia lărmuind în nechezatul cailor, scrâşnetul armurilor, bubuitul tobelor, duruitul darabanelor, răpăitul tumbelechiurilor şi strigăte uriaşe, din pricina cărora zăpada părea că va aluneca la vale pe pripoarele munţilor. În sfârşit, înapoia oştenilor se văzură carâte şi caleşti în care se aflau pesemne dregători mireni şi oameni ai bisericii.</p>
                  <p rend="justify">Oştenii se aşezară pe două rânduri, de o parte şi de alta a drumului, iar printre ei se ivi pe un cal alb ca laptele însuşi mareşalul coroanei, Jerzy Lubomirski. Gonea ca vijelia pe uliţa deschisă între şireagurile de oşteni, urmat de doi rândaşi îmbrăcaţi în haine bogate. Ajungând la înălţime, sări de pe cal şi zvârlind frâul unuia dintre ei, porni să urce pe jos spre locul în care stătea regele.</p>
                  <p rend="justify">Îşi scoase căciula şi, punând-o pe mânerul săbiei, înainta cu capul descoperit, sprijinindu-se de baltagul bătut în perle. Era înveşmântat în straie poloneze de luptă; trupul îi era acoperit de o platoşe argintată, bătută des cu pietre scumpe pe margine şi atât de bine lustruită, încât părea că duce soarele în piept; pe umărul stâng îi atârna mantia de culoare închisă, care da în vioriul purpurei, din catifea de Veneţia, prinsă la gât cu un şiret fixat de agrafe cu briliante presărate pe toată mantia; surguciul de la căciulă era de asemenea împodobit cu briliante; pietrele preţioase făceau ape-ape în jurul lui, strălucind de-ţi luau ochii.</p>
                  <p rend="justify">Era un bărbat în puterea vârstei, cu o înfăţişare falnică. Pe capul tuns înalt avea un ciuf destul de rar, cărunţit, care-i cădea în smocuri pe frunte, iar mustaţa-i neagră ca pana corbului i se alungea în sfârcuri subţiri pe amândouă părţile gurii. Fruntea înaltă şi nasul roman sporeau frumuseţea chipului urâţit întrucâtva de obrajii prea bucălaţi şi ochii mici, înconjuraţi de cearcăne. Pe faţă i se citea statornicia, dar şi deşertăciunea unei trufii nemărginite. Se ghicea lesne că acest magnat voia ca ochii întregii ţări, chiar ai Europei, să fie îndreptaţi mereu asupra lui. Într-adevăr, aşa şi era.</p>
                  <p rend="justify">Ori de câte ori Jerzy Lubomirski nu izbutea să ocupe locul de frunte, trebuind să împartă cu alţii slava şi meritele, mândria-i rănită era gata să se pună de-a curmezişul şi să strice, să zădărnicească orice strădanie, chiar dacă era vorba de scăparea ţării.</p>
                  <p rend="justify">Era o căpetenie norocoasă şi pricepută, dar şi aici îl întreceau mulţi, deoarece însuşirile lui, deşi ieşite din comun, nu erau pe potriva ambiţiilor şi a dorinţei de a fi cel dintâi. De aceea, era veşnic neliniştit; bănuiala şi invidia aveau să facă din el mai târziu un vrăjmaş al Republicii, mai primejdios decât Janusz Radziwiłł. Duhul necurat care sălăşluia în Janusz era în acelaşi timp şi măreţ, nu da înapoi înaintea nimănui şi de la nimic; Janusz voia coroana şi pentru ca jertfea cu bună ştiinţă oamenii şi nimicea ţara. Lubomirski ar fi primit-o şi el dacă şleahticii i-ar fi pus-o pe cap, dar având un suflet mărunt, nu cuteza să întindă mâna spre ea în văzul tuturor. Radziwiłł era unul dintre acei bărbaţi pe care înfrângerea îi împinge spre nelegiuiri, iar izbânda îi aşază în rândul semizeilor; Lubomirski era însă un mare zurbagiu, gata oricând să se arate împotriva mântuirii ţării din pricina trufiei rănite, neînălţând nimic în loc: nici măcar pe sine, căci nu îndrăznea şi nu ştia; Radziwiłł avea să moară mai vinovat, dar Lubomirski avea să facă mai mult rău.</p>
                  <p rend="justify">Acum însă, când mergea spre rege îmbrăcat în aur, catifea şi pietre scumpe, mândria lui era satisfăcută pe deplin. Era cel dintâi dintre magnaţi care-l primea pe rege pe pământurile lui; într-un fel îl lua sub ocrotirea lui şi avea să-l conducă la tron, izgonind vrăjmaşul; regele şi întreaga ţară aşteptau totul de la el şi toţi ochii erau aţintiţi asupra lui. Aşadar, când se simţea măgulit în trufia lui, îi plăcea să-şi arate credinţa, fiind în stare de jertfe însemnate; pentru a-şi dovedi credinţa, era gata să întreacă măsura. Ajungând la jumătatea colinei, pe care sta regele, luă căciula de pe mânerul săbiei şi înclinându-se, începu să măture zăpada cu surguciul împodobit cu diamante.</p>
                  <p rend="justify">Regele îşi îndemnă calul spre el şi îl opri, vrând să descalece. Văzând aceasta, mareşalul se repezi să-i ţină scara cu mâinile lui şi, în acelaşi timp, îşi smulse mantia de pe umeri şi, urmând pilda unui curtean englez, o aşternu la picioarele regelui.</p>
                  <p rend="justify">Înduioşat, regele îşi deschise braţele şi-l îmbrăţişă ca pe un frate.</p>
                  <p rend="justify">Un răstimp, nici unul din ei nu fu în stare să rostească o vorbă, dar la această privelişte înălţătoare, izbucniră într-un singur glas oştirea, şleahticii, norodul, şi mii de căciuli zburară în văzduh; bubuiră toate muschetele, flintele şi sâneţele, iar de la Lubowla răspunseră tunurile, mugind gros, de se cutremurară munţii, stârnind ecourile care începură să alerge împrejur, răsfrânte de pereţii întunecaţi ai pădurilor, de stânci şi prăpăstii, ducând vestea până la crestele îndepărtate…</p>
                  <p rend="justify">—  Jupâne mareşal, spuse regele, domniei tale îţi vom datora mântuirea regatului.</p>
                  <p rend="justify">—  Stăpâne milostiv! răspunse Lubomirski, averea, viaţa şi sângele meu le pun la picioarele măriei tale!</p>
                  <p rend="justify">—  Vivat! Vivat Johannes Casimirus rex!… strigară cu toţii.</p>
                  <p rend="justify">—  Trăiască regele, părintele nostru! chiotiră muntenii. În acest timp, însoţitorii regelui făcură cerc în jurul mareşalului, dar el rămase alături de domnul său. După cuvintele de bun venit, regele încălecă din nou, iar mareşalul, vrând să se întreacă în dovezi de cinstire, luă calul de frâu şi-l conduse pe jos prin mijlocul oştenilor şi al strigătelor asurzitoare până la careta aurită la care erau înhămaţi opt cai bălani; regele urcă, însoţit de Widon, solul papei.</p>
                  <p rend="justify">Episcopii şi dregătorii se aşezară în celelalte, apoi porniră încet spre Lubowla. Mareşalul călărea lângă fereastra caretei în care se afla regele, mândru şi mulţumit de sine, de parcă ar fi fost socotit părintele întregii ţări.</p>
                  <p rend="justify">De amândouă părţile mergeau oşteni, cântând după cum urmează:</p>
                  <p rend="justify">Taie la şvezi, taie, Hârşt! pe cuţitoaie.</p>
                  <p rend="justify">Bate la şvezi, bate, Cu măciuca-n spate.</p>
                  <p rend="justify">Groapa tu le-o sapă Şi trage-i în ţeapă.</p>
                  <p rend="justify">Arde-i tot la moacă, Durerea să-i coacă.</p>
                  <p rend="justify">Moaie-i pe şvezi, moaie, De piele-i jupoaie.</p>
                  <p rend="justify">În coaste-i loveşte, Oastea le stârpeşte.</p>
                  <p rend="justify">Îneacă-i, că-i bine.</p>
                  <p rend="justify">De ai snagă-n tine.{48}</p>
                  <p rend="justify">Din nefericire, în bucuria şi înflăcărarea tuturor, nu prevedea nimeni că mai târziu acelaşi cântec, schimbându-i pe suedezi în franţuzi, aveau să-l cânte tot oştenii lui Lubomirski, răzvrătiţi împotriva regelui şi stăpânului legiuit.</p>
                  <p rend="justify">Mai era însă mult timp până atunci. La Lubowla bubuiau treascurile, fumul învăluia turnurile şi parapetele, iar clopotele băteau ca de foc. Curtea în care coborî regele, pridvorul şi scările castelului erau aşternute cu postav roşu. În vase aduse din Italia fumegau arome orientale. Cea mai mare parte din averea neamului Lubomirski: tacâmuri de aur şi argint, chilimuri, covoare, gobelinuri ţesute de mâinile meşterilor flamanzi, statui orologii, dulapuri împodobite cu pietre scumpe, măsuţe încrustate cu sidef şi chihlimbar, fusese, adusă din vreme la Lubowla ca să nu cadă pradă lăcomiei suedezilor; acum toate acestea erau aşternute, agăţate, şi luau ochii, preschimbând castelul într-o reşedinţă ca în basme. Mareşalul înfăţişa înadins această bogăţie, vrednică de un sultan, ca să-i arate regelui că, deşi se întorcea ca un pribeag, fără bani şi fără oştire, neavând aproape nici haine de schimb, era totuşi un stăpânitor puternic, de vreme ce avea slugi atât de avute şi tot pe atât de credincioase. Regele îi înţelese dorinţa şi inima i se umplu de recunoştinţă; îl îmbrăţişa mereu pe mareşal, îi lua capul în mâini şi-i mulţumea. Trimisul papei, deşi obişnuit cu belşugul, se mira cu voce tare de tot ce vedea; îi auziră cu toţii spunându-i grafului Apotyngen că până acum n-avea idee de puterea regelui polon şi, după credinţa lui, înfrângerile dinainte nu se datorau decât unei schimbări trecătoare a norocului care avea să se îndrepte în curând.</p>
                  <p rend="justify">La ospăţul care urmă după odihnă, regele se aşeză pe podină, iar mareşalul ţinu să-l slujească el neîngăduind nimănui să-l înlocuiască. În dreapta regelui luă loc solul papei, Widon, iar în stânga prelatul Leszczyński. Mai încolo, pe amândouă părţile se aşezară dregătorii mireni şi oamenii bisericii: episcopul de Cracovia, cel de Poznań, arhiepiscopul de Lwów, apoi cei de Łuck, Przemyśl şi Chelm, arhidiaconul de Cracovia; mai departe se aflau cei ce aveau în grijă peceţile coroanei şi voievozii; opt la număr, castelanii şi pisarii; dintre căpeteniile oştirii luau parte la ospăţ jupân Wojniłłowicz, jupân Wiktor, jupân Stabkowski şi jupân Baldwin Szurski care conducea călărimea uşoară a lui Lubomirski.</p>
                  <p rend="justify">Altă sală era pregătită pentru şleahticii mai puţin însemnaţi, iar spătăria uriaşă, pentru oamenii de rând, fiindcă în ziua sosirii regelui trebuia să se veselească tot natul.</p>
                  <p rend="justify">La toate mesele nu se vorbea decât de întoarcerea regelui şi de primejdiile grozave întâmpinate pe drum, din care numai mâna lui Dumnezeu îl scăpase. Însuşi Jan Kazimierz începu să povestească despre încăierarea din trecătoare, ridicându-l în slăvi pe cavalerul care oprise cel dintâi înaintarea suedezilor.</p>
                  <p rend="justify">—  Cum îi merge? îl întrebă pe mareşal.</p>
                  <p rend="justify">—  Doftorul stă lângă el şi răspunde de viaţa lui, dar l-au luat în grija lor şi jupâniţele şi nu cred că-i vor lăsa sufletul să zboare dintr-un trup atât de tânăr şi frumos! răspunse mareşalul vesel.</p>
                  <p rend="justify">—  Slavă Domnului! se bucura regele. L-am auzit rostind ceva ce n-avem să repetăm înaintea domniilor voastre, pentru că şi nouă ni se pare că n-am auzit bine sau că a aiurat; dacă se va arăta că-i adevărat, apoi ştiu că veţi avea de ce să vă miraţi.</p>
                  <p rend="justify">—  Numai să nu fie ceva care să te supere pe măria ta!</p>
                  <p rend="justify">—  Nici vorbă de aşa ceva! zise regele. Dimpotrivă, ne-am bucurat grozav, fiindcă se arată că până şi aceia pe care îi socoteam pe bună dreptate cei mai mari vrăjmaşi ai noştri, sunt gata la nevoie să-şi verse sângele pentru noi.</p>
                  <p rend="justify">—  Stăpâne milostiv! se înfierbântă mareşalul, a venit vremea îndreptării, dar sub acest acoperiş, mărita ta, te afli printre oameni care n-au păcătuit niciodată împotriva măriei tale nici măcar cu gândul.</p>
                  <p rend="justify">—  Adevărat, adevărat! răspunse regele. Domnia ta, mareşale, în primul rând!</p>
                  <p rend="justify">—  Sunt sluga umilă a măriei tale!</p>
                  <p rend="justify">La masă larma creştea tot mai mult. Urmară discuţii despre împrejurările politiceşti, despre ajutorul aşteptat în zadar din partea împăratului nemţesc, despre tătari şi viitorul război cu suedezii. Inimile tresăltară de bucurie când mareşalul spuse că solul pe care-l repezise înadins la han se întorsese cu câteva zile înainte cu vestea că patruzeci de mii de luptători, poate chiar o sută de mii, sunt gata să pornească după ce regele se va înţelege cu hanul la Lwów. Acelaşi sol îl înştiinţase că, de frica tătarilor, şi cazacii se întorceau sub ascultarea Republicii.</p>
                  <p rend="justify">—  Jupâne mareşal, îl măguli regele, te-ai gândit la toate mai bine decât noi!</p>
                  <p rend="justify">Înălţă deodată cupa şi strigă:</p>
                  <p rend="justify">—  În sănătatea mareşalului coroanei, gazda şi prietenul nostru!</p>
                  <p rend="justify">—  Nu se poate, stăpâne milostiv! se împotrivi mareşalul. Nu putem să bem în sănătatea nimănui, înainte de a bea în sănătatea măriei tale!</p>
                  <p rend="justify">Mâinile care duceau paharele la gură se opriră la jumătatea drumului, iar Lubomirski, bucuros, înfierbântat, făcu un semn majordomului.</p>
                  <p rend="justify">Slujitorii care mişunau prin sală, se repeziră şi începură să toarne iarăşi licoarea de Malmazia, pe care o scoteau cu căni aurite dintr-un butoiaş de argint. Veselia spori şi mai mult şi toţi aşteptară închinarea mareşalului.</p>
                  <p rend="justify">Majordomul aduse în acest timp două pocale de cristal veneţian, atât de măiestrit lucrate, încât puteau să treacă drept a opta minune a lumii. Cristalul, înflorat şi lustruit poate ani întregi, împrăştia străluciri de diamante; montura fusese lucrată de meşteri italieni. Cupele care apărau sticla scumpă erau din aur sculptat în făpturi mărunte care înfăţişau intrarea triumfală a unei căpetenii la Capitol. Căpetenia se afla într-un car aurit şi înainta pe un drum aşternut cu perle. În urma lui veneau robii cu mâinile legate, un rege într-un turban cu smaragd, şi oştenii cu flamurile şi acvilele romane. Peste cincizeci de figuri erau săpate pe fiecare cupă, mici cât o alună, dar meşterite cu atâta grijă, încât se puteau vedea bine trăsăturile şi simţămintele fiecăreia, semeţia învingătorilor şi suferinţa celor înfrânţi. Cristalul era înţepenit în cupe cu fire de aur filigranate, subţiri ca firele de păr şi arcuite cu migală în frunze de viţă, ciorchini şi flori felurite. Voiurile de filigran se răsuceau în jurul cristalului, unindu-se sus într-un cerc care alcătuia rama pocalului, bătută cu pietre preţioase în şapte culori.</p>
                  <p rend="justify">Majordomul îi dete un pocal regelui, iar pe cel de-al doilea îl întinse mareşalului; amândouă erau pline cu vin de Malmazia. Atunci se ridicară cu toţii de la locurile lor şi mareşalul ridică pocalul, strigând din toate puterile:</p>
                  <p rend="justify">—  Vivat Johannes Casimirus rex!</p>
                  <p rend="justify">—  Vivat, vivat, vivat!</p>
                  <p rend="justify">În clipa aceea, tunurile bubuiră din nou, de se cutremurară pereţii castelului. Şleahticii care ospătau în a doua sală dădură buzna cu paharele pline; mareşalul voia să mai vorbească, dar nu mai era chip, fiindcă glasul îi era acoperit de strigătele: Vivat, vivat, vivat! care nu se mai sfârşeau.</p>
                  <p rend="justify">Mareşalul fu cuprins de asemenea bucurie şi înflăcărare, încât ochii îi sticliră şi golindu-şi pocalul, răcni de-l auziră cu toţii:</p>
                  <p rend="justify">—  Ego ultimus…!</p>
                  <p rend="justify">Spunând acestea, se lovi cu paharul în cap şi cioburile de cristal se împrăştiară în toate părţile pe podea, iar tâmpla magnatului se umplu de sânge.</p>
                  <p rend="justify">Se mirară cu toţii, iar regele spuse:</p>
                  <p rend="justify">—  Jupâne mareşal, nu ne pare rău de pahar, ci de capul domniei tale… Pentru noi preţuieşte foarte mult!</p>
                  <p rend="justify">—  Nu-mi pasă de comori şi giuvaeruri, strigă mareşalul, când am cinstea să te primesc pe măria ta în casă la mine. Vivat Johannes Casimirus rex!</p>
                  <p rend="justify">Majordomul îi dădu altă cupă.</p>
                  <p rend="justify">—  Vivat, vivat, vivat! răsuna fără încetare.</p>
                  <p rend="justify">Zuruitul sticlei sparte se amesteca mereu cu strigătele. Doar episcopii nu urmară pilda mareşalului, deoarece nu le-o îngăduia rangul bisericesc.</p>
                  <p rend="justify">Trimisul papei, necunoscând obiceiul spargerii paharelor în cap, se plecă spre episcopul de Poznań, care şedea alături, şi-i zise:</p>
                  <p rend="justify">—  Pentru Dumnezeu, sunt de-a dreptul uluit… Vistieria vă e goală şi cu asemenea pocal se puteau pune pe picioare şi întreţine două polcuri!</p>
                  <p rend="justify">—  Aşa-i totdeauna la noi, răspunse episcopul de Poznań, clătinând din cap. Când înflăcărarea cuprinde inimile, nu se mai păstrează măsura.</p>
                  <p rend="justify">Într-adevăr, înflăcărarea era din ce în ce mai mare. Spre sfârşitul ospăţului o zare de lumină pătrunse prin ferestrele castelului.</p>
                  <p rend="justify">—  Ce-i asta? întrebă regele.</p>
                  <p rend="justify">—  Stăpâne milostiv! Pofteşte la spectacol! îl îndemnă mareşalul.</p>
                  <p rend="justify">Şi cu paşi şovăitori îl conduse pe rege la fereastră. O privelişte minunată li se înfăţişă ochilor. Curtea era luminată ca ziua. Câteva zeci de butoaie cu smoală aruncau străluciri galbene pe bătătura măturată de zăpadă şi aşternută cu crengi de brad. Din loc în loc, ardeau căldări cu rachiu, împrăştiind lumini albastre. În unele se adăugase sare, ca să lumineze roşu.</p>
                  <p rend="justify">Începură jocurile. Mai întâi cavalerii retezară câteva capete de turci, apoi aruncară din goană suliţe prin inel şi se întrecură în săbii; după aceea, câinii asmuţiţi sfâşiară un urs, iar un muntean vânjos ca Samson zvârli în sus o piatră de moară, prinzând-o din zbor. Petrecură în acest fel până la mijlocul nopţii.</p>
                  <p rend="justify">Astfel îl primi pe rege mareşalul coroanei, deşi suedezii se aflau încă în ţară.</p>
               </div>
               <div type="div3">
                  <head>Capitolul XXVI.</head>
                  <p rend="justify">În toiul ospeţelor şi în îmbulzeala dregătorilor, a şleahticilor şi a oştenilor care se adunau de pretutindeni, regele nu uită de sluga credincioasă care în trecătoarea munţilor oprise cu atâta cutezanţă paloşele suedezilor cu pieptul său, şi a doua zi îl vizită pe jupân Andrzej. Îl găsi cu judecata întreagă şi aproape vesel, deşi palid ca un mort, deoarece printr-o întâmplare fericită tânărul nu avea nici o rană primejdioasă; pierduse, în schimb, mult sânge.</p>
                  <p rend="justify">La vederea regelui, Kmicic se ridică în capul oaselor şi, cu toate că regele stărui să se întindă în pat, nu vru să-l asculte.</p>
                  <p rend="justify">—  Stăpâne milostiv, spuse, peste câteva zile am să încalec şi, cu îngăduinţa măriei tale, am să te însoţesc mai departe, pentru că simt că n-am nimic.</p>
                  <p rend="justify">—  Trebuie să te fi vătămat îngrozitor… E nemaipomenit, să te arunci de unul singur asupra atâtor oşteni!</p>
                  <p rend="justify">—  Mi s-a întâmplat de multe ori, pentru că la o adică sabia şi hotărârea sunt lucrul de căpetenie!… Ei, stăpâne milostiv, semnele de pe trupul meu nu încap nici pe o piele de viţel. Asta-i norocul meu!</p>
                  <p rend="justify">—  Nu te mai plânge de noroc, dai buzna orbeşte în gura lupului şi aşa poţi fi rănit sau omorât cu uşurinţă. Lupţi de multă vreme? Unde te-ai bătut mai înainte?</p>
                  <p rend="justify">O rumeneală fugară coloră chipul palid al lui Kmicic.</p>
                  <p rend="justify">—  Stăpâne milostiv! După ce toţi părăsiseră lupta, eu l-am hărţuit mai departe pe Chowański, de a trebuit să pună un preţ mare pe capul meu.</p>
                  <p rend="justify">—  Ascultă, zise deodată regele, în trecătoare ne-ai spus un lucru de mirare, dar am crezut că te-a doborât fierbinţeala şi ţi s-a întunecat mintea. Acum susţii iarăşi că l-ai hărţuit pe Chowański. Cine eşti? E adevărat că nu eşti Babinicz? Cunoaştem doar cine l-a hărţuit pe Chowański!</p>
                  <p rend="justify">Se aşternu o clipă de tăcere; în sfârşit, tânărul oştean îşi înălţă faţa slăbită şi răspunse:</p>
                  <p rend="justify">—  Aşa-i, stăpâne milostiv!… Nu aiurez, ci spun numai adevărul; eu l-am hărţuit pe Chowański şi de atunci numele meu a devenit cunoscut în toată Republica… Eu sunt Andrej Kmicic, stegarul de Orsza…</p>
                  <p rend="justify">Kmicic închise ochii, îngălbenind tot mai mult, dar când văzu că regele tăcea mirat, vorbi astfel mai departe:</p>
                  <p rend="justify">—  Stăpâne milostiv, eu sunt acel blestemat, osândit pentru ucideri şi samavolnicie, de Dumnezeu şi de oameni, eu l-am slujit pe Radziwiłł şi împreună cu el m-am lepădat de măria ta şi de ţară. Dar acum, ciuruit de spade, călcat de copitele cailor şi fără putere, mă bat cu pumnii în piept, repet: „Mea culpa, mea culpa!” şi-ţi cerşesc părinteasca îndurare… Iartă-mă, stăpâne, pentru că eu singur am părăsit calea cea rea, blestemându-mi faptele de altădată.</p>
                  <p rend="justify">Lacrimile începură să curgă şiroaie din ochii oşteanului care-i săruta mâna regelui. Jan Kazimierz nu şi-o retrase, dar se posomorî şi spuse:</p>
                  <p rend="justify">—  Acela care poartă coroana în această ţară se cuvine să fie gata să ierte pe oricine, aşadar şi pe tine, mai ales că la Jasna Góra şi în timpul călătoriei ne-ai slujit cu credinţă şi ţi-ai pus viaţa în primejdie.</p>
                  <p rend="justify">—  Iartă-mă, stăpâne milostiv!… Scurtează-mi chinurile!</p>
                  <p rend="justify">—  Suntem gata să-ţi iertăm greşelile, dar nu putem uita că, în ciuda virtuţilor acestui popor, neîntinate până acum de dorinţa de a ridica mâna asupra regelui, te-ai oferit prinţului Bogusław să ne răpeşti şi, viu sau mort să ne dai pe mâna suedezilor!</p>
                  <p rend="justify">Cu toate că mai înainte Kmicic spusese că nu e în stare să se ridice din pat, zvâcni în picioare, luă crucea agăţată pe perete şi, cu văpaia în obraji şi ochii arzând de fierbinţeală, începu să vorbească repede:</p>
                  <p rend="justify">—  Jur pe mântuirea sufletului părintelui meu şi al mamei mele, pe rănile lui Christos, jur că nu-i adevărat!… Dacă sunt vinovat, Dumnezeu să mă pedepsească în clipa asta şi să mă ardă în foc veşnic! Stăpâne, dacă nu mă crezi, îmi rup legăturile şi-mi las să mi se scurgă sângele pe care mi l-au mai lăsat suedezii. Nu m-am oferit niciodată. Niciodată asemenea gând n-a încolţit în inima mea… Pentru toate împărăţiile din lume n-aş fi făcut una ca asta… Amin, pe crucea asta, Amin, Amin!</p>
                  <p rend="justify">Şi începu să tremure din pricina aţâţării şi a fierbinţelii.</p>
                  <p rend="justify">—  Aşadar, prinţul a minţit? întrebă regele uimit. De ce oare?</p>
                  <p rend="justify">—  Aşa-i, măria ta, a minţit… Asta-i răzbunarea lui diavolească pentru ce i-am făcut.</p>
                  <p rend="justify">—  Da' ce i-ai făcut?</p>
                  <p rend="justify">—  L-am răpit din mijlocul curtenilor şi oştenilor lui şi am vrut să-l aduc legat la picioarele măriei tale.</p>
                  <p rend="justify">Regele îşi trecu mâna peste frunte.</p>
                  <p rend="justify">—  Hm, hm!… se miră, te credem, dar nu pricepem. Cum aşa? L-ai slujit pe Janusz, dar l-ai răpit pe Bogusław, care era mai puţin vinovat, şi ai vrut să-l aduci legat înaintea noastră…?</p>
                  <p rend="justify">Kmicic vru să răspundă, dar regele văzu cât era de palid şi istovit şi-i zise:</p>
                  <p rend="justify">—  Odihneşte-te şi pe urmă îmi spui totul de la capăt. Te credem, iată mâna noastră!</p>
                  <p rend="justify">Kmicic o duse la buze şi o vreme stătu cu răsuflarea tăiată; se uita la chipul domnului cu o dragoste nemărginită, în cele din urmă, îşi adună puterile şi începu să vorbească:</p>
                  <p rend="justify">—  Am să povestesc totul de la capăt. Am luptat împotriva lui Chowański, dar i-am asuprit şi pe polonezi. În parte, am fost nevoit să nedreptăţesc oamenii, ca să iau ce-mi trebuia, în parte, am făcut-o din samavolnicie, pentru că sângele n-avea astâmpăr în mine… Însoţitorii mei erau şleahtici de neam, dar nu mai buni decât mine… Aşa că, ici tăiam un om, colo dam foc, dincolo goneam pe câte unul cu harapnicul prin zăpadă… Şi aşa mi s-a dus buhul. Pe unde nu călcase vrăjmaşul, lumea mă chema la judecată şi pierdeam de fiecare dată fără să mă înfăţişez. Osândirile veneau una după alta, dar nu-mi păsa de ele; diavolul mă măgulea şi-mi şoptea să-l întrec pe jupân Laszcz care şi-a căptuşit mantaua cu actele de osândă, rămânând de pomină, el şi numele lui…</p>
                  <p rend="justify">—  Pentru că s-a căit şi a murit ca un creştin cucernic, îl întrerupse regele.</p>
                  <p rend="justify">Kmicic se odihni puţin şi-şi urmă vorba:</p>
                  <p rend="justify">—  În acest timp, polcovnicul Billewicz – Billewiczii sunt un neam mare în Samogiţia – şi-a lepădat învelişul trecător şi s-a strămutat pe lumea cealaltă, lăsându-mi în scris un sat şi pe nepoata lui. Nu-mi pasă de sat, fiindcă tot luptându-mă cu vrăjmaşii, am pus mâna pe prăzi bogate şi nu numai că mi-am refăcut averea pustiită de năvălitori, dar am mai şi sporit-o. Şi la Częstochowa mai am ceva parale cu care aş putea cumpăra vreo două sate, ca să nu cer de pomană la nimeni… când ceata mi s-a împuţinat, am plecat să iernăm în părţile Laudei. Acolo am îndrăgit-o atât de mult pe fată, încât n-am mai ştiut pe ce lume mă aflu. Este atât de cinstită şi virtuoasă, încât faţă de ea mă ruşinam pentru faptele mele. Urând păcatul din naştere, m-a îndemnat stăruitor să părăsesc viaţa dinainte, să dreg stricăciunile şi să încep să trăiesc cinstit.</p>
                  <p rend="justify">—  Şi i-ai urmat sfatul?</p>
                  <p rend="justify">—  Da de unde, stăpâne milostiv! Am vrut, ce-i drept, Dumnezeu mi-e martor, am vrut!… Dar vechile păcate nu-i dau pace omului. Mai întâi mi-au cam vătămat oamenii la Upita, lucru pentru care am dat foc târgului…</p>
                  <p rend="justify">—  Pentru Dumnezeu! Asta înseamnă temniţa! se sperie regele.</p>
                  <p rend="justify">—  De-ar fi numai atât, milostive stăpâne! După aceea, şleahticii din Lauda mi-au căsăpit însoţitorii, oşteni vrednici, deşi zurbagii. Nu puteam să nu-i răzbun, aşa că am atacat în aceeaşi noapte aşezarea Butrymilor şi am pedepsit uciderea cu focul şi sabia… M-au biruit însă, pentru că sunt o groază de sărăntoci. Am fost nevoit să mă ascund. Jupâniţa nici nu mai vroia să se uite la mine, fiindcă laudanienii erau părinţii şi ocrotitorii ei hotărâţi prin testament. Inima îmi da ghes spre ea, de-mi venea să-mi sparg capul de pereţi! Neputând să trăiesc fără ea, am strâns o nouă ceată şi am luat-o cu anasâna.</p>
                  <p rend="justify">—  Bătu-te-ar!… Nici tătarii nu fac altfel.</p>
                  <p rend="justify">—  E o purtare nevrednică, recunosc. Dar m-a pedepsit Dumnezeu prin braţul lui jupân Wołodyjowski, care, punându-se în fruntea şleahticilor, mi-a smuls fata, iar pe mine m-a tăiat, de era cât pe ce să-mi dau duhul. Ar fi fost de o sută de ori mai bine, pentru că n-aş mai fi intrat în cârdăşie cu Radziwiłł spre pierzania regelui şi a ţării. Dar cum putea să fie altfel? S-a iscat o nouă judecată… Temniţa, învinuiri grele. Nici eu nu mai ştiam ce să fac, când pe neaşteptate mi-a venit în ajutor voievodul de Wilno.</p>
                  <p rend="justify">—  El te-a ocrotit?</p>
                  <p rend="justify">—  Mi-a trimis împuternicire de chemare la oaste, luându-mă astfel sub oblăduirea lui; aşa am scăpat de judecată. M-am alăturat cu tot sufletul de voievod, socotindu-l singura portiţă de scăpare. Am înjghebat la repezeală un steag din bătăuşi cunoscuţi în toată Lituania. Unul mai bun nu se afla în toată oştirea… L-am adus la Kiejdany. Acolo Radziwiłł m-a primit ca un părinte, mi-a amintit de înrudirea noastră prin neamul Kiszka şi mi-a făgăduit să mă ocrotească. Îşi avea planurile lui… Îi trebuiau oameni dintr-o bucată, în stare de orice, iar eu, ca un prost, mi-am vârât gâtul în laţ. Înainte de a-şi da în vileag gândurile, mi-a poruncit să jur pe crucifix că nu-l voi părăsi niciodată. Socotind că-i vorba de războiul cu suedezii şi cu septentrionii, n-am şovăit nici o clipă şi am jurat.</p>
                  <p rend="justify">Şi a urmat acel ospăţ înfricoşător, când s-a iscălit înţelegerea de la Kiejdany. Trădarea a ieşit la iveală. Ceilalţi polcovnici şi-au zvârlit buzduganele la picioarele hatmanului, dar eu eram legat prin jurământ, ca un câine în lanţ, şi n-am putut să-l părăsesc…</p>
                  <p rend="justify">—  Parcă nouă nu ne-au jurat credinţă toţi aceia care pe urmă ne-au părăsit?… spuse regele cu tristeţe.</p>
                  <p rend="justify">—  Cu toate că nu aruncasem buzduganul de polcovnic, nu voiam nici eu să iau parte la trădare. Cât am mai suferit, stăpâne milostiv, numai unul Dumnezeu ştie! Mă zvârcoleam de durere, de parcă mă frigeau de viu, deoarece şi jupâniţa mea, deşi mă împăcasem cu ea după răpirea aceea, acum mă socotea un trădător şi mă dispreţuia ca pe o jivină scârboasă. Dar eu îi jurasem lui Radzwill că nu-l voi părăsi… Ea, stăpâne milostiv, cu toate că e femeie, are minte de bărbat şi n-o întrece nimeni în credinţă faţă de măria ta!</p>
                  <p rend="justify">—  Dumnezeu s-o binecuvânteze! zise regele. Iată pentru ce ţin şi eu la ea!</p>
                  <p rend="justify">—  Ea vroia să facă din mine un sprijinitor al regelui şi al ţării, dar când a văzut că strădania i se iroseşte în zadar, s-a încrâncenat împotriva mea şi pe cât mă avea de drag înainte, pe atât mă ura acum. În acest timp, Radziwiłł m-a chemat la el şi a încercat să mă convingă. Mi-a dovedit fără putinţă de tăgadă că a făcut bine şi că numai în acest fel putea să scape ţara care se ducea de râpă. Nu sunt în stare să repet toate argumenta lui, atât erau de măreţe; toate păreau că ţintesc numai binele Republicii. L-ar fi convins şi pe unul de o sută de ori mai înţelept, ce să mai vorbesc de mine, un oştean obişnuit! Atunci, măria ta, m-am legat şi mai mult de el, gândind că toţi sunt orbi şi păcătoşi, afară de el care-i cinstit şi vede adevărul. Aş fi sărit şi-n foc pentru el, aşa cum sunt în stare s-o fac acum pentru măria ta, pentru că eu nu ştiu să slujesc şi să îndrăgesc numai pe jumătate…</p>
                  <p rend="justify">—  Am văzut şi noi că aşa este! băgă de seamă Jan Kazimierz.</p>
                  <p rend="justify">—  A avut multe foloase de pe urma mea, zise Kmicic mohorât. Pot să spun că, dacă nu eram eu, nu mai erau nici acele fructe otrăvite ale trădării, fiindcă l-ar fi luat în săbii propria oştire. La asta s-ar fi ajuns. Dragonii, pedestraşii maghiari şi steagurile uşoare îi şi luaseră în săbii pe scoţienii lui Radziwiłł, când am sărit eu cu oamenii mei şi i-am împrăştiat cât ai bate din palme. Mai rămâneau steagurile cartiruite prin alte părţi. Şi pe acelea le-am zdrobit. Numai jupân Wołodyjowski a scăpat din, temniţă şi, cu o hotărâre supraomenească, şi-a condus laudanienii în Podlasie, ca să se unească cu jupân Sapieha. Cei care scăpaseră cu viaţă se adunaseră în mare număr acolo, dar câţi oşteni de nădejde au pierit din pricina mea, numai Dumnezeu ştie. Mărturisesc totul ca la spovedanie… Jupân Wołodyjowski, în trecere prin Podlasie, m-a prins şi pe mine şi a vrut să mă împuşte. Abia am scăpat cu viaţă, ajutat de scrisorile găsite asupra mea, din care se vedea că atunci când era în temniţă şi prinţul vroia să-l omoare, eu l-am rugat stăruitor să-l lase în viaţă. M-a lăsat deci să plec, iar eu m-am întors la Radziwiłł şi l-am slujit mai departe. Dar amărăciunea începea să se strecoare în sufletul meu, eram scârbit de unele fapte ale prinţului, care nu avea nici credinţă, nici cinste, nici conştiinţă, iar de propriu-i cuvânt îi păsa tot atâta cât şi regelui suedez. Atunci am început să mă zburlesc la el. Lui Radziwiłł nu i-a plăcut cutezanţa mea şi, în cele din urmă, m-a trimis cu nişte scrisori…</p>
                  <p rend="justify">—  Spui lucruri de mare însemnătate pentru noi, zise regele, cel puţin acum ştim de la un martor la faţa locului, care pars magna fuit{49} cum s-au petrecut lucrurile…</p>
                  <p rend="justify">—  E adevărat că pars magna fui, răspunse Kmicic. Am plecat bucuros cu scrisorile, pentru că nu mai puteam sta locului. La Pilwiszki l-am întâlnit pe prinţul Bogusław. Am să mă străduiesc din toate puterile să mi-l dea Dumnezeu pe mână şi să mă răzbun pentru minciuna pe care a răspândit-o pe seama mea! Nu numai că nu m-am oferit să fac nimic, stăpâne milostiv, nu numai că asta e o minciună sfruntată, dar tocmai acolo mi s-au deschis ochii, văzând întreaga neruşinare a acestor eretici.</p>
                  <p rend="justify">—  Spune degrabă cum a fost, pentru că nouă ni s-a adus la cunoştinţă că prinţul Bogusław s-a arătat numai de nevoie de partea vărului său.</p>
                  <p rend="justify">—  El, stăpâne milostiv? El e şi mai rău decât Janusz! Păi, în mintea cui a încolţit trădarea mai întâi? N-a fost el acela care l-a ademenit pe prinţul hatman, arătându-i coroana? Dumnezeu să-l judece! Cel puţin Janusz se mai prefăcea. Îndreptăţindu-şi faptele cu bono publico, pe când Bogusław, luându-mă drept un nemernic, mi-a dezvăluit tot ce avea pe suflet. Mi-e şi frică să repet ce mi-a spus… „Republica noastră, zice, trebuie să se ducă dracului; seamănă cu o bucată de postav roşu. Noi nu numai că n-o să punem mâna s-o scăpăm, dimpotrivă, o să tragem şi noi de ea, ca să ne rămână cât mai mult şi nouă… Lituania, zice, trebuie să ne rămână nouă, iar după vărul Janusz o să-mi pun eu pe cap cuşma de mare prinţ, însurându-mă cu fiica lui”.</p>
                  <p rend="justify">Regele îşi acoperi ochii cu mâinile.</p>
                  <p rend="justify">—  Chinuri ale lui Christos! exclamă. Radziwiłłii, Radziejowski, Opaliński… Cum să nu se întâmple ce s-a întâmplat!… Le trebuia coroană şi de aceea voiau să rupă ceea ce a unit Dumnezeu…</p>
                  <p rend="justify">—  Am rămas şi eu încremenit, măria ta! Mi-am turnat apă rece pe cap, ca să nu-mi pierd minţile. Sufletul mi s-a schimbat dintr-o dată, de parcă m-ar fi lovit trăsnetul. M-am înfricoşat de cele ce făcusem. Nu mai ştiam ce să fac. În Bogusław sau în mine să înfig jungherul?… Mugeam ca o fiară prinsă în capcană!… Nu mai vroiam să-i slujesc pe Radziwiłłi, ci să mă răzbun… Dumnezeu mi-a trimis gândul cel bun, m-am dus cu câţiva oameni la cvartirul prinţului Bogusław, l-am atras afară din târg, l-am răpit şi am vrut să-l duc plocon confederaţilor, ca să mă alătur lor şi să intru în slujba măriei tale cu preţul vieţii iui.</p>
                  <p rend="justify">—  Îţi iertăm totul! strigă regele, pentru că te-au înşelat, dar ştiu că le-ai plătit-o! Numai Kmicic putea să se încumete la asemenea faptă. Pentru asta îţi iertăm toate vinile din toată inima, dar spune mai repede, că ard de nerăbdare; ţi-a scăpat?</p>
                  <p rend="justify">—  La prima oprire, mi-a smuls pistolul de la cingătoare… şi a tras în plină faţă… Iată cicatricea… Mi-a omorât oamenii şi a fugit… E un mare viteaz… nu tăgăduiesc, dar ne vom mai întâlni, de-aş şti că atunci îmi va bate ceasul din urmă…!</p>
                  <p rend="justify">Kmicic începu să tragă de pătura cu care era învelit, dar regele îl întrerupse repede:</p>
                  <p rend="justify">—  Şi ca să se răzbune pe tine a născocit scrisoarea aceea?</p>
                  <p rend="justify">—  Întocmai. Rana mi s-a vindecat în pădure, dar sufletul mă durea şi mai rău. Nu mai puteam să mă duc la Wołodyjowski şi la confederaţi, fiindcă laudanienii m-ar fi făcut chisăliţă… Ştiind că prinţul hatman avea să pornească asupra lor, i-am prevenit să stea cu toţii laolaltă. Asta a fost prima faptă bună, fiindcă altminteri Radziwiłł i-ar fi nimicit pe rând: acum însă l-au biruit ei şi, după câte aud, l-au împresurat… Să le ajute Dumnezeu, iar pe el să-l pedepsească, Amin!</p>
                  <p rend="justify">—  Dacă nu s-a întâmplat până acum, o să se întâmple curând, zise regele. Şi pe urmă ce-ai făcut?</p>
                  <p rend="justify">—  Neputând să te slujesc alături de confederaţi, am hotărât să viu la măria ta şi să-mi plătesc vinile de altădată, prin credinţă statornică. Dar cum puteam veni? Cine l-ar fi primit pe Kmicic? Cine i-ar fi dat crezare, cine nu i-ar fi strigat în faţă că e un trădător? Mi-am luat deci numele de Babinicz şi, străbătând toată Republica, am ajuns la Częstochowa. Dacă am fost sau nu de mare folos acolo, să depună mărturie preotul Kordecki. Zi şi noapte nu mă gândeam decât să plătesc pagubele aduse ţării, să-mi vărs sângele pentru ea, să-mi recapăt faima şi bunul renume. Ce-a mai fost, ştii şi măria ta, pentru că ai fost de faţă. Dacă inima-ţi bună de părinte te îndeamnă, dacă foloasele aduse în noua slujbă au întrecut vechile păcate sau măcar le-au şters, primeşte-mă, stăpâne, în inima-ţi binevoitoare, pentru că toţi s-au lepădat de mine şi nimeni nu-mi poate mângâia sufletul afară de măria ta… Numai tu, stăpâne, îmi cunoşti părerea de rău şi lacrimile mele!… sunt un blestemat care a trădat şi şi-a călcat jurământul, dar mi-e dragă ţara asta şi măria ta… şi Dumnezeu mă vede că vreau să vă slujesc pe amândoi!</p>
                  <p rend="justify">Lacrimi amare şiroiră din ochii tânărului şi aproape că se înecă de plâns, iar regele, ca un adevărat părinte cu inimă largă, îi luă capul în mâini şi începu să-l sărute pe frunte şi să-l aline:</p>
                  <p rend="justify">—  Jedrek, ţinem la tine ca la copilul nostru… Ţi-am spus doar că ai păcătuit fără să vrei, dar câţi nu păcătuiesc cu bună ştiinţă?… Te iertăm din toată inima, fiindcă ţi-ai plătit greşelile. Linişteşte-te, Jedrek! Nu sunt puţini cei care s-ar făli bucuroşi cu meritele tale… Pe legea meu, noi te iertăm, iar ţara te va ierta şi ea, ba îţi rămânem şi datori! Haide, lasă plânsul!</p>
                  <p rend="justify">—  Dumnezeu să te răsplătească, măria ta, pentru bunăvoinţa pe care mi-o arăţi! rosti oşteanul printre lacrimi. Şi aşa, tot va trebui să sufăr pe lumea cealaltă pentru jurământul pe care i l-am făcut lui Radziwiłł; chiar dacă n-am ştiut pentru ce jur, jurământul rămâne jurământ.</p>
                  <p rend="justify">—  Dumnezeu nu te va osândi, răspunse regele, deoarece ar trebui să trimită în iad jumătate din Republică, adică pe toţi aceia care şi-au călcat jurământul de credinţă faţă de noi.</p>
                  <p rend="justify">—  Nădăjduiesc şi eu, stăpâne milostiv, că n-am să ajung în iad, mi-a făgăduit şi părintele Kordecki, dar nici el nu ştia dacă voi putea scăpa de purgatoriu. E greu să te tot frigă o sută de ani şi mai bine… Dar ce să-i faci? Multe îndură omul întărit de nădejdea mântuirii, iar rugăciunile ar putea şi ele să-mi scurteze chinurile.</p>
                  <p rend="justify">—  Să n-ai nici o grijă! îl linişti Jan Kazimierz. Îl vom convinge pe trimisul papei să citească o slujbă pentru tine… Cu asemenea apărător, nu vei fi nedreptăţit… Ai încredere în mila lui Dumnezeu!</p>
                  <p rend="justify">Kmicic zâmbi printre lacrimi.</p>
                  <p rend="justify">—  Cu ajutorul lui Dumnezeu, zise, o să-mi recapăt puterile şi o să mai sting din viaţă câţiva suedezi. Meritele mele vor creşte astfel nu numai în cer, ci şi pe pământ, îndreptându-mi renumele.</p>
                  <p rend="justify">—  Nu te mai necăji, cât priveşte bunul tău renume, vom avea grijă să fii răsplătit cum se cuvine. Când se vor linişti vremurile, vom aduce la cunoştinţa tuturor meritele tale care nu sunt mici şi vor fi şi mai mari. O să poruncesc să se discute şi în adunarea Seimului, aşa că-ţi vei recăpăta cinstea şi toate drepturile.</p>
                  <p rend="justify">—  Stăpâne şi părinte milostiv, când se va aşeza liniştea ori chiar mai înainte, voi fi tras în judecată şi de asta nu mă poţi scăpa nici măria ta. Dar să nu mai vorbim!… N-am să mă las câtă vreme îmi va bate inima şi voi putea ţine sabia în mână… Ce fac însă cu jupâniţa? Oleńka o cheamă stăpâne milostiv! Ehei, multă vreme a trecut de când n-am mai văzut-o! Cât am mai suferit din pricina ei! Cu toate că uneori am vrut să mi-o smulg din mână şi m-am luptat cu dragostea aşa cum te lupţi cu un urs, degeaba mi-a fost truda, că tot n-am izbutit să scap de ea!</p>
                  <p rend="justify">Jan Kazimierz râse cu bunăvoinţă.</p>
                  <p rend="justify">—  Cu ce te putem ajuta noi, bietul de tine?</p>
                  <p rend="justify">—  Păi, cine mai poate să mă ajute, dacă nu măria ta? E o regalistă înfocată şi n-o să-mi ierte niciodată isprăvile de la Kiejdany. Se va lăsa convinsă numai dacă măria ta ai să-mi dai mărturie că m-am schimbat şi m-am întors de bunăvoie în slujba măriei tale şi a ţării, pe scurt, că n-am venit atras de cine ştie ce răsplată, ci din proprie voinţă şi căinţă.</p>
                  <p rend="justify">—  Dacă este vorba numai de atâta lucru, o s-o rugăm şi noi, iar dacă-i de partea noastră, cum spui, rugămintea ne va fi ascultată. Numai să fie slobodă şi să nu fi păţit ceva, cum lesne se poate întâmpla în vreme de război…</p>
                  <p rend="justify">—  Îngerii o vor păzi</p>
                  <p rend="justify">—  Merită, într-adevăr. Iar ca să-ţi dea pace tribunalele, vei face astfel: vor începe curând chemările la oaste; de vreme ce ruşinea apasă încă asupra ta, cum zic ei, nu putem să-ţi dăm împuternicire pe numele de Kmicic, dar îţi vom da pe numele de Babinicz; ai să înrolezi şi tu oşteni, lucru care nu poate fi decât în folosul ţării, că vedem că eşti luptător viforos şi cu experienţă. Ai să pleci la luptă sub conducerea castelanului de Kiev; vei avea astfel prilejul să te acoperi de faimă, deşi primejdiile nu vor lipsi. La nevoie, vei începe să-i hărţuieşti şi pe suedezi, cum l-ai hărţuit pe Chowański. Îndreptarea ta şi faptele bune au început de când te numeşti Babinicz… Păstrează dar acest nume şi judecăţile te vor lăsa în pace. Iar când vei străluci ca un soare, când se va vorbi în toată Republica de isprăvile tale, atunci poate să afle toată lumea cine-i viteazul. Oricine se va ruşina să tragă în judecată asemenea războinic… Între timp, unii vor pieri, pe alţii ai să-i îmbunezi… Multe documente se vor pierde, iar noi îţi făgăduim încă o dată că-ţi vom lăuda meritele şi vom stărui în adunarea Seimului să fii răsplătit, deoarece în ochii noştri o meriţi pe deplin de pe acum.</p>
                  <p rend="justify">—  Stăpâne milostiv!… Ce-am făcut eu, ca să merit atâta bunăvoinţă?</p>
                  <p rend="justify">—  Mai mult decât alţii care cred că li se cuvine de drept. Aşa că, fii fără grijă, sprijinitor drag, fiindcă socotesc că şi regalista va fi tot a ta şi, cu ajutorul Celui de Sus, îmi veţi spori în curând oamenii de credinţă…</p>
                  <p rend="justify">Deşi bolnav, Kmicic se ridică repede din pat şi căzu cât era de lung la picioarele regelui.</p>
                  <p rend="justify">—  Pentru Dumnezeu, ce faci? strigă regele. Îţi curge sânge! Jedrek!… Hei, veniţi careva aici!</p>
                  <p rend="justify">Intră în pripă însuşi mareşalul care-l căuta de multă vreme pe rege prin castel.</p>
                  <p rend="justify">—  Sfinte Jerzy, apărătorul meu, ce-mi văd ochii?! strigă, văzându-l pe rege ridicându-l cu mâinile lui pe jupân Kmicic.</p>
                  <p rend="justify">—  Asta e jupân Babinicz, cel mai iubit oştean al meu şi sluga cea mai credincioasă care mi-a scăpat viaţa ieri, spuse regele. Jupâne mareşal, ajută-mă să-l urcăm în pat.</p>
               </div>
               <div type="div3">
                  <head>Capitolul XXVII.</head>
                  <p rend="justify">De la Lubowla, regele plecă spre Dukla, Krosno, Lańcut, şi Lwów, însoţit de mareşalul coroanei, mulţi episcopi, dregători şi senatori, precum şi de steagurile de curte şi simbriaşi. Aşa cum râul puternic, curgând prin ţară, adună toate apele mai mici, tot aşa şi alaiul regal creştea mereu, împreunându-se cu noile cete. Veneau alături de stăpânul legiuit magnaţi, şleahtici şi oşteni, de unul singur sau în grupuri, şi mulţimi întregi de ţărani înarmaţi, înverşunaţi de ură împotriva suedezilor.</p>
                  <p rend="justify">Frământarea se lăţise pretutindeni şi rânduiala războiului începea să se simtă. Apărură ordonanţele de la Sącz: una a lui Konstanty Lubomirski, mareşalul ordinului cavalerilor, a doua a lui Jan Wielopolski, castelanul de Wojnicz. Amândouă chemau la arme pe toţi şleahticii din ţinutul Cracoviei. Acum ştiau cu toţii în jurul cui să se adune; cei care nu se înfăţişau aveau să sufere pedeapsa legii. Ordonanţa regelui îi puse în picioare până şi pe cei mai zăbavnici.</p>
                  <p rend="justify">Dar nu mai era nevoie de ameninţări, deoarece înflăcărarea cuprinsese toate stările. Încălecau cu toţii, bătrâni şi flăcăiandri, femeile îşi dădeau podoabele şi veşmintele, unele vrând să pornească şi ele la luptă.</p>
                  <p rend="justify">Prin fierării, ţiganii băteau ziua şi noaptea cu ciocanele, prefăcând în arme uneltele nevinovate ale plugarilor. Satele şi oraşele se goleau, fiindcă bărbaţii plecau la luptă. Din munţii silhui coborau întruna cete de oameni pe jumătate sălbatici. Forţele regelui creşteau cu fiecare clipă.</p>
                  <p rend="justify">Îi ieşeau în întâmpinare preoţii cu crucea şi prapurii, rabinii în fruntea cahalului{50}; înaintarea lui semăna cu un marş triumfal. De pretutindeni soseau veşti îmbucurătoare, de parcă le aducea vântul.</p>
                  <p rend="justify">Oamenii puneau mâna pe arme nu numai în aceste părţi ale ţării, care nu fuseseră cotropite de duşmani. Peste tot, în cele mai depărtate judeţe şi olaturi, prin oraşe, sate, aşezări şi prin pădurile neumblate îşi înălţa capul războiul înfricoşător al răzbunării. Cu cât mai jos căzuse poporul înainte, cu atât mai sus îşi înălţa capul acum, renăştea, se schimba şi cuprins de însufleţire nu pregeta să-şi scormonească rănile ogoite, ca să-şi mântuiască sângele de sevele otrăvite.</p>
                  <p rend="justify">Se vorbea, de asemenea, tot mai mult despre unirea şleahticilor şi a oştenilor, în fruntea cărora aveau, să stea bătrânul mare hatman, Rewera Potocki, şi hatmanul de câmp, Lanckoroński, voievodul rutean, şi jupân Ştefan Czarniecki, castelanul de Kiev, şi jupân Paweł Sapieha, voievodul de Witebsk, şi prinţul stolnic de Lituania, Michał Radziwiłł, stăpânitor puternic, doritor să şteargă pata cu care mânjise neamul Janusz, şi jupân Krzysztof Tyszkiewicz, voievodul de Czernihów, şi mulţi alţi senatori, dregători, oşteni şi şleahtici.</p>
                  <p rend="justify">Scrisorile se încrucişau zilnic între aceştia şi mareşalul coroanei care nu voia ca asemenea unire să se facă fără el. Veştile erau tot mai sigure şi în cele din urmă se auzi că hatmanii, şi odată cu ei oştirea, îi părăsiseră pe suedezi şi alcătuiseră Confederaţia de la Tyszowce pentru apărarea regelui şi a ţării.</p>
                  <p rend="justify">Regele ştia şi el mai demult de această unire, fiindcă împreună cu regina, deşi se aflau departe, osteniseră destul prin scrisori pentru înfăptuirea ei; neputând să ia parte el însuşi, Jan Kazimierz aştepta cu nerăbdare trimişii confederaţilor. Într-adevăr, înainte de a ajunge la Lwów, veniră la el jupân Służewski şi jupân Domaszewski, judele de Luków, aducându-i jurământul de credinţă din partea confederaţilor şi actul de înfiinţare spre iscălire.</p>
                  <p rend="justify">Regele citi actul în adunarea episcopilor şi a senatorilor. Inimile tuturor se umplură de bucurie, sufletele înălţară rugă de mulţumire lui Dumnezeu, deoarece acea faimoasă confederaţie nu vestea numai trezirea, ci şi schimbarea acestui popor despre care năvălitorul putea să spună până nu demult că e lipsit de credinţă, de dragoste de ţară şi de conştiinţă, neavând nici o rânduială sau statornicie, nici una din acele virtuţi ce ţin unite popoarele.</p>
                  <p rend="justify">Mărturia acestor virtuţi se afla acum înaintea regelui în actul înfiinţării confederaţiei şi în ordonanţa acesteia. Se vorbea în ea despre lipsa de credinţă a lui Carol Gustav, despre călcarea jurămintelor şi a făgăduielilor, despre cruzimile ghinărarilor şi ale oştenilor, pe care nu le făptuiau nici cele mai sălbatice noroade, despre pângărirea bisericilor, asuprire, lăcomie şi jafuri, despre vărsarea de sânge nevinovat, declarându-se război pe viaţă şi pe moarte, cotropitorilor scandinavi. Ordonanţa, ameninţătoare ca trâmbiţa unui arhanghel, chema la oaste nu numai pe oşteni, ci toate stările şi naţiile Republicii. „Toţi infames – glăsuia ordonanţa – banniti şi proscripti trebuie să se ridice la luptă” Cavalerii aveau să încalece, să-şi pună viaţa în primejdie şi din avutul lor să alcătuiască cete de pedestraşi, cei bogaţi mai multe, cei mai puţin avuţi mai puţine, fiecare după puterea şi averea lui.</p>
                  <p rend="justify">„Deoarece în această ţară aeque bona şi mala{51} aparţin tuturor, la fel trebuie împărţite şi primejdiile. Oricine se socoteşte a fi şleahtic, statornicit în vreo aşezare sau nu, chiar dacă are mai mulţi copii, sunt obligaţi cu toţii să meargă la războiul împotriva vrăjmaşului Republicii. Căci şleahtici fiind cu toţii, mai presus ori mai prejos prin naştere, şi având dreptul lor, aceleaşi slujbe, ranguri şi binefaceri, să fim dară deopotrivă şi întru apărarea libertăţilor şi beneficiorum…”</p>
                  <p rend="justify">Astfel înţelegea ordonanţa egalitatea şleahticilor. Regele, episcopii şi senatorii, care purtau de mult în inima lor gândul îndreptării Republicii, vedeau cu mirare că şi poporul era pregătit pentru acele schimbări, fiind gata să păşească pe drumuri noi, să lepede rugina şi putregaiul şi să înceapă altă viaţă.</p>
                  <p rend="justify">„Prin aceasta, se scria, oricărui plebeiae conditionis îi deschidem calea spre benemerendi în Republică, arătându-i şi oferindu-i, după legământul de mai sus prilejul de a ajunge la faima, slujbele şi binefacerile de care gaudet{52} starea şleahticilor…”</p>
                  <p rend="justify">Când se citi această parte, printre cei de faţă se înstăpâni o tăcere adâncă. Aceia care, alături de rege, doreau din tot sufletul să deschidă oamenilor din stările de jos calea spre drepturile şleahticilor, credeau că vor fi nevoiţi să sufere, să se zbată şi să înlăture multe piedici, că mulţi ani vor trebui să treacă înainte de a putea vorbi fără primejdie de asemenea lucruri. Când colo, şleahticii înşişi, atât de îndărătnici şi de înapoiaţi până atunci ori de câte ori venea vorba de drepturile lor, deschideau larg porţile mulţimii cenuşii a ţăranilor.</p>
                  <p rend="justify">Prinţul primat se ridică, însufleţit parcă de duhul prorociei, şi spuse:</p>
                  <p rend="justify">—  Urmaşii vor pomeni în veac această confederaţie, pentru că aţi introdus acest punctum, iar dacă vreunul va socoti vremea noastră ca o decădere a vechilor virtuţi polone, ceilalţi se vor împotrivi, arătând spre voi.</p>
                  <p rend="justify">Preotul Gębicki era bolnav, aşa că neputând vorbi, făcu doar semnul crucii asupra actului de înfiinţare şi a solilor.</p>
                  <p rend="justify">—  Parcă-l vedem pe vrăjmaş plecând cu ruşine din aceste locuri! spuse regele.</p>
                  <p rend="justify">—  Să dea Dumnezeu să se întâmple cât mai repede!… strigară amândoi trimişii.</p>
                  <p rend="justify">—  Domniile voastre veţi merge cu noi la Lwów, le spuse regele, unde vom întări înfiinţarea confederaţiei şi, cu acest prilej, nu vom întârzia să închegăm şi altă unire pe care n-o vor putea frânge nici puterile iadului.</p>
                  <p rend="justify">Trimişii şi senatorii se uitară unii la alţii, parcă întrebându-se despre ce unire este vorba, dar regele tăcea, doar chipul îi împrăştia tot mai multă lumină; luă iarăşi actul în mână, îl citi a doua oară, zâmbi şi întrebă deodată:</p>
                  <p rend="justify">—  Au fost mulţi potrivnici?</p>
                  <p rend="justify">—  Stăpâne milostiv, răspunse jupân Domaszewski, confederaţia a luat fiinţă unanimitate la îndemnurile hatmanilor, ale voievodului de Witebsk şi ale lui jupân Czarniecki. Dintre şleahtici nu s-a împotrivit nici unul, atât sunt de însufleţiţi de dragostea de ţară şi de rege şi de înverşunaţi contra suedezilor.</p>
                  <p rend="justify">—  Am hotărât dinainte, adăugă jupân Służewski, că nu va fi ca la adunarea Seimului, ci va hotărî pluralitas, astfel că nici un veto nu mai putea să strice lucrarea, iar potrivnicul ar fi fost luat îndată în săbii. Au spus cu toţii că trebuie să sfârşim cu liberum veto care înseamnă domnia unuia şi robia tuturor.</p>
                  <p rend="justify">—  Vorbele domniei tale sunt de aur! spuse preotul primat când Republica se va îndrepta, nu ne vom mai teme de nici un vrăjmaş.</p>
                  <p rend="justify">—  Voievodul de Witebsk unde se află? întrebă regele.</p>
                  <p rend="justify">—  În noaptea care a urmat iscălirii înţelegerii, a plecat, la oastea lui de la Tykocin, unde îl ţine împresurat pe prinţul voievod de Wilno, trădătorul. Până acum socot că a şi pus mâna pe el, viu sau mort.</p>
                  <p rend="justify">—  Era chiar atât de sigur că-l va înfrânge?</p>
                  <p rend="justify">—  Aşa cum ziua urmează nopţii. Vânzătorul a fost părăsit până şi de slugile cele mai credincioase. Doar o mână de suedezi se mai apără acolo şi nu pot primi ajutor de nicăieri. La Tyszowce jupân Sapieha a spus aşa: „Am vrut să mai întârzii o zi, fiindcă până seara aş fi sfârşit cu Radziwiłł!… Dar asta-i o treabă mai însemnată decât Radziwiłł, pentru că pe el îl pot prinde şi fără mine, e de ajuns un steag de oşteni.”</p>
                  <p rend="justify">—  Slavă Domnului! se bucură regele. Dar jupân Czarniecki unde este?</p>
                  <p rend="justify">—  S-au strâns atâţia şleahtici şi cavaleri de nădejde în jurul lui, încât într-o singură zi a pus pe picioare un steag întreg şi a pornit îndată asupra suedezilor. Pe unde poate fi acum, nu ştim.</p>
                  <p rend="justify">—  Şi hatmanii?</p>
                  <p rend="justify">—  Hatmanii aşteaptă cu nerăbdare poruncile măriei tale, chibzuiesc amândoi asupra războiului ce va să vie şi se înţeleg la Zamość cu starostele de Kaluża. În acest timp, polcurile vin zilnic la ei odată cu zăpada.</p>
                  <p rend="justify">—  Îi părăsesc cu toţii pe suedezi?</p>
                  <p rend="justify">—  Chiar aşa, stăpâne milostiv! Hatmanii au primit o deputăţie şi de la oştenii lui jupân Koniecpolski, care se află alături de Carol Gustav. Până şi aceştia ar fi bucuroşi să se întoarcă în slujba măriei tale, cu toate că regele suedez nu se arată zgârcit cu măgulirile şi făgăduielile de tot felul. Au spus că, deşi nu pot să recedere numaidecât, o vor face la cel dintâi prilej, deoarece li s-a scârbit cu atâtea ospeţe, măguliri, clipiri din ochi şi bătăi din palme. Abia mai pot răbda.</p>
                  <p rend="justify">—  De pretutindeni numai veşti bune. Îşi revin cu toţii, rosti regele. Slavă Sfintei Fecioare!… E cea mai fericită zi din viaţa noastră, iar a doua va fi atunci când cel din urmă vrăjmaş va fi izgonit din Republică.</p>
                  <p rend="justify">Jupân Domaszewski lovi garda săbiei cu palma.</p>
                  <p rend="justify">—  Doamne fereşte de una ca asta! se împotrivi.</p>
                  <p rend="justify">—  Cum aşa? întrebă regele mirat.</p>
                  <p rend="justify">—  Adică cei din urmă nădrăgar să iasă din hotarele Republicii pe propriile picioare? Nu se poate, stăpâne milostiv! Păi, noi de ce mai purtăm sabia la şold?</p>
                  <p rend="justify">—  Bătu-te-ar să te bată, domnia ta! se veseli Jan Kazimierz. Ăsta zic şi eu curaj!</p>
                  <p rend="justify">Dar jupân Służewski, vrând să nu rămână mai prejos de jupân Domaszewski, strigă:</p>
                  <p rend="justify">—  Pe legea mea, nu sunt de aceeaşi părere şi voi fi primul care voi spune veto. Nu ne vom mulţumi să-i gonim din ţară, ci îi vom urmări până acasă!</p>
                  <p rend="justify">Primatul începu să clatine din cap şi să râdă cu bunăvoinţă.</p>
                  <p rend="justify">—  Ehei, şleahticii încalecă pe cai şi nu se mai opresc! Dumnezeu să vă binecuvânteze, dar luaţi-o mai domol! Vrăjmaşul n-a plecat încă!</p>
                  <p rend="justify">—  Vin! strigă regele. Vrem să bem cu confederaţii.</p>
                  <p rend="justify">—  Oamenii s-au schimbat şi norocul se va schimba şi el! rosti părintele Gębicki cu glasul slab.</p>
                  <p rend="justify">—  Vin! strigă regele. Vrem să bem cu confederaţii pentru această schimbare!</p>
                  <p rend="justify">Se aduse vin, dar odată cu feciorii de casă intră şi camerdinerul regelui şi spuse:</p>
                  <p rend="justify">—  Stăpâne milostiv, a sosit jupân Krzysztoporski de la Częstochowa şi doreşte să se închine măriei tale.</p>
                  <p rend="justify">În curând intră un şleahtic înalt şi slab care privea pe sub sprâncene ca un ţap. Făcu o plecăciune adâncă în faţa regelui, apoi se înclină cu semeţie înaintea dregătorilor şi zise:</p>
                  <p rend="justify">—  Lăudat fie numele Domnului!</p>
                  <p rend="justify">—  Acum şi în vecii vecilor, răspunse regele. Ce se aude pe acolo?</p>
                  <p rend="justify">—  E un ger grozav, măria ta, de-ţi îngheaţă răsuflarea.</p>
                  <p rend="justify">—  Pentru Dumnezeu, domnia ta, vorbeşte despre suedezi, nu despre frig! strigă Jan Kazimierz.</p>
                  <p rend="justify">—  Păi, ce să mai vorbesc de ei, stăpâne, dacă nu mai sunt la Częstochowa! răspunse de-a dreptul jupân Krzysztoporski.</p>
                  <p rend="justify">—  A ajuns şi la noi vestea asta, răspunse regele bucuros, dar numai din vorbele oamenilor, pe când domnia ta vii chiar de la mânăstire… Ai fost martor la faţa locului şi apărător?</p>
                  <p rend="justify">—  Întocmai, măria ta, am luat parte la apărare şi am fost martor la minunile Sfintei Fecioare…</p>
                  <p rend="justify">—  Fără margini e bunăvoinţa ei! zise regele, înălţându-şi ochii spre cer, numai s-o merităm şi de acum încolo…</p>
                  <p rend="justify">—  Multe-am văzut la viaţa mea, dădu răspuns Krzysztoporski, dar astfel de minuni nu mi-a fost dat să mai văd. Preotul Kordecki înfăţişează totul amănunţit în scrisoarea asta.</p>
                  <p rend="justify">Jan Kazimierz luă repede scrisoarea pe care i-o întindea Krzysztoporski şi începu să citească. În răstimpuri se întrerupea din citit şi începea să se roage, apoi iarăşi se întorcea la scrisoare. Pe faţă i se răsfrângeau simţăminte de bucurie; în cele din urmă, îşi înălţă ochii spre Krzysztoporski:</p>
                  <p rend="justify">—  Preotul Kordecki ne scrie, spuse, că aţi pierdut un mare viteaz, un oarecare Babinicz, care a aruncat în aer balimezul suedez!</p>
                  <p rend="justify">—  S-a jertfit pentru noi toţi, stăpâne milostiv! Unii însă cred că trăieşte şi numai Dumnezeu ştie care-i adevărul; nefiind siguri de nimic, n-am încetat să-l plângem, deoarece, dacă n-ar fi fost isprava-i vitejească, ne-am fi descurcat tare greu…</p>
                  <p rend="justify">—  Dacă-i aşa nu-l mai plângeţi, fiindcă jupân Babinicz trăieşte şi se află la noi. El ne-a înştiinţat cel dintâi că suedezii, neputând înfrânge voinţa lui Dumnezeu, se gândesc să părăsească asediul… Iar după aceea, ne-a adus foloase atât de însemnate, încât nici noi nu ştim cum să-l răsplătim.</p>
                  <p rend="justify">—  Oho, ce-o să se mai bucure preotul Kordecki! strigă şleahticul cu bucurie, dar dacă jupân Babinicz trăieşte, înseamnă că se bucură de bunăvoinţa Maicii Domnului… Ce se va mai bucura părintele Kordecki! Ţinea la el mai mult decât ţine un tată la copilul lui! Măria ta o să-mi îngădui şi mie să-i dau bineţe lui jupân Babinicz, deoarece un asemenea viteaz nu se mai află în toată Republica!</p>
                  <p rend="justify">Regele începu iarăşi să citească şi după o clipă exclamă:</p>
                  <p rend="justify">—  Ce auzim? După ce au ridicat împresurarea, au mai încercat încă o dată să cucerească mânăstirea?</p>
                  <p rend="justify">—  Odată plecat, Miller nu s-a mai arătat, dar Wrzeszczowicz s-a întors pe neaşteptate, crezând pesemne că va găsi porţile deschise. Aşa s-a şi întâmplat, dar ţăranii s-au aruncat asupra lui cu atâta îndârjire, încât a plecat cu coada-ntre picioare. De când e lumea lume nu s-a mai pomenit ca prostimea să lupte cu atâta avânt la câmp deschis împotriva călărimii. Pe urmă au venit jupân Czarniecki şi jupân Kulesza şi l-au nimicit.</p>
                  <p rend="justify">Regele se întoarse spre senatori:</p>
                  <p rend="justify">—  Vedeţi, domniile voastre, cum se ridică aceşti sărmani plugari întru apărarea ţării şi a sfintei credinţe!</p>
                  <p rend="justify">—  E prea adevărat, milostive stăpân! întări Krzysztoporski. Toate satele din jurul Częstochowei sunt pustii, pentru că ţăranii au plecat cu coasele la luptă. Războiul s-a încins pretutindeni şi suedezii trebuie să se ţină laolaltă. Dacă ţăranii prind vreunul, îl chinuiesc atâta, încât ar fi fost mai bine pentru el să intre în iad dintr-o dată. Ce mai tura-vura, cine nu pune mâna pe arme în Republica noastră?! Câinii nu trebuiau să împresoare Częstochowa… De atunci a început să le ardă pământul sub picioare!</p>
                  <p rend="justify">—  De-acum încolo, cei care se împotrivesc cu braţul înarmat nu vor mai răbda asuprirea, răspunse regele, aşa să-mi ajute Dumnezeu şi Sfânta Cruce!</p>
                  <p rend="justify">—  Amin! adăugă primatul.</p>
                  <p rend="justify">În acest timp, Krzysztoporski se lovi cu palma peste frunte:</p>
                  <p rend="justify">—  Gerul mi-a întunecat mentem, măria ta, zise. Am uitat să-ţi spun că voievodul de Poznań, mişelul, a murit pe neaşteptate.</p>
                  <p rend="justify">Jupân Krzysztoporski, ruşinându-se pesemne că-l făcuse mişel pe un mare senator înaintea regelui şi a dregătorilor, adăugă încurcat:</p>
                  <p rend="justify">—  Am vrut să-l umilesc numai pe trădător, nu şi rangul lui.</p>
                  <p rend="justify">Dar nimeni nu-i mai auzi vorbele, deoarece se uitau cu toţii la rege care spuse:</p>
                  <p rend="justify">—  Demult, încă de pe când trăia jupân Opaliński, l-am desemnat pe jupân Jan Leszczyński să fie voievod de Poznań. Să primească deci această însărcinare şi s-o ducă la îndeplinire cu mai multă vrednicie… Se vede că Dumnezeu a început judecata acelora care au dus ţara de râpă, pentru că se prea poate ca în această clipă să dea socoteală de faptele sale înaintea înaltului judecător şi prinţul voievod de Wilno…</p>
                  <p rend="justify">Aici se întoarse spre episcopi şi senatori:</p>
                  <p rend="justify">—  E timpul să ne grăbim la război şi în această privinţă dorim să auzim părerea domniilor voastre.</p>
               </div>
               <div type="div3">
                  <head>Capitolul XXVIII.</head>
                  <p rend="justify">În clipa în care regele spunea că voievodul de Wilno se află înaintea judecăţii lui Dumnezeu, vorbea ca un proroc, deoarece în acel timp întâmplările de la Tykocin luaseră sfârşit.</p>
                  <p rend="justify">În ziua de 25 decembrie, jupân Sapieha, voievodul de Witebsk, era atât de sigur de căderea Tykocinului, încât plecă la Tyszowce lăsând conducerea luptei în seama lui jupân Oskierko. Porunci, în schimb, ca ultima năvală, care avea să urmeze curând, să nu aibă loc decât după venirea lui; adunându-i pe polcovnicii mai însemnaţi, le vorbi astfel:</p>
                  <p rend="justify">—  Mi-a ajuns la ureche că unii dintre şleahtici, după cucerirea castelului, vor să-l ia în săbii pe prinţul voievod de Wilno… Dacă cetatea va cădea în lipsa mea, lucru foarte cu putinţă, vă înştiinţez că nu îngădui nimănui să ridice braţul asupra lui. Primesc şi eu scrisori de la cine domniile voastre nici măcar nu visaţi, ca punând mâna pe el, să nu-l las în viaţă… Dar nu vreau să dau ascultare acestor porunci, nu din compătimire, pentru că trădătorul nu o merită, ci pentru că eu nu am dreptul de a-i lua viaţa. Am să-l duc mai bine la judecata Seimului, ca să slujească drept pildă urmaşilor şi să se ştie că măreţia neamului şi rangurile nu pot răscumpăra asemenea trădare, nu pot feri pe nimeni de pedeapsa obştei.</p>
                  <p rend="justify">Astfel glăsui voievodul, dar mai multă vreme, fiindcă, deşi de bună-credinţă, avea slăbiciunea de a se socoti un mare vorbitor şi îi plăcea să se desfăşoare întotdeauna mai mult decât era nevoie, ascultându-şi cu plăcere propriile cuvinte şi închizând ochii la întorsăturile mai izbutite.</p>
                  <p rend="justify">—  Atunci trebuie să-mi bag mâna în apă fiartă, răspunse jupân Zagłoba, fiindcă mă mănâncă grozav… Vreau să spun însă că dacă eu aş cădea în mâinile lui, Radziwiłł n-ar aştepta nici până la apusul soarelui, ca să-mi reteze capul. Ştie el prea bine din pricina cui l-au părăsit oştenii şi ştie şi cine l-a făcut să se certe cu suedezii… În schimb, eu nu pricep de ce trebuie să mă arăt mai îngăduitor cu el, decât s-ar arăta el cu mine?</p>
                  <p rend="justify">—  Pentru că eu sunt căpetenia, iar domnia ta trebuie să-mi dai ascultare! răspunse voievodul.</p>
                  <p rend="justify">—  E drept că trebuie să mă supun, dar uneori e bine să fie ascultat şi Zagłoba… Cutez să spun că dacă Radziwiłł mă asculta pe mine când l-am îndemnat să apere ţara, nu s-ar afla acum la Tykocin, ci pe câmpul de luptă, în fruntea tuturor oştilor lituaniene.</p>
                  <p rend="justify">—  Aşadar, domnia ta socoteşti că buzduganul nu se află în mâini bune?</p>
                  <p rend="justify">—  Asta nu mi se cuvine s-o spun, fiindcă eu ţi l-am încredinţat, luminăţia ta. Milostivul nostru stăpân, Johannes Casimirus, nu mai trebuie decât să întărească alegerea mea.</p>
                  <p rend="justify">Voievodul zâmbi la aceste vorbe, pentru că ţinea la jupân Zagłoba şi la glumele lui.</p>
                  <p rend="justify">—  Frăţioare, zise, l-ai asuprit pe Radziwiłł, m-ai făcut hatman… şi toate acestea sunt meritele domniei tale. Îngăduie-mi acum să plec în linişte la Tyszowce, ca să poată şi Sapieha să-şi slujească ţara în vreun fel.</p>
                  <p rend="justify">Jupân Zagłoba îşi puse mâinile în şolduri şi se gândi o clipă dacă să-i îngăduie sau nu, apoi clipi din ochi, încuviinţă din cap şi spuse aşezat:</p>
                  <p rend="justify">—  Du-te sănătos, luminăţia ta!</p>
                  <p rend="justify">—  Dumnezeu să te răsplătească pentru învoire! răspunse voievodul râzând.</p>
                  <p rend="justify">Celelalte căpetenii râseră şi ele, iar Sapieha se pregăti de plecare. Caleaşca îl aştepta afară; îşi luă rămas bun de la toţi, dând fiecăruia poruncile de cuviinţă pentru timpul cât avea să lipsească, apoi se apropie de Wołodyjowski şi-i zise:</p>
                  <p rend="justify">—  În cazul cuceririi castelului, domnia ta vei răspunde de viaţa voievodului; eu îţi dau această însărcinare.</p>
                  <p rend="justify">—  La poruncă, nu se va clinti nici un fir de păr din capul lui! răspunse micul viteaz.</p>
                  <p rend="justify">—  Jupâne Michał, îi spuse Zagłoba după plecare voievodului, aş vrea să ştiu şi eu cine sunt aceia care stăruie pe lângă Sapieha al nostru ca să nu-l lase în viaţă pe Radziwiłł, dacă-l prinde!</p>
                  <p rend="justify">—  De unde să ştiu eu! răspunse cavalerul.</p>
                  <p rend="justify">—  Adică vrei să spui că ceea ce nu ţi se spune la ureche, nu-ţi şopteşte nici propria minte. E adevărat! Trebuie să fie niscaiva persoane sus-puse, de vreme ce pot să-i poruncească voievodului.</p>
                  <p rend="justify">—  Poate că e regele?!</p>
                  <p rend="justify">—  Regele? Dacă l-ar muşca un câine, regele l-ar ierta numaidecât şi pe deasupra ar spune să i se dea şi o halcă de slănină. Aşa-i inima lui!</p>
                  <p rend="justify">—  Nu vreau să mă pun în poară cu domnia ta, dar se vorbeşte că pe Radziejowski e grozav de supărat.</p>
                  <p rend="justify">—  Mai întâi că oricine poate să se supere, exemplum supărarea mea împotriva lui Radziwiłł, iar în al doilea rând, ce supărare mai e şi asta, de vreme ce; i-a luat băieţii sub ocrotirea lui şi se poartă cu ei mai bine decât un părinte adevărat! El are o inimă de aur şi gândesc că mai degrabă regina vrea capul lui Radziwiłł. E o stăpână vrednică, nici vorbă, dar se poartă ca un bărbat şi află de la mine că atunci când o femeie se îndârjeşte împotriva ta, degeaba te ascunzi că şi în gaură de şarpe tot te găseşte.</p>
                  <p rend="justify">Jupân Wołodyjowski oftă şi răspunse:</p>
                  <p rend="justify">—  Cum poate să se supere vreuna pe mine, când eu nu m-am luat de nici una până acum.</p>
                  <p rend="justify">—  Dar ai fi tare bucuros s-o faci, nu-i aşa? De aceea, cu toate că slujeşti la călărime, te tot caţeri ca un pedestraş pe zidurile Tykocinului pentru că socoteşti că acolo îl vei găsi nu numai pe Radziwiłł, ci şi pe Billewiczówna: Te ştie o lume întreagă, puişorule! Nu ţi-ai scos-o încă de la inimă?</p>
                  <p rend="justify">—  A fost o vreme când nu mă mai gândeam deloc la ea şi însuşi Kmicic, dacă ar fi fost aici, ar fi fost nevoit să recunoască şi el că m-am purtat ca un cavaler, nevrând să merg împotriva simţămintelor şi uitând de bobârnacul pe care l-am căpătat. Nu ascund însă că, dacă ea se află acum la Tykocin şi o voi scăpa a doua oară de asuprire, voi vedea în asta vrerea Providenţei. De Kmicic nu trebuie să mai ţin seamă, fiindcă nu-i sunt îndatorat cu nimic şi trag nădejde că, dacă a părăsit-o de bunăvoie, ea l-a şi uitat până acum, aşa că nu voi mai păţi ce-am păţit mai demult.</p>
                  <p rend="justify">Tot vorbind astfel, ajunseră la cvartir, unde-i găsiră pe cei doi Skrzetuski, pe jupân Roch Kowalski şi pe arendaşul din Wąsosza.</p>
                  <p rend="justify">Nu era nici o taină pentru nimeni de ce plecase voievodul de Witebsk la Tyszowce, astfel că oştenii se bucurară că va lua fiinţă asemenea unire întru apărarea ţării şi a credinţei.</p>
                  <p rend="justify">—  Alte vânturi bat acum în toată Republica, zise jupân Stanisław. Şi, slavă Domnului, bat împotriva suedezilor.</p>
                  <p rend="justify">—  De la Częstochowa s-au iscat, răspunse jupân Jan. Ieri s-a primit veste că mânăstirea rezistă şi respinge atacuri tot mai puternice… Maică Precestă, nu lăsa ca vrăjmaşul să-ţi pângărească lăcaşul!</p>
                  <p rend="justify">Jupân Rzędzian oftă şi zise:</p>
                  <p rend="justify">—  Pe lângă ruşinarea lui Dumnezeu, câte comori ar încăpea pe mâna duşmanului! când mă gândesc la asta, îmi piere şi pofta de mâncare.</p>
                  <p rend="justify">—  Oştenii vor să dea năvală neapărat şi numai cu greu pot fi ţinuţi în frâu, spuse jupân Michał. Ieri, steagul lui Stankiewicz a pornit fără poruncă, zicând că după ce vom isprăvi cu trădătorul ăsta, vom sări în ajurul Częstochowei. Cum pomeneşte vreunul de Częstochowa, încep să scrâşnească din dinţi şi să pună mâna pe săbii.</p>
                  <p rend="justify">—  La drept vorbind, de ce stau atâtea steaguri aici, când şi jumătate ar fi de ajuns, zise jupân Zagłoba. Numai încăpăţânarea lui jupân Sapieha e de vină. Nu vrea să mă asculte, ca să arate că se descurcă şi f11ără sfatul meu, dar vedeţi şi voi că sunt prea mulţi oameni pentru asemenea cetăţuie şi nu fac decât să se împiedice unii de alţii; n-au loc toţi.</p>
                  <p rend="justify">—  Prin gura domniei tale vorbeşte experienţa războiului, ce mai vorbă! răspunse jupân Stanisław.</p>
                  <p rend="justify">—  Aha, deci am capul pe umeri, nu-i aşa?</p>
                  <p rend="justify">—  Unchiul are capul pe umeri! strigă deodată jupân Roch şi, zburlindu-şi mustăţile, începu să privească la cei de faţă, căutând parcă vreunul care nu era de aceeaşi părere.</p>
                  <p rend="justify">—  Dar nici voievodul nu face rău, răspunse Jan Skrzetuski, şi dacă ţine atâtea steaguri aici, apoi o face de teamă ca prinţul Bogusław să nu vie în ajutorul vărului său.</p>
                  <p rend="justify">—  Atunci să trimită măcar câteva roate de călărime uşoară, care să pustiască ţinuturile electorului, nu se lăsă Zagłoba, şi să strângă volintiri printre poporeni. M-aş duce cel dintâi să încerc berea prusienilor.</p>
                  <p rend="justify">—  Iarna berea nu-i bună de nimic, poate numai fiartă, zise jupân Michał.</p>
                  <p rend="justify">—  Atunci daţi-mi vin, horilcă sau mied, răspunse Zagłoba.</p>
                  <p rend="justify">Ceilalţi se arătară şi ei dornici de băutură, aşa că arendaşul de la Wąsosza luă treaba asupra lui şi în curând câteva urcioare se aflau pe masă. Inimile se umplură de bucurie la această privelişte şi cavalerii începură să bea, ridicând paharele cu sârg.</p>
                  <p rend="justify">—  Moarte nădrăgarilor, să nu ne mai mănânce pâinea aici! strigă Zagłoba. Să-şi roadă conurile lor de brad în Suedia!</p>
                  <p rend="justify">—  În sănătatea măriei sale regelui şi a reginei! ură Skrzetuski.</p>
                  <p rend="justify">—  Şi a acelora care le-au păstrat credinţă! adăugă Wołodyjowski.</p>
                  <p rend="justify">—  Aşadar, în sănătatea noastră!</p>
                  <p rend="justify">—  În sănătatea unchiului! răcni jupân Roch.</p>
                  <p rend="justify">—  Dumnezeu să te răsplătească! sunt al tău cu trup şi suflet, dar goleşte paharul până la fund… Zagłoba încă nu s-a ramolit de tot! Domniile voastre, fie ca să-l scoatem mai repede din vizuină pe bursucul ăsta şi să plecăm la Częstochowa!</p>
                  <p rend="justify">—  La Częstochowa! tună Roch, s-o ajutăm pe Sfânta Fecioară.</p>
                  <p rend="justify">—  La Częstochowa! strigară cu toţii.</p>
                  <p rend="justify">—  Să apărăm comorile de la Jasna Góra împotriva păgânilor! adăugă Rzędzian.</p>
                  <p rend="justify">—  Care se prefac a crede în Isus Christos, vrând să-şi ascundă neruşinarea, dar care, cum am mai spus, urlă la lună precum câinii, şi asta-i toată credinţa lor.</p>
                  <p rend="justify">—  Şi asemenea mişei ridică mâna asupra minunăţiilor de la Jasna Góra!</p>
                  <p rend="justify">—  Domnia ta, ai nimerit-o cum nu se poate mai bine când ai vorbit de credinţa lor, îi spuse Wołodyjowski lui Zagłoba, pentru că i-am auzit chiar eu urlând la lună. Mi-au spus pe urmă că sunt psalmi luterani, dar nu încape îndoială că astfel de psalmi cântă şi câinii.</p>
                  <p rend="justify">—  Cum aşa? întrebă jupân Roch. Se află printre ei asemenea nemernici?</p>
                  <p rend="justify">—  Toţi sunt aşa! răspunse jupân Zagłoba cu convingere.</p>
                  <p rend="justify">—  Şi regele lor tot aşa e?</p>
                  <p rend="justify">—  Regele-i mai rău decât toţi. A pornit războiul înadins, ca să poată huli împotriva adevăratei credinţe prin biserici.</p>
                  <p rend="justify">La acestea, jupân Roch, cherchelit de-a binelea, se ridică şi spuse:</p>
                  <p rend="justify">—  Dacă-i aşa, domniile voastre, aşa cum mă vedeţi şi cum mă cheamă Kowalski, în prima bătălie mă voi repezi asupra regelui suedez! Oricât de mulţi l-ar înconjura, tot nu scapă de mine! Unul dintre noi trebuie să moară!… Îmi voi încrucişa suliţa cu el… N-aveţi decât să mă socotiţi un mare nătărău, dacă n-am s-o fac!</p>
                  <p rend="justify">Spunând acestea, îşi făcu mâna pumn şi vru să izbească în masă. Ar fi spart paharele, urcioarele şi ar fi sfărâmat masa, dar jupân Zagłoba îl apucă de mână şi-i vorbi după cum urmează:</p>
                  <p rend="justify">—  Roch, aşează-te şi stai liniştit! Află că te vom socoti într-adevăr un mare nătărău dacă te vei încumeta la asemenea faptă nesăbuită; nu altfel. Pe urmă, nu pricep cum ai să-ţi încrucişezi suliţa cu el, de vreme ce nu slujeşti la husari!</p>
                  <p rend="justify">—  Atunci am să fac rost de slujitori şi cai şi am să intru în steagul cneazului Polubiński. O să mă ajute şi tata.</p>
                  <p rend="justify">—  Tata, Roch?</p>
                  <p rend="justify">—  Păi, cum altfel?</p>
                  <p rend="justify">—  N-are decât să te ajute, dar acum nu sparge paharele, că ţi le sparg eu mai întâi în cap. Despre ce vorbeam, domniile voastre?… Aha, despre Częstochowa… O să mă trăsnească Dumnezeu, dacă nu vom porni în ajutorul sfântului aşezământ… O să mă trăsnească, vă spun eu! Şi toate astea din pricina trădătorului Radziwiłł şi a fandoselilor lui Sapieha.</p>
                  <p rend="justify">—  Domnia ta, nu-i vorbi de rău pe voievod! E un stăpân vrednic! se împotrivi micul cavaler.</p>
                  <p rend="justify">—  Atunci de ce-l acoperă pe Radziwiłł cu toată mantia, când i-ar ajunge numai poalele? Aproape zece mii de oameni stau lângă cetăţuia asta nepricopsită, călărime şi pedestrime de mâna întâi. În curând o să lingă şi funinginea dinăuntrul coşurilor din preajmă, că pe cea de deasupra au înghiţit-o de mult.</p>
                  <p rend="justify">—  Nu se cuvine să ne amestecăm în treburile celor mai mari, datoria noastră e să ascultăm!</p>
                  <p rend="justify">—  Ţie nu ţi se cuvine, Jupâne Michał, dar mie da, pentru că pe mine jumătate din fosta oştire a lui Radziwiłł m-a ales căpetenie şi până acum l-aş fi fugărit pe Carol Gustav peste nouă mări şi ţări, dacă n-ar fi fost modestia-mi nefericită, din pricina căreia i-am dat buzduganul lui jupân Sapieha. Să mă slăbească cu tărăgănelile lui şi să aibă grijă să nu-i iau înapoi ce i-am dat.</p>
                  <p rend="justify">—  E, domnia ta, te-ai afumat şi faci pe grozavul, spuse Wołodyjowski.</p>
                  <p rend="justify">—  Aşa zici tu? Atunci ai să vezi! Astăzi încă mă voi duce printre oşteni şi voi striga: domniile voastre, cine vrea să meargă cu mine la Częstochowa nu trebuie să-şi mai tocească genunchii şi coatele de varul de la Tykocin, ci să vină după mine. Cei care m-au ales căpetenie, cei care mi-au dat puterea, crezând că tot ce voi face va fi spre binele ţării şi al credinţei, aceia să mă urmeze. E bine să-i pedepsim pe trădători, dar e şi mai bine s-o scăpăm de asuprirea şi jugul ereticilor pe Sfânta Fecioară, apărătoarea coroanei şi mama noastră.</p>
                  <p rend="justify">Aici jupân Zagłoba, care se ameţise binişor, sări de la locul lui, urcă pe laviţă şi începu să strige, de parcă se găsea înaintea unei adunări:</p>
                  <p rend="justify">—  Domniile voastre! Toţi catolicii şi polonezii care ţin la Sfânta Fecioară să meargă cu mine în ajutorul Częstochowei.</p>
                  <p rend="justify">—  Eu merg! strigă Roch Kowalski, ridicându-se.</p>
                  <p rend="justify">Zagłoba privi un răstimp la cei de faţă, dar văzând uimirea întipărită pe chipurile tăcute, coborî de pe laviţă şi spuse:</p>
                  <p rend="justify">—  Am să-l învăţ, eu minte pe Sapieha!… Nemernic să fiu, dacă până mâine nu plec la Częstochowa cu jumătate din oştenii de la Tykocin!</p>
                  <p rend="justify">—  Pentru Dumnezeu, vino-ţi în fire, tătucă! îl potoli Jan Skrzetuski.</p>
                  <p rend="justify">—  Nemernic să fiu, asta-i! repetă jupân Zagłoba.</p>
                  <p rend="justify">Se temură cu toţii să n-o facă într-adevăr, pentru că era în stare. În multe steaguri oştenii începuseră să murmure împotriva tărăgănelii de la Tykocin, scrâşnind din dinţi când se gândeau la Częstochowa. Era prea destul să arunce o scânteie în această pulbere, ca să ia foc, cu atât mai mult, cu cât era vorba de Zagłoba, un om care se bucura de multă dragoste şi trecere. Cea mai mare parte din oştirea lui Sapieha era întocmită din oameni neobişnuiţi cu ascultarea şi înclinaţi să-şi facă de cap, iar aceştia l-ar fi urmat cu toţii pe jupân Zagłoba la Częstochowa.</p>
                  <p rend="justify">Cei doi Skrzetuski intrară la idei, iar Wołodyjowski zise:</p>
                  <p rend="justify">—  Abia a izbutit voievodul să strângă cu mare trudă ceva oştire, abia s-a înjghebat o putere în stare să apere Republica noastră, că s-au şi găsit zurbagii care să dezbine steagurile şi să le îndemne iar la răzvrătire. Radziwiłł va plăti cum se cuvine asemenea sfat care aduce apa la moara lui. Domnia ta, cum de nu-ţi este ruşine să vorbeşti despre una ca asta?</p>
                  <p rend="justify">—  Nemernic să fiu, dacă n-am s-o fac! răspunse Zagłoba.</p>
                  <p rend="justify">—  Unchiul o va face! adăugă Roch Kowalski.</p>
                  <p rend="justify">—  Tăcere, căpăţână de cal! răcni la el jupân Michał.</p>
                  <p rend="justify">Jupân Roch holbă ochii, închise gura şi luă poziţia de drepţi.</p>
                  <p rend="justify">Atunci Wołodyjowski se întoarse spre jupân Zagłoba.</p>
                  <p rend="justify">—  Iar eu nemernic să fiu, zise, dacă vreunul din oamenii mei va pleca cu domnia ta. De vrei să răzvrăteşti oştirea, află că voi fi cel dintâi care-i va lovi pe volintirii domniei tale!</p>
                  <p rend="justify">—  Păgânule, turc neruşinat! i-o întoarse Zagłoba. Cum aşa? Îi vei ataca oare pe oştenii Sfintei Fecioare? Ai fi în stare? Prea bine! Te cunoaştem noi! Domniile voastre, credeţi că lui îi pasă de oştire şi de ascultare? Da' de unde! A mirosit-o pe Billewiczówna dincolo de zidurile Tykocinului. Pentru folosul tău şi samavolnicie nu şovăi să te lepezi de cea mai sfântă cauză! Ai vrea să te scălâmbăiezi, mutându-te de pe un picior pe altul înaintea jupâniţei, cum nu! Dar nu se va alege nimic din planurile tale! Am să mă îngrijesc eu să ţi-o ia alţii mai buni înainte, fie şi Kmicic, pentru că nici el nu-i mai rău ca tine.</p>
                  <p rend="justify">Wołodyjowski privi la cei de faţă, luându-i drept martori la nedreptatea care i se face. Apoi se încruntă şi toţi crezură că va răbufni cu mânie, dar pentru că nici el nu mai era cu totul treaz, îl apucă duioşia.</p>
                  <p rend="justify">—  Iată-mi răsplata, strigă, pentru că slujesc ţara de mic şi n-am lăsat o clipă sabia din mână! N-am nici casă, nici nevastă, nici copii, am rămas singur pe lume ca un cuc. Cei mai vrednici se gândesc la ei, pe când eu, afară de răni, n-am avut altă răsplată, iar acum mi se vorbeşte de foloasele mele şi aproape că sunt socotit trădător.</p>
                  <p rend="justify">Spunând acestea, începu să verse lacrimi peste mustăcioara gălbioară, iar jupân Zagłoba se muie dintr-o dată şi deschizând braţele, strigă:</p>
                  <p rend="justify">—  Jupâne Michał! Te-am nedreptăţit rău de tot. Merit să fiu dat pe mâna călăului, pentru că am jignit astfel un prieten de nădejde!</p>
                  <p rend="justify">Căzură unul în braţele celuilalt, începură să se sărute şi să se îmbrăţişeze, după care băură mai departe pentru împăcare, iar când jalea le zbură din inimi, Wołodyjowski spuse:</p>
                  <p rend="justify">—  Nu-i aşa că n-o să răzvrăteşti oştenii, n-o să mai bagi zâzanie între ei şi n-o să mai dai pildă rea?</p>
                  <p rend="justify">—  Nu, Jupâne Michał, n-am s-o fac, dar numai pentru tine!</p>
                  <p rend="justify">—  Iar dacă vom cuceri Tykocinul, cu ajutorul lui Dumnezeu, cui şi ce-i pasă ce caut eu înăuntrul zidurilor. Cine are dreptul să-şi bată joc de mine, ai?</p>
                  <p rend="justify">Luat pe neaşteptate, jupân Zagłoba începu să-şi mişte sfârcul mustăţii şi-i răspunse:</p>
                  <p rend="justify">—  Nu. Jupâne Michał, ţin la tine ca la ochii din cap, dar pe Billewiczówna să ţi-o scoţi din inimă.</p>
                  <p rend="justify">—  Şi de ce, mă rog? întrebă Wołodyjowski uimit.</p>
                  <p rend="justify">—  E frumoasă, assentior{53} zise Zagłoba, dar e prea arătoasă şi nu vă potriviţi deloc. Doar dacă i-ai sta pe umăr ca un cănăraş şi i-ai ciuguli dulceaţa de pe buze. Te-ar putea purta ca un şoim pe mănuşă, ca să te asmuţă asupra oricărui vrăjmaş, fiindcă deşi eşti prizărit la trup, eşti instar{54} de veninos ca şi tăunul.</p>
                  <p rend="justify">—  Iar începi, domnia ta? se miră Wołodyjowski.</p>
                  <p rend="justify">—  De vreme ce am început, îngăduie-mi să isprăvesc: o singură codană a fost făcută parcă pe măsura ta… Cum o cheamă oare? Cea cu care trebuia să se însoţească răposatul Podbipięta?</p>
                  <p rend="justify">—  Anusia Borzobohata-Krasieńska! strigă Jan Skrzetuski. Vechea dragoste a lui Michał…</p>
                  <p rend="justify">—  Era cât un bob de hrişcă, dar frumuşică, bat-o vina, ca o păpuşă, spuse jupân Zagłoba, lingându-se pe buze.</p>
                  <p rend="justify">Jupân Michał începu să ofteze cu alean şi să repete iarăşi ce spunea ori de câte ori amintea cineva de Anusia:</p>
                  <p rend="justify">—  Ce s-o fi întâmplat cu ea, sărmana?… Ehei, dacă aş mai găsi-o!</p>
                  <p rend="justify">—  Nu i-ai mai da drumul din mână… Şi bine-ai face, jupâne Michał, deoarece, cum eşti tu cam iubăreţ, poate să te înhaţe vreo căpriţă şi să te prefacă în ţap. Pe legea mea, în viaţa mea n-am mai văzut un om atât de lacom de dragoste. Trebuia să te naşti cocoşel, să râcâi gunoaiele înaintea prispei şi să-ţi chemi moţatele.</p>
                  <p rend="justify">—  Anusia, Anusia! repeta Wołodyjowski cu înduioşare. Dumnezeu mi-ar trimite-o!… Dar poate că ea nici nu mai e pe lume, ori poate că s-a căsătorit şi are copii…</p>
                  <p rend="justify">—  De ce să se căsătorească! când am văzut-o, era cât o pitcoace şi, pe urmă, chiar dacă s-a mai împlinit, putea foarte bine să-şi păstreze nevinovăţia până acum. După unul ca jupân Longinus, nu cred să se fi bulguit la fitecine… Pe de altă parte, în aceste vremuri de război, cine se mai gândeşte la însurătoare.</p>
                  <p rend="justify">Iar jupân Michał:</p>
                  <p rend="justify">—  Domnia ta n-ai cunoscut-o prea bine. De mirare, cât era de virtuoasă… Dar avea o fire care nu-i îngăduia să lase pe cineva să-i scape fără să-i străpungă inima… Aşa o făcuse Dumnezeu. Nu dispreţuia nici oamenii din starea de jos, exemplum doftorul prinţesei Gryzelda, italianul care se îndrăgostise la toartă de ea. Te pomeneşti că s-a căsătorit cu el şi a dus-o peste mare…</p>
                  <p rend="justify">—  Nu vorbi prostii, Jupâne Michał! se împotrivi jupân Zagłoba nemulţumit. Doftor, doftor… Păi, o fiică de şleahtic putea să ia asemenea om?… Ţi-am mai spus o dată, nu e cu putinţă!</p>
                  <p rend="justify">—  Şi eu eram cam supărat pe ea, gândindu-mă că întrece măsura, de vreme ce suceşte capul la astfel de pârliţi.</p>
                  <p rend="justify">—  Eu îţi prezic că ai s-o mai întâlneşti, zise Zagłoba.</p>
                  <p rend="justify">Vorbirea le fu întreruptă de intrarea lui jupân Tokarzewicz care slujise înainte în polcul lui Radziwiłł, iar după trădarea hatmanului îl părăsise odată cu ceilalţi şi acum era stegar în polcul lui Oskierko.</p>
                  <p rend="justify">—  Jupâne polcovnic, îi spuse lui Wołodyjowski, punem petarda.</p>
                  <p rend="justify">—  Jupân Oskierko e gata?</p>
                  <p rend="justify">—  E gata de la amiază şi nu mai vrea să aştepte, pentru că noaptea va fi întunecoasă.</p>
                  <p rend="justify">—  Prea bine! răspunse Wołodyjowski, mergem şi noi să vedem; dau poruncă oamenilor să aibă muschetele pregătite, ca să nu dea năvală din cetate. Petarda o va aşeza chiar jupân Oskierko?</p>
                  <p rend="justify">—  Întocmai… El însuşi… Îl vor urma o groază de volintiri.</p>
                  <p rend="justify">—  Merg şi eu! se bucură Wołodyjowski.</p>
                  <p rend="justify">—  Şi noi! strigară cei doi Skrzetuski!</p>
                  <p rend="justify">—  Păcat că nu mai văd pe întuneric, rosti jupân Zagłoba, că nu v-aş fi lăsat să vă duceţi singuri… Dar ce să-i faci, cum se întunecă, nu mai sunt în stare să încrucişez sabia cu cineva… Ziua, la lumina soarelui, îmi place să ies la luptă. Daţi-mi pe cei mai tari suedezi, dar la amiază!</p>
                  <p rend="justify">—  Mă duc şi eu, zise arendaşul de Wąsosza după o clipă de gândire. Când vor arunca porţile în aer, oştenii vor porni la atac, iar în castel trebuie să fie o mulţime de lucruri, podoabe şi alte avuţii.</p>
                  <p rend="justify">Ieşiră cu toţii, fiindcă afară se lăsase întunericul; rămase doar jupân Zagłoba, care ascultă o vreme cum scârţâia zăpada sub picioarele celor plecaţi, apoi începu să ridice urcioarele pe rând şi să le cerceteze la lumina focului de pe vatră, vrând să vadă dacă mai rămăsese ceva în vreunul.</p>
                  <p rend="justify">Ceilalţi se îndreptară spre castel prin bezna şi vântul care se iscase dinspre miazănoapte şi sufla tot mai puternic, şuiera, urla, viscolind zăpada.</p>
                  <p rend="justify">—  E o noapte cum nu se poate mai potrivită pentru aşezarea petardei, spuse Wołodyjowski.</p>
                  <p rend="justify">—  Dar şi pentru atacuri neaşteptate, răspunse Skrzetuski. Trebuie să fim cu ochii în patru şi puşcaşii să fie pregătiţi de luptă.</p>
                  <p rend="justify">—  De-ar da Dumnezeu, zise jupân Tokarzewicz, ca la Częstochowa să fie un viscol şi mai grozav. Oricum, apărătorilor le e mai cald la adăpostul zidurilor… Dar străjile suedeze ar îngheţa de frig… Lovi-i-ar…!</p>
                  <p rend="justify">—  Înfricoşătoare noapte! spuse jupân Stanisław. Domniile voastre, urlă de parcă ar da năvală tătarii prin văzduh.</p>
                  <p rend="justify">—  Ori parcă diavolii i-ar cânta requiem lui Radziwiłł, adăugă Wołodyjowski.</p>
               </div>
               <div type="div3">
                  <head>Capitolul XXIX.</head>
                  <p rend="justify">La castel, după câteva zile, trădătorul cel mare privea la întunericul care se lăsa peste linţoliul de zăpadă şi asculta şuierul vijeliei.</p>
                  <p rend="justify">Lumina vieţii i se stingea cu încetul. În aceeaşi zi, la amiază, mergea încă pe picioarele lui, privea de pe metereze la corturile şi adăposturile de lemn ale oştenilor lui Sapieha; două ceasuri mai târziu puterile îl părăsiseră şi îl aduseseră pe braţe înăuntru.</p>
                  <p rend="justify">Faţă de vremea de la Kiejdany, când voia să ajungă la coroană, se schimbase de nerecunoscut. Părul din cap îi albise. În jurul ochilor se adânciseră cearcăne roşii, faţa i se umflase, părând şi mai mare; era faţa unui om pe jumătate mort, însemnată de pete vineţii şi înfiorătoare prin expresia de suferinţă cumplită.</p>
                  <p rend="justify">Totuşi, deşi viaţa lui se putea număra cu ceasurile, trăise prea mult, mai mult decât credinţa în sine, în steaua-i norocoasă, mai mult decât speranţele şi planurile lui, decât propria decădere; când privea în adâncul acestei prăpăstii în care se rostogolise, nu-i venea să creadă. Aşteptările îi fuseseră înşelate de sprijinitori şi de curgerea întâmplărilor; planurile i se năruiseră. El, care nu se mulţumea să fie cel mai puternic magnat polonez, prinţ al statului roman, mare hatman şi voievod de Wilno, el pentru care întreaga Lituanie nu era pe măsura poftelor lui nesăţioase, era închis acum într-o cetăţuie strâmtă în care nu-l mai aştepta decât moartea sau robia. Privea mereu la uşă, întrebându-se care dintre aceste două zeiţe va intra cea dintâi să-i ia sufletul şi trupul şubrezit.</p>
                  <p rend="justify">Din ţinuturile, judeţele şi stărostiile lui putea cândva să întocmească un regat; astăzi nu mai era stăpân nici măcar pe zidurile Tykocinului.</p>
                  <p rend="justify">Doar cu câteva luni înainte negocia cu regii din ţările vecine, în timp ce astăzi un rotmistru suedez îi ascultă poruncile cu nerăbdare şi dispreţ, impunându-i voinţa lui.</p>
                  <p rend="justify">Acum, când oştirea îl părăsise, când dintr-un magnat în stare să cutremure întreaga ţară, ajunsese un sărman fără putere, care avea el însuşi nevoie de sprijin, Carol Gustav îl dispreţuia. L-ar fi ridicat în slava cerului pe aliatul puternic, dar cerşetorului îi întorcea spatele cu mândrie.</p>
                  <p rend="justify">Aşa cum tâlharul Kostka Napierski fusese asediat odinioară la Czorsztyn, tot aşa şi el, Radziwiłł, era împresurat acum în castelul de la Tykocin. Şi cine îl împresurase? Sapieha cel mai mare, vrăjmaş al său.</p>
                  <p rend="justify">Când le va încăpea în mână, îl vor târî înaintea judecăţii, căci el era mai rău decât un tâlhar, era un trădător.</p>
                  <p rend="justify">Îl părăsiseră cu toţii, rude şi prieteni. Oştenii îi încălcau proprietăţile, iar comorile şi bogăţiile se risipeau ca fumul; acel prinţ care cândva uimise curtea Franţei prin luxul orbitor, care poftea la ospeţe mii de şleahtici şi întreţinea zece mii de oşteni, îi îmbrăca şi-i hrănea, nu mai avea acum nici măcar cu ce să-şi împrospăteze forţele slăbite; de necrezut, el, Radziwiłł, în ultimele clipe ale vieţii, aproape în ceasul morţii, era flămând!</p>
                  <p rend="justify">Cei de la Tykocin duceau lipsă de hrană demult, căpetenia suedeză împărţea raţii foarte mici din merindele împuţinate, iar prinţul nu vroia să se roage de el.</p>
                  <p rend="justify">Dacă cel puţin fierbinţeala care-i măcina puterile i-ar fi întunecat şi mintea! Dar nu! Pieptul i se ridica din ce în ce mai greu, răsuflarea se schimba în horcăit, picioarele umflate şi mâinile îi îngheţau, pe când mintea, cu toate clipele de rătăcire, cu toate vedeniile înfricoşătoare ce i se perindau pe dinaintea ochilor, îi rămânea limpede cea mai mare parte din timp. Prinţul îşi vedea prăbuşirea, sărăcirea şi înjosirea, fostul războinic biruitor îşi vedea înfrângerea şi suferinţele lui se puteau asemui numai cu păcatele-i uriaşe.</p>
                  <p rend="justify">Deoarece, aşa cum eriniile îl chinuiau pe Oreste, tot aşa şi pe el îl mustra conştiinţa şi nu se afla nicăieri pe lume un templu în care să se ascundă de ea.</p>
                  <p rend="justify">Se zbuciuma fără istov ziua şi noaptea, afară şi înăuntru; mândria nu putea să înfrângă mustrările cugetului şi nici să le înlăture. Cu cât mai adâncă era decăderea lui, cu atât se arătau mai îndârjite. Avea clipe când îşi sfâşia pieptul. În vreme ce vrăjmaşii încălecaseră ţara din toate părţile şi naţiile străine îi deplângeau soarta nefericită, durerea şi sângele vărsat, el, marele hatman de Lituania, în loc să pornească la bătălie şi să-şi jertfească ultima picătură de sânge, în loc să uimească lumea, ca Leonida{55} sau ca Temistocle{56} şi să-şi amaneteze cel din urmă contăş, ca Sapieha, se înhăitase cu unul dintre duşmani şi ridicase mâna-i pângăritoare împotriva propriei mame şi a propriului stăpân, năclăind-o în sângele scump de frate… El făptuise toate acestea, iar acum se afla ruşinat la capătul vieţii, aproape de clipa când avea să dea socoteală dincolo… Ce-l mai aştepta oare acolo?</p>
                  <p rend="justify">Părul i se ridica vâlvoi în vârful capului, când se gândea la asta, când ridicase braţul înarmat asupra ţării, se credea uriaş, pe lângă Republica nenorocită, dar acum se schimbaseră toate. Acum el se micşorase, iar Republica, ridicată din pulbere şi sânge, i se părea din ce în ce mai mare, hrănită de puteri tainice, plină de măreţie, sfântă, înfricoşătoare. Şi creştea mereu în ochii lui tot mai mult. Faţă de ea se simţea ca un firicel de praf, ca prinţ, ca hatman şi ca Radziwiłł. Nu putea să înţeleagă ce înseamnă asta. Talazuri necunoscute se înălţau în jurul lui, se rostogoleau cu zgomot mare, veneau din ce în ce mai aproape, se ridicau înfricoşătoare, iar el îşi dădea seama că trebuie să se înece, că o sută ca el s-ar fi înecat în acest potop de ape. De ce oare nu văzuse mai înainte această putere tainică, de ce pornise împotriva ei ca un nebun? Când i se rostogoleau prin minte astfel de gânduri, îl cuprindea spaima în faţa acestei mame, în faţa acestei Republici, ale cărei trăsături, atât de blajine cândva, nu le mai recunoştea.</p>
                  <p rend="justify">Îşi pierdea cumpătul şi inima i se umplea de groază. Uneori credea că se află în altă ţară, în mijlocul altor oameni. Prin zidurile împresurate pătrundeau ştiri despre tot ce se petrecea în Republică, şi se petreceau lucruri ciudate şi înfiorătoare. Începuse războiul pe viaţă şi pe moarte împotriva suedezilor şi a trădătorilor, cu atât mai înfricoşător, cu cât nu-l prevăzuse nimeni. Republica începuse să pedepsească, îndeplinind parcă mânia dumnezeiască stârnită de nedreptăţile de tot felul.</p>
                  <p rend="justify">Când se răspândise vestea asedierii Częstochowei, Radziwiłł, deşi calvin, se speriase de moarte şi spaima nu-i ieşise din suflet, pentru că atunci văzuse pentru prima oară talazurile acelea tainice care, înălţându-se, aveau să-i acopere pe suedezi şi pe el; abia atunci i se păruse că năvălirea suedezilor înseamnă ruşinarea celor sfinte şi pedeapsa avea să vie curând. Atunci parcă i se luase o legătură de pe ochi şi văzuse chipul schimbat al ţării, care nu mai arăta ca o mamă, ci ca o regină care pedepseşte.</p>
                  <p rend="justify">Toţi aceia care îi rămăseseră credincioşi şi o slujiseră cu trup şi suflet se ridicaseră deasupra şi creşteau mereu, iar cei care păcătuiseră împotriva ei decădeau.</p>
                  <p rend="justify">„Aşadar, nu-i este îngăduit nimănui, îşi spunea prinţul să se gândească la propria înălţare, nici la aceea a neamului său, fiecare trebuind să-şi jertfească viaţa, puterile şi dragostea pe altarul ei?”</p>
                  <p rend="justify">Pentru el însă era prea târziu, pentru că nu mai avea ce jertfi, nu mai avea nici un viitor, afară de cel de dincolo de mormânt, la vederea căruia se cutremura.</p>
                  <p rend="justify">Din clipa încercuirii Częstochowei, când un strigăt uriaş ţâşnise din pieptul ţării, când apăruse ca prin minune o forţă ciudată, necunoscută până atunci şi neînţeleasă, când se ridicase deodată în apărarea ei un braţ tainic, parcă de pe altă lume, în sufletul prinţului îşi făcuse loc o nouă îndoială, fiindcă nu mai putea să scape de gândul cumplit că Dumnezeu se afla alături de cauza şi credinţa celorlalţi.</p>
                  <p rend="justify">Când îi treceau prin minte asemenea gânduri, se îndoia de propria credinţă şi atunci deznădejdea întrecea măsura propriilor păcate.</p>
                  <p rend="justify">Şubrezimea trupului, decăderea sufletească, întunericul, nimicnicia – iată la ce ajunsese şi ce câştigase, slujindu-şi numai sieşi.</p>
                  <p rend="justify">La început, după ce plecase de la Kiejdany în Podlasie, era plin de speranţe. Sapieha, căpetenie cu mult mai nepricepută, îl bătuse într-adevăr la câmp deschis, steagurile ce-i mai rămăseseră îl părăsiseră şi ele, dar se întărea la gândul că Bogusław avea să-i vie într-ajutor de pe o zi pe alta. Puiandrul de vultur din cuibul Radziwiłłilor va veni în zbor în fruntea cetelor prusiene luterane, care nu vor mai trece de partea papistaşilor, cum făcuseră steagurile lituaniene, şi atunci îl vor nimici amândoi pe Sapieha, îi vor sfărâma oştirea, îi vor sfărâma şi pe confederaţi şi se vor aşeza pe trupul Lituaniei, ca doi lei pe trupul căprioarei, îngrozindu-i numai cu răcnetele pe cei care ar fi vrut să le-o smulgă.</p>
                  <p rend="justify">Dar timpul trecea şi forţele lui Janusz se topeau văzând cu ochii; până şi polcurile de lefegii străini se alăturau lui Sapieha; se scurgeau zile, săptămâni, luni, iar Bogusław nu mai sosea.</p>
                  <p rend="justify">În cele din urmă, începuse asediul Tykocinului. Mâna de suedezi care rămăseseră lângă Janusz, se apăra cu vitejie; făptuind cruzimi înfricoşătoare, ştiau că nici dacă se vor preda nu vor scăpa de mâna răzbunătoare a lituanienilor. La începutul împresurării, prinţul trăgea nădejde că până la urmă însuşi regele suedez va veni în ajutorul lui, sau avea să-l trimită pe jupân Koniecpolski care se afla alături de Carol Gustav cu şase mii de călăreţi. Dar aşteptarea-i fusese zadarnică. Nimeni nu se mai gândea la el, nimeni nu venea să-l ajute.</p>
                  <p rend="justify">—  Bogusław, Bogusław! repeta prinţul, umblând prin încăperile de la Tykocin, dacă nu vrei să-l scapi pe vărul tău, scapă-l cel puţin pe Radziwiłł…!</p>
                  <p rend="justify">În sfârşit, deznădăjduit, prinţul hotărâse să facă un pas care-i înjosea cumplit mândria lui; vroia să-l roage pe prinţul Michał de la Nieświeź să-i vie în ajutor.</p>
                  <p rend="justify">Pe drum, scrisoarea căzuse în mâna oamenilor lui Sapieha, iar voievodul de Witebsk îi trimisese lui Janusz drept răspuns scrisoarea prinţului stolnic, pe care o primise cu o săptămână înainte.</p>
                  <p rend="justify">Prinţul Janusz găsise o parte care glăsuia astfel: „Dacă luminăţia ta afli că vreau să viu în ajutorul rudei mele, prinţul voievod de Wilno, să nu crezi, fiindcă eu ţin numai cu aceia care-i păstrează credinţă ţării şi regelui, dorind să reaşeze libertăţile de altădată în această slăvită Republică. Eu nu voi încerca să apăr pe trădători de pedeapsa pe care o merită. Bogusław nu va veni nici el, deoarece, cum aud, electorul se gândeşte la el şi nu vrea să-şi împrăştie forţele, iar quod attinet pe Koniecpolski, acesta ar veni bucuros în peţit la văduva lui, aşa că-i convine ca prinţul voievod să dea ortul popii cât mai repede.”</p>
                  <p rend="justify">Scrisoarea, adresată lui Sapieha, îi spulberase ultima speranţă nefericitului Janusz, aşa că acum nu-i mai rămânea decât să aştepte împlinirea sorţii.</p>
                  <p rend="justify">Asediul se apropia de sfârşit.</p>
                  <p rend="justify">Vestea plecării lui jupân Sapieha se răspândise îndată la castel, dar nădejdea că atacatorii aveau să înceteze lupta durase puţină vreme, fiindcă în polcurile de pedestraşi începuse o frământare neobişnuită. Cu toate acestea, urmară câteva zile destul de liniştite, pentru că aruncarea porţilor în aer cu ajutorul petardei dăduse greş. Sosi însă ziua de 31 decembrie, când numai noaptea putea să mai strice planurile atacatorilor, deoarece era limpede că pregăteau ceva împotriva cetăţii, dacă nu o năvală, cel puţin tunurile aveau să tragă iarăşi în zidurile şubrezite.</p>
                  <p rend="justify">Ziua se apropia de sfârşit. Prinţul zăcea în încăperea aşa-zisă „din colţ”, în aripa apuseană a castelului. Pe vatra căminului uriaş ardeau buturugi de pin, aruncând luciri vioaie peste pereţii albi şi goi. Prinţul era întins pe spate pe o canapea turcească, trasă înadins la mijlocul odăii, ca să ajungă până la ea căldura flăcărilor. Mai aproape de cămin, în umbră, pajul dormea pe un covoraş, iar în jurul prinţului moţăiau pe scaune jupâneasa Jakimowicz, cândva supraveghetoarea jupâniţelor de la Kiejdany, al doilea paj, doftorul, care era şi astrologul voievodului, şi Charłamp.</p>
                  <p rend="justify">Pentru că acesta nu-l părăsise, pe prinţ, cu toate că dintre oştenii de altădată nu mai rămăsese aproape nici unul. Amară era slujba lui, fiindcă, deşi inima şi sufletul bătrânului luptător se aflau în afara zidurilor Tykocinului, în tabăra lui Sapieha, continua să-i păstreze credinţă fostei căpetenii. Bietul oştean slăbise de foame şi neodihnă ca un schelet. Din toată faţa îi mai rămăseseră doar nasul, care părea şi mai mare, şi mustăţile ca nişte şomoioage. Era îmbrăcat în fier de sus până jos, avea platoşe, umărare şi coif cu apărători de zale care-i cădeau pe umeri. Cotierele de metal îi străluceau pe braţe, pentru că abia se întorsese de pe ziduri, unde fusese să vadă ce se petrece şi unde îşi căuta moartea în fiecare zi. Acum aţipise şi el, istovit, cu toate că prinţul hârâia îngrozitor, de parcă începuse agonia, şi vântul urla şi şuiera pe afară.</p>
                  <p rend="justify">Deodată, tremurături scurte începură să scuture trupul uriaş al lui Radziwiłł şi hârâiala încetă. Se treziră cu toţii şi se uitară cu luare-aminte mai întâi la ei, apoi unul la altul.</p>
                  <p rend="justify">Prinţul rosti:</p>
                  <p rend="justify">—  Parcă mi s-a luat o povară de pe piept, mi-e mai uşor…</p>
                  <p rend="justify">După aceea, întoarse capul puţin, începu să privească spre uşă şi spuse:</p>
                  <p rend="justify">—  Charłamp!</p>
                  <p rend="justify">—  Sluga luminăţiei tale.</p>
                  <p rend="justify">—  Ce vrea Stachowicz de la mine?</p>
                  <p rend="justify">Bietului Charłamp începură să-i tremure genunchii, deoarece pe cât de neînfricat era în luptă, pe atât era de superstiţios, aşa că privi repede împrejur şi răspunse cu glasul înăbuşit:</p>
                  <p rend="justify">—  Stachowicz nu e aici. Luminăţia ta ai poruncit să-l împuşte la Kiejdany.</p>
                  <p rend="justify">Prinţul închise ochii şi nu mai zise nimic.</p>
                  <p rend="justify">Un răstimp se auzi numai urletul jalnic şi prelung al vijeliei.</p>
                  <p rend="justify">—  În viforniţa de afară se aud vaiere omeneşti, zise iarăşi prinţul, deschizând ochii. Nu eu i-am adus pe suedezi, ci Radziejowski.</p>
                  <p rend="justify">Când văzu că nu-i răspunde nimeni, adăugă:</p>
                  <p rend="justify">—  El poartă vina cea mai mare, el e cel mai vinovat, el e cel mai vinovat.</p>
                  <p rend="justify">Şi se mai linişti puţin, bucurându-se parcă la gândul că alţii erau mai vinovaţi decât el.</p>
                  <p rend="justify">Curând însă alte gânduri trebuie să-i fi venit în minte, fiindcă faţa i se întunecă şi repetă de câteva ori:</p>
                  <p rend="justify">—  Isuse, Isuse, Isuse!</p>
                  <p rend="justify">Şi iarăşi îl năpădi astmul şi începu să hârâie şi mai rău ca înainte.</p>
                  <p rend="justify">În acest timp, de afară se auziră împuşcături de muschetă, la început rare, apoi din ce în ce mai dese, dar prin viscol şi urletul viforniţei nu răsunau prea tare, aşa că se putea crede că erau nişte ciocănituri care nu mai conteneau în poarta castelului.</p>
                  <p rend="justify">—  Se bat! spuse doftorul prinţului.</p>
                  <p rend="justify">—  Ca de obicei! răspunse Charłamp. Oamenii îngheaţă de frig şi vor să se bată, să se încălzească.</p>
                  <p rend="justify">—  E a şasea zi de când tot viscoleşte întruna, zise doftorul. Schimbări mari se vor petrece în acest regat, pentru că nu-i lucru obişnuit!</p>
                  <p rend="justify">La acestea, Charłamp:</p>
                  <p rend="justify">—  Să dea Dumnezeu! N-o să fie mai rău decât acum!</p>
                  <p rend="justify">Vorbirea le fu întreruptă de prinţ, căruia îi era iarăşi mai bine:</p>
                  <p rend="justify">—  Charłamp!</p>
                  <p rend="justify">—  Sluga luminăţiei tale.</p>
                  <p rend="justify">—  Mi se pare oare din pricina slăbiciunii sau Oskierko a încercat să arunce poarta în aer cu câteva zile în urmă?</p>
                  <p rend="justify">—  A încercat, luminăţia ta, dar suedezii au stins petarda, un plumb l-a atins pe Oskierko, iar oamenii lui Sapieha au fost respinşi.</p>
                  <p rend="justify">—  Dacă n-a fost vătămat rău, va încerca din nou… în cât suntem astăzi?</p>
                  <p rend="justify">—  E ultima zi din decembrie, luminăţia ta.</p>
                  <p rend="justify">—  Doamne, îndură-te de sufletul meu!… N-o să mai ajung până la Anul nou… Mi s-a prorocit mai demult că moartea îmi dă târcoale la cinci ani o dată.</p>
                  <p rend="justify">—  Dumnezeu e milostiv, luminăţia ta.</p>
                  <p rend="justify">—  Dumnezeu ţine cu jupân Sapieha, răspunse prinţul surd.</p>
                  <p rend="justify">Deodată, începu să se uite împrejur şi spuse:</p>
                  <p rend="justify">—  Mă ia cu frig din pricina ei… N-o văd, dar simt că e aici.</p>
                  <p rend="justify">—  Cine, luminăţia ta?</p>
                  <p rend="justify">—  Moartea!</p>
                  <p rend="justify">—  În numele Tatălui, al Fiului şi al Duhului Sfânt!</p>
                  <p rend="justify">Se aşternu o clipă de tăcere, se auzeau doar şoaptele rugăciunilor rostite de jupâneasa Jakimowicz.</p>
                  <p rend="justify">—  Spuneţi-mi, întrebă prinţul cu glas sugrumat, voi credeţi într-adevăr că afară de credinţa voastră nimeni nu mai poate fi mântuit?</p>
                  <p rend="justify">—  Greşelile pot fi iertate şi în ceasul morţii, răspunse Charłamp.</p>
                  <p rend="justify">Ecourile împuşcăturilor deveneau din ce în ce mai dese. Bubuitul tunurilor începu să cutremure geamurile, care răspundeau de fiecare dată zuruind jalnic.</p>
                  <p rend="justify">Prinţul ascultă o vreme liniştit, după care se ridică în capul oaselor, ochii începură să i se lărgească, pupilele să-i scânteieze. O clipă îşi ţinu capul în mâini, apoi strigă deodată, cuprins parcă de nebunie:</p>
                  <p rend="justify">—  Bogusław! Bogusław! Bogusław!</p>
                  <p rend="justify">Charłamp fugi afară cu mintea rătăcită.</p>
                  <p rend="justify">Castelul se cutremura din încheieturi de bubuitul tunurilor.</p>
                  <p rend="justify">Deodată răsună strigătul câtorva mii de glasuri, după care ceva parcă izbi cu mare zgomot pereţii; reteveiele şi cărbunii din vatră se risipiră pe podea, iar Charłamp dădu buzna înapoi în sală.</p>
                  <p rend="justify">—  Oamenii lui Sapieha au aruncat poarta în aer! strigă. Suedezii au fugit în turn!… Vrăjmaşul e aproape, luminăţia ta…</p>
                  <p rend="justify">Cuvintele îi muriră pe buze. Radziwiłł şedea pe canapea cu ochii ieşiţi din orbite, trăgea cu greu aerul pe gura deschisă, dinţii i se rânjiseră, zgâria cu mâinile canapeaua pe care şedea şi privind cu înfricoşare în fundul încăperii, striga sau mai degrabă horcăia între două răsuflări:</p>
                  <p rend="justify">—  Radziejowski… Nu eu… Ajutor!… Ce vreţi?! Luaţi-vă coroana!… Radziejowski… Radziejowski, oameni buni! Isuse, Isuse, Marie!</p>
                  <p rend="justify">Apoi îl apucă un sughiţ îngrozitor, ochii îi ieşiră şi mai mult din găvane, se încordă, căzu pe spate şi rămase nemişcat.</p>
                  <p rend="justify">—  S-a stins! spuse doftorul.</p>
                  <p rend="justify">—  A chemat-o pe Maria, aţi auzit, cu toate că era calvin, zise jupâneasa Jakimowicz.</p>
                  <p rend="justify">—  Puneţi uscături pe foc! porunci Charłamp femeilor încremenite.</p>
                  <p rend="justify">Se apropie de mort, îi închise pleoapele, apoi îşi scoase iconiţa de aur a Maicii Domnului, pe care o purta la gât, şi încrucişând mâinile lui Radziwiłł pe piept, i-o puse între degete.</p>
                  <p rend="justify">Lumina focului cădea pe iconiţa care răsfrângea strălucirile pe chipul voievodului şi îl înveselea; niciodată nu păruse mai liniştit ca acum.</p>
                  <p rend="justify">Charłamp se aşeză alături şi, rezemându-şi coatele pe genunchi, îşi acoperi faţa cu mâinile.</p>
                  <p rend="justify">Tăcerea era tulburată doar de zgomotul împuşcăturilor.</p>
                  <p rend="justify">Deodată se întâmplă ceva înfricoşător. Mai întâi fulgeră o lumina orbitoare; părea că lumea întreagă luase foc şi, aproape în acelaşi timp, răsună o bubuitură năprasnică, de parcă se scufunda pământul cu castel cu tot. Pereţii se clătinară, tavanul crăpă cu un trosnet îngrozitor, toate ferestrele se prăbuşiră pe podea şi geamurile se sparseră în mii de cioburi. Prin găvanele ferestrelor pătrunseră valuri de zăpadă şi viscolul începu să urle spăimos prin colţurile încăperii.</p>
                  <p rend="justify">Toţi oamenii care se aflau înăuntru căzură cu feţele la pământ, amuţiţi de groază.</p>
                  <p rend="justify">Cel dintâi se ridică Charłamp şi se uită la trupul voievodului care zăcea liniştit în acelaşi loc, dar iconiţa de aur se aplecase puţin între degetele mortului.</p>
                  <p rend="justify">Charłamp răsuflă adânc. Mai înainte era sigur că o ceată de diavoli intraseră în odaie să ia trupul prinţului.</p>
                  <p rend="justify">—  Cuvântul s-a întrupat! spuse. Cred că suedezii au aruncat turnul în aer, murind cu toţii.</p>
                  <p rend="justify">Dar de afară nu se auzea nici un zgomot. Se vede că oştenii lui Sapieha se opriseră cuprinşi de admiraţie ori poate de teamă că toată cetatea e minată şi pulberea avea să se aprindă curând.</p>
                  <p rend="justify">—  Puneţi vreascuri pe foc! le spuse Charłamp pajilor.</p>
                  <p rend="justify">Şi iarăşi strălucirile vâlvătăilor luminară încăperea. Împrejur domnea o linişte de moarte, doar focul sâsâia şi trosnea, vijelia urla şi zăpada pătrundea din ce în ce mai deasă prin ferestrele goale.</p>
                  <p rend="justify">În cele din urmă, se auziră glasuri învălmăşite, apoi răsunară clinchetul pintenilor şi tropăiturile paşilor numeroşi; uşa se deschise la perete şi oştenii dădură buzna înăuntru.</p>
                  <p rend="justify">Odaia se lumina de luciul săbiilor trase din teacă; luptătorii, purtând pe cap coifuri, căciuli şi calpace, se îmbulzeau pe uşă. Mulţi aveau felinare în mână şi le ţineau sus, înaintând cu mare grijă, deşi focul împrăştia şi aşa destulă lumină.</p>
                  <p rend="justify">În sfârşit, din mulţime ieşi înainte micul cavaler, acoperit de sus până jos de o armură strălucitoare, şi strigă:</p>
                  <p rend="justify">—  Unde-i voievodul de Wilno?</p>
                  <p rend="justify">—  Aici! răspunse Charłamp, arătând spre trupul întins pe canapea.</p>
                  <p rend="justify">Wołodyjowski se uită şi spuse:</p>
                  <p rend="justify">—  Nu mai trăieşte!</p>
                  <p rend="justify">—  A murit, a murit! Vestea trecu din gură în gură. Trădătorul a murit.</p>
                  <p rend="justify">—  Aşa-i, spuse Charłamp mohorât. Dar dacă-i veţi pângări trupul şi-l veţi ciopârţi cu săbiile, nu veţi face bine, pentru că înainte de a muri a rostit numele Sfintei Fecioare, iar acum ţine între degete icoana ei.</p>
                  <p rend="justify">Aceste cuvinte făcură o impresie adâncă. Strigătele conteniră.</p>
                  <p rend="justify">Oştenii începură să se apropie, să dea ocol canapelei şi să se uite la mort. Cei care aveau felinare îi luminau faţa, dar el zăcea uriaş, mohorât, cu măreţia de hatman şi răceala morţii pe chip.</p>
                  <p rend="justify">Veniră pe rând oşteni şi căpetenii. Se apropiară deci Stankiewicz şi cei doi Skrzetuski, Horotkiewicz şi Jakub Kmicic, Oskierko şi jupân Zagłoba.</p>
                  <p rend="justify">—  E adevărat!… spuse jupân Zagłoba cu glas şoptit, de parcă se temea să nu-l trezească pe prinţ. Ţine în mână iconiţa Maicii Domnului, care-i răsfrânge lumina pe obraji…</p>
                  <p rend="justify">Spunând acestea, îşi luă căciula de pe cap. Ceilalţi făcură şi ei la fel. Urmă o tăcere plină de respect, pe care o întrerupse Wołodyjowski.</p>
                  <p rend="justify">—  Of, acum se află în faţa judecăţii dumnezeieşti şi oamenii nu mai au nimic cu el!</p>
                  <p rend="justify">Apoi se întoarse spre Charłamp:</p>
                  <p rend="justify">—  Dar tu, nefericitule, de ce ţi-ai părăsit ţara şi stăpânul pentru el?</p>
                  <p rend="justify">—  Lăsaţi-l în seama noastră!… se auziră câteva glasuri deodată.</p>
                  <p rend="justify">Charłamp se ridică şi scoţând sabia, o zvârli pe jos.</p>
                  <p rend="justify">—  Sunt al vostru, n-aveţi decât să mă hăcuiţi! spuse. Nu l-am părăsit odată cu voi, atunci când era puternic ca un rege, iar pe urmă, când a sărăcit şi n-a mai rămas nimeni lângă el, mi s-a părut că nu se cuvine să mă lepăd şi eu de el. Ehei, nu m-am îngrăşat în slujba lui, de trei zile n-am mai pus nimic în gură şi-mi tremură picioarele… Dar sunt al vostru, tăiaţi-mă, pentru că recunosc că am ţinut la el…</p>
                  <p rend="justify">Spunând acestea, se clătină şi ar fi căzut, dar Zagłoba deschise braţele, îl prinse şi-l sprijini, apoi începu să strige:</p>
                  <p rend="justify">—  Pe viul Dumnezeu! Daţi-i să mănânce şi să bea!</p>
                  <p rend="justify">Toţi se simţiră înduioşaţi, aşa că-l luară de subsuori pe jupân Charłamp şi-l duseră afară. După care, oştenii începură şi ei să părăsească încăperea pe rând, închinându-se cu adâncă evlavie.</p>
                  <p rend="justify">În drum spre cvartir, jupân Zagłoba cumpăni o vreme, se gândi, îşi drese glasul şi, în cele din urmă, trase de pulpana lui Wołodyjowski.</p>
                  <p rend="justify">—  Jupâne Michał! zise.</p>
                  <p rend="justify">—  Ce-i?</p>
                  <p rend="justify">—  Mi-a trecut înverşunarea împotriva lui Radziwiłł. Mortul e mort. Îl iert din toată inima că a vrut să-mi ia viaţa.</p>
                  <p rend="justify">—  Acum se află la judecata cerului! răspunse Wołodyjowski.</p>
                  <p rend="justify">—  Aşa-i, aşa-i!… 'Hm, dac-aş şti că-i ajută, i-aş plăti o slujbă, fiindcă mi se pare ca stă grozav de prost.</p>
                  <p rend="justify">—  Dumnezeu e milostiv!</p>
                  <p rend="justify">—  De milostiv, e milostiv, nici vorbă, dar nici el nu poate privi fără scârbă la eretici. Iar ăsta nu e numai eretic, ci şi trădător. Asta-i!</p>
                  <p rend="justify">Jupân Zagłoba înălţă capul şi începu să privească spre cer.</p>
                  <p rend="justify">—  Mi-e frică, rosti după o clipă, să nu-mi cadă în cap vreunul dintre suedezii care s-au aruncat în aer, pentru că mai mult ca sigur că nu li s-a deschis poarta raiului!</p>
                  <p rend="justify">—  Flăcăi de nădejde! spuse jupân Michał cu admiraţie. Au vrut mai bine să piară, decât să se predea. Asemenea oşteni sunt puţini pe lume!</p>
                  <p rend="justify">Apoi înaintară mai departe în tăcere. Deodată, jupân Michał se opri.</p>
                  <p rend="justify">—  Billewiczówna nu era la castel! zise.</p>
                  <p rend="justify">—  De unde ştii?</p>
                  <p rend="justify">—  I-am întrebat pe copiii de casă. Bogusław a luat-o la Taurogi.</p>
                  <p rend="justify">—  Vai de mine! se sperie Zagłoba. Asta e ca şi când ai lăsa capra în grija lupului. Dar nu te priveşte, pentru că ţie îţi este hărăzită cealaltă.</p>
               </div>
               <div type="div3">
                  <head>Capitolul XXX.</head>
                  <p rend="justify">De la venirea regelui, Lwów devenise adevăratul oraş de scaun al Republicii. Odată cu regele sosiseră cei mai mulţi episcopi şi toţi acei senatori mireni care nu intraseră în slujba vrăjmaşului. De asemenea, lauda{57} scrise chemau la arme şleahticii din Rutenia şi din ţinuturile învecinate, care se înfăţişau în număr mare, cu atât mai uşor, cu cât suedezii nu ajunseseră până aici. Inimile creşteau de bucurie la vederea lor, deoarece, nu aminteau cu nimic de oştirea din Wielkopolska, ce se împotrivise atât de slab vrăjmaşului la Ujście. Dimpotrivă, aici se adunau şleahtici deprinşi cu lupta, crescuţi de copii pe cal şi pe câmpul de bătaie, învăţaţi cu vărsarea de sânge şi pârjolul, care mânuiau sabia mai bine decât latina. Nu demult îi muştruluise cum nu se poate mai bine războiul cu Chmielnicki, ce durase şapte ani fără încetare, astfel că printre ei nu se afla nici unul care să nu fi luat parte la luptă de cel puţin atâtea ori câţi ani număra. Veneau cu duiumul la Lwów, din ce în ce mai mulţi. Unii din văgăunile munţilor Bieszczady, alţii de pe Prut, Nistru şi Siret; cei care trăiau în lunca Nistrului sau pe malul priporos al Bugului, cei pe care nu-i ştersese de pe faţa pământului răzvrătirea ţăranilor la Siniucha sau cei care se statorniciseră la hotarul cu tătarii – toţi aceştia grăbeau acum spre Lwów, la chemarea stăpânului, ca să pornească de acolo asupra unui vrăjmaş pe care nu-l cunoşteau. Veneau în număr mare şleahticii din Wołynia şi din alte ţinuturi mai depărtate, atât de mare era ura care crescuse în toate piepturile la vestea că vrăjmaşul ridicase braţu-i profanator asupra Ocrotitoarei Republicii de la Częstochowa.</p>
                  <p rend="justify">Cazacii nu mai cutezau să-i împiedice, fiindcă duioşia pătrunsese până şi în inimile cele mai înverşunate, iar pe de altă parte, erau siliţi de tătari să facă temenele înaintea regelui prin solii lor şi să-şi reînnoiască a suta oară jurământul de credinţă. O solie tătărască, primejdioasă pentru vrăjmaşii regelui, se afla la Lwów sub conducerea lui Subaghazi-bei, oferind Republicii în numele hanului un ajutor de o sută de mii de luptători din care patruzeci de mii puteau să pornească îndată la luptă de la Kamieniec.</p>
                  <p rend="justify">Afară de solia tătarilor, se mai afla şi o deputăţie transilvană pentru continuarea negocierilor începute cu Rakoczi{58} în legătură cu moştenirea tronului; mai erau la Lwów trimisul împăratului şi reprezentantul papei care venise odată cu regele; zilnic soseau deputăţii de la oştile coroanei şi cele lituaniene, de la ţinuturi şi olaturi, cu declaraţii de credinţă faţă de rege şi dorinţa de a apăra până la ultima suflare ţara încălcată.</p>
                  <p rend="justify">Norocul regelui sporea, Republica, îngenuncheată până nu demult, se ridica văzând cu ochii spre uimirea veacurilor şi a noroadelor. Sufletele oamenilor ardeau de dorinţa de a porni războiul, de a se răzbuna, şi în acelaşi timp se întăreau. Şi aşa cum primăvara ploaia caldă şi bogată topeşte zăpezile, tot aşa nădejdea spulbera acum toate îndoielile. Nu numai că vroiau izbânda, dar şi credeau în ea. Veşti care de care mai îmbucurătoare, deşi câteodată neadevărate, treceau din gură în gură. Se vorbea deseori de cetăţi cucerite sau despre bătălii în care polcuri necunoscute, conduse de căpetenii de care nu auzise nimeni până atunci, îi nimiciseră pe suedezi, despre gloatele înfricoşătoare ale ţăranilor care se ridicau ca stolurile de lăcuste împotriva vrăjmaşului. Numele lui Ştefan Czarniecki se auzea tot mai des pe buzele tuturor.</p>
                  <p rend="justify">Ştirile conţineau nu o dată amănunte înşelătoare, dar luate laolaltă, răsfrângeau asemenea unei oglinzi cele ce se petreceau în ţară.</p>
                  <p rend="justify">La Lwów, sărbătorile parcă nu se mai sfârşeau. Când venise regele, oraşul îl întâmpinase după cuviinţă: preoţii celor trei rituri, pârgarii, târgoveţii şi breslele. Prin pieţe şi pe uliţe, oriunde ţi-ai fi aruncat privirile, fluturau steaguri albe, albastre, purpurii, aurii. Lwówienii îşi înălţau cu mândrie leul de aur pe un câmp siniliu, aducându-şi aminte de năvălirile cazacilor şi ale tătarilor. La ivirea regelui, mulţimile începeau de fiecare dată să strige, iar acestea nu lipseau de nicăieri.</p>
                  <p rend="justify">În zilele din urmă, populaţia oraşului se dublase. Afară de senatori şi episcopi, afară de şleahtici, veneau întruna ţăranii care auziseră că regele plănuieşte să le îmbunătăţească viaţa. Aşa că sumanele şi bundele se amestecau pretutindeni cu surtucurile târgoveţilor. Armenii întreprinzători cu feţe oacheşe îşi desfăcuseră tarabele cu mărfuri şi arme de tot felul, pe care şleahticii le cumpărau cu lăcomie.</p>
                  <p rend="justify">Mai erau şi destui tătari care însoţeau solia, şi maghiari, şi moldoveni, şi austrieci, mulţime de poporeni şi de oşteni, de chipuri felurite şi straie ciudate, colorate; erau şi o groază de slujitori de pe la curţile magnaţilor; paici uriaşi, haiduci, ieniceri, cazaci înveşmântaţi în roşu şi scutieri în haine străine.</p>
                  <p rend="justify">Pe uliţe, larma nu contenea nici o clipă, de dimineaţa până seara; treceau steaguri, din oştirea regulată, cete de şleahtici călări, platoşele şi săbiile scânteiau, se auzeau porunci, nechezat, de cai, duruitul tunurilor şi cântece pline de ameninţări şi blesteme împotriva suedezilor.</p>
                  <p rend="justify">Iar clopotele din bisericile poloneze, rutene şi armeneşti băteau fără încetare, vestind tuturor că regele se află la Lwów şi că, dintre oraşele de scaun, Lwów îl primise cel dintâi pe regele pribeag, spre veşnica-i laudă.</p>
                  <p rend="justify">I  se închinau până la pământ oriunde se arăta; căciulile zburau în sus, iar strigătele de vivat cutremurau văzduhul; oamenii se descopereau şi înaintea caleştilor episcopilor care făceau semnul crucii asupra mulţimii; arătau cinstirea cuvenită senatorilor, respectându-i pentru credinţa lor faţă de rege şi ţară.</p>
                  <p rend="justify">Tot oraşul fierbea. Noaptea se aprindeau prin pieţe grămezi de lemne, în jurul cărora poposeau, cu tot gerul, aceia care nu-şi aflaseră loc pe nicăieri.</p>
                  <p rend="justify">Regele petrecea zile întregi sfătuindu-se cu senatorii. Se primeau solii străini, deputăţiile ţinuturilor şi ale oştenilor, chibzuiau cum să umple vistieria goală; se foloseau tot felul de mijloace, ca să stârnească războiul acolo unde nu începuse până atunci.</p>
                  <p rend="justify">Olăcării grăbeau spre oraşele mai însemnate, în toate părţile Republicii, până hăt, în ţinuturile prusiene şi în Samogiţia; la Tyszowce, la hatmani, la jupân Sapieha care, după căderea Tykocinului, pornise cu oastea spre miazăzi, şi la marele stegar Koniecpolski, aflat şi acum alături de suedezi. Acolo unde era nevoie, se trimiteau ajutoare băneşti, iar cei care se urneau mai greu erau îndemnaţi prin ordonanţe.</p>
                  <p rend="justify">Regele recunoscu, consfinţi şi întări confederaţia de la Tyszowce, intrând şi el în această tovărăşie şi luând conducerea treburilor mai însemnate în mâinile-i neobosite; trudea de dimineaţa până noaptea târziu, jertfindu-şi odihna şi sănătatea pentru binele Republicii.</p>
                  <p rend="justify">Nu ajunsese însă la capătul sforţărilor, deoarece hotărâse să încheie, în numele lui şi al stărilor, asemenea alianţă pe care să n-o poată înfrânge nici o putere pământească şi care să slujească în viitor la îndreptarea Republicii.</p>
                  <p rend="justify">Acum sosise, în sfârşit, clipa potrivită.</p>
                  <p rend="justify">De la senatori, taina ajunsese la şleahtici, iar de la aceştia la mulţimea fără număr, deoarece dis-de-dimineaţă se vorbea că în timpul slujbei se va întâmpla un lucru de mare însemnătate, iar regele va depune nu ştiu ce jurământ. Se vorbea despre îmbunătăţirea vieţii ţăranilor şi despre o alianţă cu cerul; alţii susţineau că se petrec lucruri nemaipomenite în istorie, dar curiozitatea era stârnită şi toată lumea era în aşteptare.</p>
                  <p rend="justify">Ziua era geroasă, cu multă lumină, fulgi mici de zăpadă se zbenguiau prin văzduh, lucind ca nişte scântei. Pedestrimea regală de la Lwów şi din judeţul Żydaczów, în şube albastre tivite cu aur, şi jumătate din polcul maghiar se rânduiră în două şiruri lungi înaintea bisericii catolice, cu muschetele la picior; prin faţa lor, ca nişte păstori, umblau de, colo-colo căpeteniile cu bastoanele, însemne ale puterii, în mână. Printre rândurile de oşteni se scurgea ca un râu spre biserică mulţimea multicoloră, înainte mergeau şleahticii şi cavalerii, urmaţi de sfatul oraşului cu lanţuri aurite la gât şi cu lumânări în mână, condus de şoltuz{59} un doftor vestit în tot ţinutul, înveşmântat într-o mantie de catifea şi cu beretă pe cap; înapoia sfatului veneau târgoveţii, printre care se aflau mulţi armeni cu tichii verzi pe cap împodobite cu aur şi în halate largi orientale. Cu toate că ţineau de alt rit, luau şi ei parte, reprezentând starea negustorilor. După târgoveţi se înşiruiau meşteşugurile, fiecare cu flamura lui, aşadar măcelarii, brutarii, cizmarii, aurarii, alămarii, lăcătuşii, armurierii, tăbăcarii, vinarii şi mulţi alţii; toţi erau aleşi pe sprânceană şi păşeau în urma flamurii pe care o ducea cel mai arătos dintre ei. Veneau apoi frăţiile de tot felul şi mulţimea pestriţă în surtuce de cânepă, cojoace, bunde, sumane, locuitori de la marginea oraşului şi ţărani. Erau lăsaţi să intre cu toţii, până când biserica se umplu de oameni din toate stările, bărbaţi şi femei.</p>
                  <p rend="justify">În sfârşit, începură să sosească şi caleştile, dar ocoliră intrarea cea mare, deoarece regele, episcopii şi dregătorii intrau pe altă uşă, mai aproape de altar. Oştenii prezentau armele mereu: în cele din urmă, coborâră muschetele la picior şi începură să sufle în mâinile îngheţate, slobozind din piept trâmbe de aburi.</p>
                  <p rend="justify">Regele veni împreună cu trimisul papei, Widon, apoi sosiră pe rând arhiepiscopul de Gniezno cu prinţul Czartoryski, episcopul de Cracovia, episcopul de Lwów. marele cancelar al coroanei şi mulţi alţi voievozi şi castelani. Toţi aceştia intrară pe uşiţa laterală, iar caleştile, curtenii, rândaşii şi ceilalţi slujitori care-i însoţiseră alcătuiau parcă o nouă suită de oşteni într-o latură a bisericii.</p>
                  <p rend="justify">Slujba o celebră Widon, solul papei, înveşmântat în purpură, cu o mantie albă deasupra, presărată cu perle şi aur.</p>
                  <p rend="justify">Regele avea să îngenuncheze pe o podişcă aşezată între altarul cel mare şi scaunele din faţă, înaintea căreia era întins un covor turcesc. Episcopii şi senatorii mireni ocupau scaunele canonicilor.</p>
                  <p rend="justify">Lumina multicoloră care pătrundea pe fereastră, amestecată cu strălucirile lumânărilor de la altar, cădea pe chipurile senatorilor, ascunse în umbra stranelor canonicilor, pe bărbile albe, pe staturile impunătoare, pe lanţurile de aur şi veşmintele de catifea. Parcă era senatul roman, atâta măreţie împrăştiau aceşti bătrâni; ici-colo printre capetele ninse apărea faţa câte unui senator oştean ori căpşorul bălai al vreunui fecior de magnat; toate privirile, sunt aţintite la altar, se roagă cu toţii; flăcăruile lumânărilor strălucesc şi se încovoaie; fumul cădelniţelor face ape-ape în lumină. De cealaltă parte a scaunelor, biserica geme de lume, flamurile lucesc în culori de curcubeie deasupra capetelor.</p>
                  <p rend="justify">Regele Jan Kazimierz căzu cu faţa la pământ în formă de cruce şi se umili înaintea puterii dumnezeieşti. În sfârşit, solul papei luă din cutia de la altar un pocal şi, se apropie de podişca pe care îngenunchease regele. Acesta se ridică îndată cu chipul străluminat, glasul nunţiului papal răsună: Ecce Agnus Dei{60} şi regele primi împărtăşania.</p>
                  <p rend="justify">O  vreme se aşeză iarăşi în genunchi, apoi se ridică şi-şi înălţă ochii şi braţele spre cer.</p>
                  <p rend="justify">În biserică se înstăpâni o tăcere adâncă, de nu se mai auzeau nici răsuflările oamenilor. Înţeleseră cu toţii că sosise clipa cea mare şi regele avea să depună jurământul; toţi ascultau cu suflete reculese; regele întârzie un răstimp cu braţele ridicate, apoi vorbi astfel, cu glasul mişcat, dar limpede şi răsunător ca un dangăt de clopot.</p>
                  <p rend="justify">—  Maică a neamului dumnezeiesc şi Sfântă Fecioară! Eu, Jan Kazimierz, rege din mila Fiului tău, Regele regilor şi stăpânul meu, vin la picioarele tale şi fac această confederaţie: pe tine te aleg astăzi Ocrotitoare a mea şi Regină a regatului meu. Încredinţez pazei tale regatul meu şi pe mine, marele principat lituanian, Rutenia, ţinuturile prusiene, Mazowsze, Samogiţia, Letonia şi Czernihów, oştirea celor două popoare şi pe toţi ceilalţi. Îndură-te şi ajută-mi regatul în această clipă de restrişte împotriva vrăjmaşilor…</p>
                  <p rend="justify">Regele căzu iarăşi în genunchi şi tăcu o vreme; în biserică domnea şi acum o linişte adâncă, aşa că se ridică şi vorbi mai departe:</p>
                  <p rend="justify">—  Şi pentru că, alături de poporul polonez, covârşit de binefacerile tale, am datoria de a te sluji cu înflăcărare, mă leg înaintea ta, în numele meu, al dregătorilor şi al senatorilor, al şleahticilor şi al celorlalţi, înaintea Fiului tău, Isus Christos, mântuitorul nostru, să sporesc în toate ţinuturile regatului meu cinstirea şi slava ta. Făgăduiesc, de asemenea, că dacă prin mila Fiului tău voi dobândi biruinţa asupra suedezilor, mă voi strădui ca de acum înainte, în fiecare an şi în această zi, să se facă slujbe în toată ţara întru slava lui Dumnezeu şi a ta, Maică Precestă!</p>
                  <p rend="justify">Aici se întrerupse iarăşi şi îngenunche. În biserică se iscară murmure, dar glasul regelui le acoperi numaidecât şi, cu toate că acum tremura de căinţă şi înduioşare, răsuna şi mai limpede:</p>
                  <p rend="justify">—  Şi pentru că recunosc cu mare durere în inimă că nenorocirile de tot felul, pe care le-am îndurat cu toţii timp de şapte ani, pedeapsa dreaptă trimisă asupra regatului meu de Dumnezeu pentru gemetele ţăranilor asupriţi de oşteni, mai făgăduiesc că, după aşezarea păcii, mă voi strădui din răsputeri, împreună cu celelalte stări ale Republicii, ca truditorii câmpului să nu mai fie nedreptăţiţi de nici un fel de asuprire. De aceea, Maică milostivă, Regină şi Stăpână a mea, tu care m-ai îndemnat să fac acest bine, roagă-l pe Fiul tău să mă ajute în marea-i bunătate să împlinesc cele făgăduite.</p>
                  <p rend="justify">Ascultau aceste vorbe ale regelui clerul, senatorii, şleahticii şi norodul de rând. În biserică răsunară hohote de plâns, ţăranii izbucniră cei dintâi în suspine, urmaţi îndată de ceilalţi. Îşi înălţau cu toţii braţele spre cer, iar glasurile sugrumate de plâns repetau: „Amin, Amin, Amin!” în semn că împărtăşeau simţămintele şi legământul regelui. Înflăcărarea cuprinse inimile şi se înfrăţiră cu toţii în această clipă în dragostea faţă de Republică şi de Ocrotitoarea ei. Apoi, o bucurie nemărginită se răsfrânse pe chipurile tuturor, deoarece în toată biserica nu se mai îndoia nimeni că Dumnezeu îi va pedepsi pe suedezi.</p>
                  <p rend="justify">Când se isprăvi slujba, în răpăitul muschetelor şi bubuitul treascurilor, în mijlocul strigătelor „Izbândă, izbândă! Trăiască!” regele plecă spre cetate, unde această unire cu puterile, cereşti fu iscălită odată cu cea de la Tyszowce.</p>
               </div>
               <div type="div3">
                  <head>Capitolul XXXI.</head>
                  <p rend="justify">După acele zile de sărbătoare, veştile începură să sosească la Lwów asemenea unor păsări înaripate. Mai vechi ori proaspete, mai mult sau mai puţin îmbucurătoare – toate îmbărbătau inimile. Confederaţia de la Tyszowce se întindea ca pârjolul, câştigând noi sprijinitori. Şleahtici sau oameni de rând i se alăturau cu toţii. Oraşele dădeau care de povară, flinte şi pedestrime, evreii bani. Nimeni nu cuteza să se împotrivească ordonanţelor; încălecau până şi cei mai zăbovelnici. Se aduse la cunoştinţa tuturor şi ordonanţa lui Wittemberg, îndreptată împotriva confederaţiei. Focul şi sabia aveau să pedepsească pe aceia care treceau de partea tovărăşiei. Urmarea fu ca şi când cineva ar fi vrut să stingă focul, aruncând gaz peste el. Pentru a spori înverşunarea împotriva suedezilor, multe exemplare din acest manifest fură împrăştiate cu ştirea regelui la Lwów şi nu se cuvine să spunem ce făceau gloatele cu aceste hârtii, destul că vântul le purta pe uliţe grozav de ruşinate, iar şcolarii înfăţişau „încurcătura lui Wittemberg” în scene de vicleim, spre bucuria mulţimilor, cântând stihuri care începeau astfel:</p>
                  <p rend="justify">Wittemberg, o, vai sărmane, Fugi degrabă peste mare Ca un iepuraş!</p>
                  <p rend="justify">Căci de-ţi pică năsturaşii, Ai să-ţi pierzi pantalonaşii Fugi tot mintenaş!</p>
                  <p rend="justify">Ca şi când ar fi vrut să împlinească vorbele cântecului; Wittemberg lăsă în locul lui la Cracovia pe vrednicul Wirtz şi plecă în grabă la Elbląg, unde regele suedez se afla împreună cu regina, petrecându-şi vremea în ospeţe şi bucurându-se în inima lui că ajunsese stăpânul unui regat atât de bogat.</p>
                  <p rend="justify">La Lwów veniră ştiri şi despre căderea Tykocinului, care înveseliră oamenii. Lucru de mirare, dar zvonul se împrăştiase înainte de venirea vreunui sol. Părerile erau împărţite doar în ceea ce priveşte soarta prinţului; nu se ştia sigur dacă voievodul de Wilno murise sau se afla în robie, se vorbea însă că jupân Sapieha, în fruntea unei oştiri însemnate, plecase din Podlasie în ţinutul Lublinului, spre a se uni cu hatmanii, şi sporea în putere cu fiecare zi tot mai mult.</p>
                  <p rend="justify">În cele din urmă, veniră şi solii voievodului de Witebsk, în număr destul de mare, deoarece jupân Sapieha trimitea regelui nici mai mult, nici mai puţin decât un steag de călărime, dorind prin aceasta să arate cinstirea cuvenită stăpânului, să-l apere de primejdii şi, poate, să crească şi el în ochii acestuia.</p>
                  <p rend="justify">Steagul era condus de tânărul polcovnic Wołodyjowski, veche cunoştinţă a regelui, aşa că Jan Kazimierz îi porunci să se înfăţişeze înaintea lui şi, luându-i capul în mâini, îi spuse:</p>
                  <p rend="justify">—  Fii binevenit, oştene plin de faimă! A trecut o groază de vreme de când nu te-am mai văzut. Credeam că la Beresteczko te-am văzut ultima oară, erai năclăit tot de sânge.</p>
                  <p rend="justify">Jupân Michał făcu o plecăciune adâncă şi răspunse:</p>
                  <p rend="justify">—  Şi mai târziu la Varşovia, stăpâne milostiv, am fost şi eu la cetate împreună cu castelanul de Kiev.</p>
                  <p rend="justify">—  Slujeşti mereu? N-ai vrut să te bucuri de tihna casei tale?</p>
                  <p rend="justify">—  Măria ta, Republica a fost în nevoie şi în timpul războiului s-a prăpădit şi moşioara mea. Aşa că n-am nici un locşor unde să-mi pun capul pe căpătâi, dar nu-mi fac gânduri, fiindcă socotesc că datoria unui oştean este, înainte de toate, slujirea regelui şi a ţării.</p>
                  <p rend="justify">—  Deie Domnul să fie cât mai mulţi ca tine, cât mai mulţi… Vrăjmaşul nu şi-ar fi întins atâta stăpânirea. Cu ajutorul lui Dumnezeu, va veni şi ziua răsplăţii, dar acum spune ce-aţi făcut cu voievodul de Wilno?!</p>
                  <p rend="justify">—  Voievodul de Wilno se află la judecata lui Dumnezeu. A murit când am dat ultima năvală.</p>
                  <p rend="justify">—  Cum s-a întâmplat?</p>
                  <p rend="justify">—  Iată scrisoarea voievodului de Witebsk, spuse jupân Michał.</p>
                  <p rend="justify">Regele luă scrisoarea şi începu să citească, dar se întrerupse îndată:</p>
                  <p rend="justify">—  Jupân Sapieha greşeşte, rosti, când scrie că rangul de mare hatman de Lituania vacat; nu vacat, deoarece îi dăm lui buzduganul.</p>
                  <p rend="justify">—  Un altul mai vrednic nu se află, răspunse jupân Michał, şi întreaga oştire îţi va arăta măriei tale recunoştinţă până la moarte pentru această faptă.</p>
                  <p rend="justify">Regele zâmbi la auzul acestei mărturisiri, neprefăcute şi citi mai departe.</p>
                  <p rend="justify">După o clipă, zise oftând:</p>
                  <p rend="justify">—  Radziwiłł ar fi putut să fie cea mai frumoasă perlă în această coroană vestită, dacă trufia şi deşertăciunile în care credea nu i-ar fi secătuit sufletul… Acum nu se mai poate face nimic! Necercetate sunt hotărârile Domnului!… Radziwiłł şi Opaliński… aproape în acelaşi timp… Doamne, judecă-i nu după păcatele lor, ci după milostenia ta.</p>
                  <p rend="justify">Urmă un răstimp de tăcere, după care regele începu să citească din nou.</p>
                  <p rend="justify">—  Îi suntem recunoscători voievodului, spuse când isprăvi, că ne trimite un steag întreg la îndemână şi, cum scrie, pe cel mai viteaz cavaler. Aici însă nu e nici o primejdie, iar de asemenea oştire e nevoie pe câmpul de bătaie. Odihniţi-vă câteva zile, apoi o să plecaţi la jupân Czarniecki, căci nu ne îndoim că cea mai mare putere se va îndrepta asupra lui.</p>
                  <p rend="justify">—  Măria ta, ne-am odihnit destul la Tykocin, răspunse micul viteaz cu însufleţire, şi dacă n-ar trebui să dăm mâncare la cai, am putea porni numaidecât, pentru că alături de jupân Czarniecki ne aşteaptă mari bucurii!… E o mare fericire pentru noi să privim chipul măriei tale, dar inima ne dă ghes să pornim asupra suedezilor.</p>
                  <p rend="justify">Regele se lumina. O bunătate părintească i se aşternu pe faţă şi rosti, privind cu mulţumire la făptura îndârjită a micului cavaler:</p>
                  <p rend="justify">—  Oştene, tu ai zvârlit cel dintâi buzduganul de polcovnic la picioarele răposatului prinţ şi voievod de Wilno?</p>
                  <p rend="justify">—  N-am fost cel dintâi, măria ta, dar a fost prima oară, deie Domnul să fie şi ultima, când m-am răzvrătit împotriva mai-marilor mei.</p>
                  <p rend="justify">Aici jupân Michał se poticni, apoi adăugă:</p>
                  <p rend="justify">—  Altfel nu s-a putut!</p>
                  <p rend="justify">—  Fireşte, consimţi regele, au fost clipe grele pentru cei ce înţeleg rostul datoriei ostăşeşti, dar şi ascultarea îşi are marginile ei, dincolo de care începe vina. Au rămas multe căpetenii alături de Radziwiłł?</p>
                  <p rend="justify">—  Dintre polcovnici, l-am găsit la Tykocin numai pe jupân Charłamp care nu l-a părăsit pe prinţ de la început, iar pe urmă n-a mai vrut să plece de lângă el, văzându-i prăbuşirea. Întârzia alături de Janusz numai din milă, fiindcă inima îl îndemna spre noi. Abia l-am pus pe picioare, asemenea foamete îndurau la castel, iar el îşi mai rupea şi de la gură, ca să-l hrănească pe prinţ. Acum a venit aici, la Lwów, să cerşească mila măriei tale şi odată cu el îţi cad şi eu la picioare, stăpâne milostiv, fiindcă este un slujitor credincios şi un bun oştean.</p>
                  <p rend="justify">—  Să vie la noi, zise regele.</p>
                  <p rend="justify">—  Măria ta, are să-ţi spună un lucru de mare însemnătate, pe care l-a auzit din gura lui Bogusław la Kiejdany şi care priveşte siguranţa şi viaţa măriei tale.</p>
                  <p rend="justify">—  Nu e oare vorba de Kmicic?</p>
                  <p rend="justify">—  Întocmai, stăpâne milostiv…!</p>
                  <p rend="justify">—  Tu l-ai cunoscut pe Kmicic?</p>
                  <p rend="justify">—  L-am cunoscut şi m-am bătut cu el, dar nu ştiu pe unde se află acum.</p>
                  <p rend="justify">—  Ce crezi despre el?</p>
                  <p rend="justify">—  Stăpâne milostiv, dacă s-a încumetat la asemenea faptă, e vrednic de cele mai îngrozitoare chinuri, fiindcă-i prăsila iadului.</p>
                  <p rend="justify">—  Bine, dar nu-i nimic adevărat, se împotrivi regele, totul a fost o născocire a lui Bogusław… Să trecem însă peste asta, spune ce ştii despre isprăvile mai vechi ale acestui om.</p>
                  <p rend="justify">—  A fost întotdeauna un mare oştean, neîntrecut în arta războiului. Nimeni n-ar fi în stare să-l hăituiască pe Chowański numai cu câteva sute de oameni, cum a făcut el; l-a chinuit pe vrăjmaş rău de tot. Mai mare minunea că nu i-au întins pielea pe tobă! Nici vorbă, Chowański ar fi fost tare mulţumit, dacă ar fi pus mâna pe prinţul voievod, dar bucuria lui n-ar fi cunoscut margini, dacă cineva i l-ar fi dăruit pe Kmicic… Ajunsese până acolo că mânca cu furculiţa lui Chowański, dormea pe covorul lui, se plimba în sania şi pe calul lui. Dar pe urmă s-a arătat trudnic şi pentru ai lui, şi-a făcut de cap, jurând să-şi căptuşească mantia cu osândirile, asemenea lui jupân Laszcz, iar la Kiejdany a întrecut măsura.</p>
                  <p rend="justify">Jupân Wołodyjowski povesti în amănunt cele petrecute la Kiejdany.</p>
                  <p rend="justify">Jan Kazimierz îl asculta cu luare-aminte, iar când jupân Michał istorisi cum fugise jupân Zagłoba mai întâi, apoi cum îşi scăpase tovarăşii din robia lui Radziwiłł, regele îşi puse mâinile în şold şi începu să râdă cu poftă.</p>
                  <p rend="justify">—  Vir incomparabilis, vir incomparabilis! repetă. A venit şi el cu tine?</p>
                  <p rend="justify">—  Se află la porunca măriei tale! răspunse Wołodyjowski.</p>
                  <p rend="justify">—  Şleahticul ăsta l-a întrecut şi pe Ulise! Pe el şi, pe jupânii Skrzetuski să-i aduci la masa noastră, la o clipă de veselie, iar acum spune ce mai ştii despre Kmicic!</p>
                  <p rend="justify">—  Abia din scrisorile pe care le-am găsit asupra lui Roch Kowalski am aflat că la Birże ne aştepta moartea. Prinţul ne-a urmărit şi s-a căznit să ne înconjure cu oastea, dar n-a izbutit. Am scăpat cu bine!… Ba l-am mai prins şi pe Kmicic, nu departe de Kiejdany, şi am dat poruncă să-l împuşte numaidecât.</p>
                  <p rend="justify">—  Oho! se miră regele. La voi în Lituania treaba se face repede!</p>
                  <p rend="justify">—  Dar jupân Zagłoba a poruncit să-l caute înainte prin buzunare, gândindu-se că va găsi niscaiva scrisori. A găsit într-adevăr scrisoarea hatmanului, din care am aflat că, dacă nu era Kmicic, nu ne mai duceau la Birże şi ne împuşcau la Kiejdany.</p>
                  <p rend="justify">—  Ei vezi! îl întrerupse regele.</p>
                  <p rend="justify">—  După aceea nu se mai cuvenea să-i luăm viaţa şi l-am lăsat slobod… Ce-a mai făcut pe urmă, nu ştiu, dar pe Radziwiłł tot nu l-a părăsit. Dumnezeu ştie ce fel de om e… Nu e prea uşor să-ţi faci o părere despre asemenea vifor. A rămas alături de Radziwiłł, apoi a plecat undeva… Ne-a prevenit că prinţul a plecat de la Kiejdany asupra noastră. Nu pot tăgădui că ne-a făcut un mare bine, pentru că dacă nu ne-ar fi prevenit, prinţul voievod de Wilno ne-ar fi atacat şi ne-ar fi nimicit steagurile unul câte unul… Nici eu nu mai ştiu ce să cred, milostive stăpâne… Dacă prinţul Bogusław a minţit…</p>
                  <p rend="justify">—  Se va arăta îndată, spuse regele.</p>
                  <p rend="justify">Şi bătu din palme.</p>
                  <p rend="justify">—  Cheamă-l aici pe jupân Babinicz, îi porunci pajului care se ivi în prag.</p>
                  <p rend="justify">Pajul plecă şi în curând uşa de la încăperea regelui se deschise şi intră jupân Andrzej. Wołodyjowski, nu-l recunoscu la început, deoarece tânărul cavaler arăta foarte schimbat şi palid; nu-şi revenise încă bine după lupta din trecătoare. Jupân Michał se uita nedumerit la el.</p>
                  <p rend="justify">—  Hm! spuse în sfârşit. Dacă n-ar fi slăbiciunea feţei şi numele pe care l-ai rostit măria ta, aş zice că e Kmicic!</p>
                  <p rend="justify">Regele zâmbi şi răspunse:</p>
                  <p rend="justify">—  Tocmai ne povestea acest cavaler despre un mare tâlhar care purta acest nume, dar noi i-am dovedit negru pe alb că greşeşte şi nu ne îndoim că jupân Babinicz ne va sluji ca martor.</p>
                  <p rend="justify">—  Stăpâne milostiv, răspunse repede Babinicz, ajunge un singur cuvânt al măriei tale, ca să-l cureţe pe acest tâlhar de toate vinile, mai bine decât ar face-o jurămintele mele.</p>
                  <p rend="justify">—  Şi glasul e acelaşi, spuse micul polcovnic din ce în ce mai uimit, dar nu avea această cicatrice.</p>
                  <p rend="justify">—  Domnia ta, zise Kmicic, capul şleahticului e ca un răboj pe care se scrie mereu cu sabia… Aici se află şi crestătura domniei, tale, acum gândesc că mă recunoşti.</p>
                  <p rend="justify">Spunând acestea, se aplecă şi arătă cu degetul o dungă albă care se întindea aproape de ciuf.</p>
                  <p rend="justify">—  E mâna mea! strigă Wołodyjowski. Ăsta e Kmicic!</p>
                  <p rend="justify">—  Iar noi îţi spunem că nu-l cunoşti pe Kmicic! Se amestecă regele.</p>
                  <p rend="justify">—  Cum aşa, stăpâne milostiv?</p>
                  <p rend="justify">—  Pentru că tu ai cunoscut un mare oştean, dar un samavolnic şi un tovarăş întru trădare al lui Radziwiłł… Iar aici se află acest Hector al Częstochowei, căruia Jasna Góra, după preotul Kordecki, îi datorează cel mai mult, aici se află apărătorul ţării şi slujitorul nostru de credinţă, care ne-a apărat cu pieptul lui şi ne-a scăpat viaţa în trecătoare, când suedezii ne încolţiseră ca o haită de lupi. Acesta e Kmicic cel de acum… Cunoaşte-l bine şi îndrăgeşte-l, că merită din plin!</p>
                  <p rend="justify">Wołodyjowski începu să-şi mişte mustăcioara bălaie, neştiind ce să mai zică, iar regele adăugă:</p>
                  <p rend="justify">—  Şi mai află că nu i-a făgăduit nimic prinţului Bogusław. Dimpotrivă, el a fost cel dintâi care a vrut să se răzbune pentru uneltirile lui, căci l-a răpit şi a vrut să-l dea în mâinile noastre.</p>
                  <p rend="justify">—  Şi pe noi ne-a prevenit împotriva prinţului voievod de Wilno! strigă micul cavaler. Ce înger te-a schimbat, domnia ta?</p>
                  <p rend="justify">—  Îmbrăţişaţi-vă! îi îndemnă regele.</p>
                  <p rend="justify">—  Domnia ta, mi-ai plăcut de când te-am văzut! spuse jupân Kmicic.</p>
                  <p rend="justify">Căzură unul în braţele celuilalt, în timp ce regele se uita la ei şi ţâţâia din buze de mulţumire. Kmicic îl strânse cu atâta inimă pe micul viteaz, încât îl ridică în sus ca pe un pisoi şi abia după un răstimp îl lăsă iarăşi pe picioare.</p>
                  <p rend="justify">După care regele plecă la sfatul de fiecare zi, mai ales că şi cei doi hatmani ai coroanei veniseră la Lwów să întocmească oştirea şi s-o ducă lui jupân Czarniecki şi pâlcurilor confederate, care se mişcau prin ţară sub diferite căpetenii.</p>
                  <p rend="justify">Cavalerii rămaseră singuri.</p>
                  <p rend="justify">—  Domnia ta, hai la cvartirul meu, îl pofti Wołodyjowski, ai să-i găseşti acolo pe cei doi Skrzetuski şi pe jupân Zagłoba care vor fi bucuroşi să audă ce mi-a spus regele. E şi jupân Charłamp cu ei.</p>
                  <p rend="justify">Dar Kmicic se apropie de micul viteaz cu îngrijorarea pe faţă.</p>
                  <p rend="justify">—  Aţi găsit mulţi oameni alături de prinţul Radziwiłł? întrebă.</p>
                  <p rend="justify">—  Dintre polcovnici, numai Charłamp era cu el.</p>
                  <p rend="justify">—  Nu-mi pasă de oşteni, pentru Dumnezeu!… Dar femei?</p>
                  <p rend="justify">—  Acum ghicesc despre ce e vorbarăspunse micul cavaler, împurpurându-se, pe jupâniţa Billewicz a dus-o prinţul Bogusław la Taurogi.</p>
                  <p rend="justify">Chipul lui Kmicic se schimbă deodată, mai întâi păli ca ceara, apoi roşi pentru a deveni iarăşi mai galben ca înainte. Nu mai era în stare să lege nici două vorbe, trăgea cu lăcomie aerul pe nări, de parcă i se îneca răsuflarea în piept. După aceea, îşi duse amândouă mâinile la tâmple şi, alergând ca un nebun prin încăpere, începu să repete:</p>
                  <p rend="justify">—  Vai de mine, vai de mine!</p>
                  <p rend="justify">—  Hai, domnia ta, Charłamp iţi va spune ce s-a întâmplat, fiindcă el a fost de faţă, spuse Wołodyjowski.</p>
               </div>
               <div type="div3">
                  <head>Capitolul XXXII.</head>
                  <p rend="justify">După ce ieşiră de la rege, cei doi cavaleri porniră în tăcere. Wołodyjowski nu voia să vorbească, iar Kmicic nu putea, fiindcă durerea şi turbarea îi sfâşiau inima; îşi făceau loc prin mulţimea care se adunase în număr mare pe uliţe la vestea că prima ceată din tătarii făgăduiţi de han avea să intre în oraş, ca să se înfăţişeze înaintea măriei sale. Micul viteaz mergea înainte, iar Kmicic se împleticea în urma lui cu calpacul pe ochi, îmbrâncind oamenii pe drum.</p>
                  <p rend="justify">Abia când ieşiră la lărgime, jupân Michał îl apucă pe Kmicic de încheietura mâinii şi-i spuse:</p>
                  <p rend="justify">—  Stăpâneşte-te, domnia ta!… Cu deznădejdea nu faci nimic!</p>
                  <p rend="justify">—  Nu sunt deznădăjduit, răspunse Kmicic, dar am nevoie de sângele lui!</p>
                  <p rend="justify">—  Poţi să fii sigur că-l vei găsi printre vrăjmaşii Republicii!</p>
                  <p rend="justify">—  Cu atât mai bine! zise jupân Andrzej repede. Dar şi-n biserică de l-aş găsi…</p>
                  <p rend="justify">—  Pentru Dumnezeu, nu huli, domnia ta! se grăbi să-l întrerupă micul polcovnic.</p>
                  <p rend="justify">—  Trădătorul ăsta mă bagă în păcat!</p>
                  <p rend="justify">Tăcură o vreme, după care Kmicic întrebă cel dintâi:</p>
                  <p rend="justify">—  Unde-i acum?</p>
                  <p rend="justify">—  Poate la Taurogi sau în altă parte. Charłamp o să ştie mai bine.</p>
                  <p rend="justify">—  Să mergem!</p>
                  <p rend="justify">—  Nu mai e departe. Oştenii sunt afară din oraş, dar noi stăm aici… şi cu noi e şi Charłamp.</p>
                  <p rend="justify">Pe neaşteptate, Kmicic începu să răsufle greu, ca omul care urcă un povârniş nu prea lin.</p>
                  <p rend="justify">—  Sunt încă tare slăbit! şopti.</p>
                  <p rend="justify">—  Cu atât mai mult trebuie să te stăpâneşti, cu cât vei avea de-a face cu asemenea războinic.</p>
                  <p rend="justify">—  Am mai avut o dată şi iată cu ce m-am ales.</p>
                  <p rend="justify">Kmicic îi arătă cicatricea de pe faţă.</p>
                  <p rend="justify">—  Domnia ta, spune-mi şi mie cum a fost, pentru că regele a amintit doar în treacăt.</p>
                  <p rend="justify">Jupân Andrzej începu să povestească şi, cu toate că scrâşnea din măsele şi mai că da cu calpacul de pământ, gândurile i se îndreptară în altă parte şi se mai linişti.</p>
                  <p rend="justify">—  Ştiam că domnia ta eşti un om dintr-o bucată, zise micul viteaz, dar nu mă aşteptam să-l răpeşti pe Bogusław Radziwiłł din mijlocul oştenilor lui.</p>
                  <p rend="justify">Ajunseră la cvartir. Cei doi Skrzetuski, jupân Zagłoba, arendaşul de la Wąsosza şi Charłamp tocmai prefirau nişte cojocele pe care le adusese un tătar să le vândă. Charłamp, care-l cunoştea cel mai bine pe Kmicic, îl recunoscu de la prima aruncătură de ochi şi strigă, scăpând cojocelul din mână:</p>
                  <p rend="justify">—  Isuse, Marie!</p>
                  <p rend="justify">—  Lăudat fie numele Domnului! exclamă arendaşul de la Wąsosza.</p>
                  <p rend="justify">Dar înainte ca ceilalţi să-şi revină din uimire, Wołodyjowski spuse:</p>
                  <p rend="justify">—  Domniile voastre, vă înfăţişez pe acest Hector de la Częstochowa, slugă de credinţă a regelui, care şi-a vărsat sângele pentru ţară şi pentru rege.</p>
                  <p rend="justify">Uimirea tuturor spori şi mai mult, iar vrednicul jupân Michał le povesti îndată cu mare însufleţire tot ce auzise de la rege despre meritele lui Kmicic, şi de la acesta despre răpirea prinţului Bogusław, isprăvind astfel:</p>
                  <p rend="justify">—  Aşadar, nu numai că nu e nimic adevărat din tot ce a spus prinţul pe socoteala acestui cavaler, ci dimpotrivă, Kmicic e cel mai înverşunat duşman al lui. De aceea a luat-o pe jupâniţă Billewicz de la Kiejdany, ca să se răzbune în vreun fel asupra lui.</p>
                  <p rend="justify">—  Iar nouă, cavalerul ăsta ne-a scăpat viaţa şi a prevenit steagurile confederaţiilor împotriva prinţului voievod, adăugă jupân Zagłoba. Faţă de asemenea merite, vechile păcate nu mai înseamnă nimic! Pe legea mea, jupâne Michał, bine că a venit cu tine! Slavă Domnului că steagul nostru se află în afara oraşului, pentru că laudanienii sunt grozav de porniţi împotriva lui şi l-ar fi luat în săbii înainte de a apuca să zică vreo vorbă.</p>
                  <p rend="justify">—  Domnia ta, ne bucurăm din toată inima şi te primim ca pe un frate şi viitor tovarăş! spuse Jan Skrzetuski.</p>
                  <p rend="justify">Charłamp mai că se luă cu mâinile de păr.</p>
                  <p rend="justify">—  Unul ca ăsta nu se poticneşte niciodată! zise. De fiecare dată scapă cu faţa curată, iar pe deasupra se mai acoperă şi de faimă!</p>
                  <p rend="justify">—  Nu v-am spus eu! strigă Zagłoba. Când l-am văzut la Kiejdany, am gândit numaidecât: iată un oştean în stare de orice! Vă aduceţi aminte că ne-am îmbrăţişat de la început? E adevărat că eu i-am stricat socotelile lui Radziwiłł, dar şi el a pus umărul. Dumnezeu mi-a trimis gândul cel bun şi nu v-am lăsat să-l împuşcaţi la Billewicze… Domniile voastre, nu se cuvine să ospeţim asemenea cavaler cu gâtlejurile uscate, o să ne creadă nişte prefăcuţi.</p>
                  <p rend="justify">La aceste cuvinte, Rzędzian se descotorosi de tătarul cu cojocele şi, împreună cu feciorii de casă, puse la cale aducerea băuturii.</p>
                  <p rend="justify">Dar jupân Kmicic voia să afle cât mai repede ce ştia Charłamp despre plecarea Oleńkăi.</p>
                  <p rend="justify">—  Domnia ta ai fost acolo? îl întrebă.</p>
                  <p rend="justify">—  Aproape că nu m-am mişcat de la Kiejdany, răspunse năsosul. Prinţul Bogusław a venit la prinţul voievod. Pentru cină s-a gătit de-ţi lua ochii şi se vedea cât de colo că jupâniţa Billewicz i-a căzut cu tronc, fiindcă mai că nu torcea de mulţumire, ca un cotoi când îl mângâi pe spinare. Dar cotoiul se spune că se roagă, pe când prinţul Bogusław, dacă se ruga, apoi o făcea numai spre slava diavolească. Şi ce se mai linguşea, ce-şi mai lingea buzele.</p>
                  <p rend="justify">—  Las-o baltă! îl întrerupse Wołodyjowski. Prea-l chinuieşti rău pe acest cavaler!</p>
                  <p rend="justify">—  Dimpotrivă! Vorbeşte, domnia ta, vorbeşte! se împotrivi Kmicic.</p>
                  <p rend="justify">—  A spus atunci la masă, îşi urmă vorba Charłamp, că nu-i nici o înjosire pentru un Radziwiłł dacă se însoţeşte cu o fiică de şleahtic. Mai mult, el însuşi preferă o şlahtiancă prinţeselor pe care i le-au peţit regii Franţei şi ale căror nume nu mi le-aduc aminte, fiindcă sunau tare ciudat, parcă-şi chema cineva câinii prin bungetul pădurii.</p>
                  <p rend="justify">—  Nici nu vrem să le auzim! îl grăbi Zagłoba.</p>
                  <p rend="justify">—  Se vede că spunea toate acestea, ca s-o câştige pe jupâniţă, iar noi, văzând ce se sfinţeşte, ne uitam unii la alţii şi ne făceam cu ochiul, socotind că se întindea o capcană nevinovăţiei.</p>
                  <p rend="justify">—  Dar ea, ea…?! întrebă Kmicic nerăbdător.</p>
                  <p rend="justify">—  Ea, ca orice fată de neam mare şi cu purtări alese, nu arăta nici o mulţumire, nici nu se uita la el. Abia când prinţul Bogusław a început să vorbească despre domnia ta, şi-a aţintit privirile asupra lui. S-a întâmplat un lucru aproape de spaimă atunci când a spus că domnia ta te-ai oferit pentru nu ştiu cât ducaţi să-l răpeşti pe rege şi, viu sau mort, să-l dai pe mâna suedezilor. Am crezut cu toţii că biata jupâniţă o să-şi dea duhul, dar mânia împotriva domniei tale era atât de mare, încât a învins slăbiciunea femeiască. Şi când Bogusław a început să spună cu câtă scârbă a respins propunerea domniei tale, a început să-l admire şi să se uite la el cu recunoştinţă, iar după aceea, când a vrut s-o conducă de la masă, nu i-a mai refuzat braţul.</p>
                  <p rend="justify">Kmicic îşi acoperi ochii cu mâinile.</p>
                  <p rend="justify">—  Loveşte, loveşte, cine crede-n Dumnezeu! repetă.</p>
                  <p rend="justify">Deodată zvâcni în picioare.</p>
                  <p rend="justify">—  Rămâneţi sănătoşi, domniile voastre!</p>
                  <p rend="justify">—  Ce va să zică asta, încotro? întrebă Zagłoba aţinându-i calea.</p>
                  <p rend="justify">—  Regele o să-mi dea învoire şi am să plec să-l găsesc! se descarcă Kmicic.</p>
                  <p rend="justify">—  Pe rănile lui Christos, aşteaptă, domnia ta! Nici n-ai ascultat tot, iar de căutat ai destul timp. Cu cine pleci şi unde ai să-l găseşti?</p>
                  <p rend="justify">Poate că jupân Andrzej nu l-ar fi ascultat, dar puterile îl părăsiră, era încă slăbit de pe urma rănilor, aşa că se lăsă să cadă pe laviţă şi, rezemându-se de perete, închise ochii.</p>
                  <p rend="justify">Zagłoba îi întinse un pahar de vin, pe care îl apucă în grabă cu mâna tremurătoare şi, vărsând băutura pe barbă şi pe piept, îl dădu peste cap.</p>
                  <p rend="justify">—  Nu e încă nimic pierdut, spuse Jan Skrzetuski, dar e nevoie de multă prevedere când ai de-a face cu asemenea magnat. O faptă nesăbuită poate să vă piardă pe amândoi, pe jupâniţă şi pe domnia ta.</p>
                  <p rend="justify">—  Ascultă-l pe Charłamp până la capăt! îl îndemna jupân Zagłoba.</p>
                  <p rend="justify">Kmicic îşi încleşta dinţii.</p>
                  <p rend="justify">—  Ascult cu răbdare.</p>
                  <p rend="justify">—  Nu ştiu dacă jupâniţa a plecat de bunăvoie, continuă Charłamp fiindcă n-am fost de faţă: ştiu numai că spătarul de Rosienie s-a împotrivit, de aceea au încercat mai întâi să-l convingă, apoi l-au închis în spătărie, iar în cele din urmă l-au lăsat să plece la Billewicze. Jupâniţa nu se află pe mâini bune, de ce să ne ascundem după deget, pentru că se spune că tânărul prinţ e mai lacom decât un turc când e vorba de sexul frumos. Când îi place o femeie, poate să fie şi căsătorită, că lui nu-i pasă de nimic.</p>
                  <p rend="justify">—  Vai mie, vai mie! repetă Kmicic.</p>
                  <p rend="justify">—  Netrebnicul! strigă Zagłoba.</p>
                  <p rend="justify">—  Mă mir numai că prinţul voievod n-a pregetat să i-o dea lui Bogusław, rosti Skrzetuski.</p>
                  <p rend="justify">—  Păi nu mă prea pricep la treburi de-astea, răspunse Charłamp, aşa că repet şi eu ce spuneau căpeteniile, mai ales Ganchof care cunoştea toate arcana prinţului. Am auzit cu urechile mele când cineva a exclamat faţă cu el: „Tânărul nostru prinţ n-o să-i mai lase nimic lui Kmicic!” iar Ganchof a răspuns: „în plecarea asta e mai mult lucru politicesc decât dragoste. Prinţul Bogusław nu iartă pe nici una, dar dacă jupâniţa se va împotrivi, nu se va purta cu ea cum s-a purtat cu celelalte, pentru că s-ar stârni vâlvă, şi la Taurogi se află şi jupâneasa voievodului cu fiica ei, de care Bogusław trebuie să ţină seamă, având în vedere că vrea să-i ceară mâna tinerei prinţese… Îi va veni destul de greu să se prefacă cinstit, dar la Taurogi n-are încotro”.</p>
                  <p rend="justify">—  Domnia ta, gândesc că acum ţi s-a luat piatra de pe inimă! se bucură jupân Zagłoba. E limpede că pe jupâniţă n-o ameninţă nici o primejdie.</p>
                  <p rend="justify">—  Atunci de ce a luat-o cu el? răcni Kmicic.</p>
                  <p rend="justify">—  Bine faci că mă întrebi pe mine, răspunse Zagłoba, pentru că eu dau repede de rostul iţelor, oricât ar fi de încurcate, pe când alţii s-ar căzni degeaba cu anii. De ce s a luat-o cu el? Nu tăgăduiesc că i-a plăcut, dar a dus-o la Taurogi, ca să-i oprească astfel pe toţi cei din neamul Billewicz, care-i mare şi puternic, de la fapte vrăjmaşe împotriva lui Radziwiłł.</p>
                  <p rend="justify">—  Poate fi! întări Charłamp. Nu mai încape îndoială că la Taurogi va trebui să-şi înfrâneze poftele, fiindcă nu poate să forţeze lucrurile ad extrema.</p>
                  <p rend="justify">—  Unde se află acum?</p>
                  <p rend="justify">—  La Tykocin, prinţul voievod presupunea că trebuie să fie la Elbląg cu regele suedez căruia avea să-i ceară ajutor. Oricum, nu e la Taurogi, pentru că trimişii noştri nu l-au găsit acolo.</p>
                  <p rend="justify">Aici Charłamp se întoarse spre Kmicic:</p>
                  <p rend="justify">—  Dacă domnia ta vrei să asculţi un oştean de rând, am să-ţi spun şi eu ce gândesc: dacă jupâniţa a suferit vreo întâmplare de năprasnă la Taurogi sau dacă prinţul a izbutit să-i câştige dragostea, domnia ta n-are nici un rost să te mai duci acolo; iar dacă nu, dacă Billewiczówna se află alături de prinţesă, cu care va pleca în Kurlandia, apoi un loc mai fără primejdie şi mai bun ca acolo n-ai să-i găseşti nici domnia ta în toată această Republică pustiită de vâlvătaia războiului.</p>
                  <p rend="justify">—  Dacă domnia ta eşti atât de curajos, pe cât se spune, şi cum cred şi eu, se amestecă Skrzetuski, mai întâi pune mâna pe Bogusław şi pe urmă vei dobândi tot ce vrei de la el.</p>
                  <p rend="justify">—  Unde-i acum? repetă Kmicic, întorcându-se spre Charłamp.</p>
                  <p rend="justify">—  Ţi-am mai spus o dată, răspunse năsosul, dar, domnia ta ai uitat din pricina supărării. Presupun că e la Elbląg şi nu va întârzia să pornească alături de Carol Gustav împotriva lui jupân Czarniecki.</p>
                  <p rend="justify">—  Aşa că domnia ta ai face mai bine să mergi cu noi la jupân Czarniecki, pentru că în acest fel ai putea să te întâlneşti destul de repede cu Bogusław, îl sfătui Wołodyjowski.</p>
                  <p rend="justify">—  Domniile voastre, vă mulţumesc pentru sfaturile binevoitoare! strigă Kmicic.</p>
                  <p rend="justify">Şi se grăbi să-şi ia rămas bun de la toţi; nu încercară să-l oprească, ştiind că la supărare omului nu-i arde nici de vorbă, nici de băutură. În schimb, jupân Wołodyjowski spuse:</p>
                  <p rend="justify">—  Domnia, ta, am să te însoţesc până la palatul arhiepiscopului; eşti atât de tulburat, încât mi-e să nu leşini pe drum.</p>
                  <p rend="justify">—  Merg şi eu! i se alătură Jan Skrzetuski.</p>
                  <p rend="justify">—  Atunci să mergem cu toţii! adăugă Zagłoba.</p>
                  <p rend="justify">Îşi încinseră săbiile, se îmbrăcară în bunde călduroase şi plecară. Pe uliţe era şi mai multă lume ca înainte. Întâlneau mereu cete de şleahtici înarmaţi, oşteni, slujitori de-ai magnaţilor ori de-ai şleahticilor, armeni, ovrei, moldoveni, ţărani ruteni din împrejurimile pârjolite de cele două năvăliri ale lui Chmielnicki.</p>
                  <p rend="justify">Negustorii stau în faţa tarabelor, ferestrele caselor erau pline de capete curioase. Repetau cu toţii că tătarii sosiseră şi că în curând aveau să treacă prin oraş, ca să se înfăţişeze regelui. Toată lumea vroia să-i vadă, întrucât arareori avea prilejul să privească la nişte tătari care mergeau liniştiţi pe uliţele oraşului. Până acum îi văzuse altfel, de cele mai multe ori dincolo de zidurile de apărare, urdii nenumărate prădând şi arzând satele din împrejurimi şi casele din afara cetăţii. Acum veneau ca aliaţi împotriva suedezilor. De aceea, cavalerii îşi croiau drum cu greutate prin îmbulzeală. În fiecare clipă strigătele: „Iată-i, vin!” treceau de la o uliţă la alta şi mulţimea se bulucea de nu mai era chip să faci un pas.</p>
                  <p rend="justify">—  Ei, să ne oprim şi noi puţin! propuse Zagłoba. Jupâne Michał, o să ne aducem aminte de vremea când priveam din faţă la împieliţaţii ăştia. Eu am fost şi rob la ei. Se spune că viitorul han seamănă cu mine ca două picături de apă… Dar la ce bun să mai amintesc de zburdălniciile de altădată!</p>
                  <p rend="justify">—  Vin! Vin! se auzi iarăşi.</p>
                  <p rend="justify">—  Dumnezeu a schimbat inimile acestor câini, vorbi mai departe jupân Zagłoba, şi în loc să pustiască ţinuturile rutene, vin în ajutorul nostru… E o adevărată minune! Pentru că, vă spun domniilor voastre, dacă mi s-ar ierta câte un păcat de fiecare păgân pe care braţul ăsta l-a trimis în iad, aş fi socotit sfânt şi ar trebui să ajunaţi înainte de ziua mea sau aş fi răpit la cer într-un car de foc.</p>
                  <p rend="justify">—  Îţi mai aduci aminte, domnia ta, cum a fost atunci când ne îndreptam spre Zbaraż, venind de la apa Waładynkăi dinspre Raszków…?</p>
                  <p rend="justify">—  Cum să nu?! când ai căzut în groapă şi eu i-am fugărit prin desişuri până la drumul mare. Când ne-am întors să te luăm, oştenii nu puteau să-şi revină din uimire, pentru că în fiecare hăţiş zăcea câte un tătar ucis.</p>
                  <p rend="justify">Jupân Wołodyjowski ţinea minte că se întâmplase tocmai dimpotrivă, dar nu zise nimic; până să-i treacă mirarea, glasuri începură iarăşi să strige pentru a nu ştiu câta oară:</p>
                  <p rend="justify">—  Vin! Vin…!</p>
                  <p rend="justify">Larma se înteţi, apoi conteni şi toate capetele se întoarseră spre partea din care aveau să vie tătarii. De departe se auziră într-adevăr sunete ascuţite şi mulţimea începu să se desfacă de la mijloc, înghesuindu-se spre pereţii caselor; la capătul uliţei se iviră primii călăreţi tătari.</p>
                  <p rend="justify">—  Ia te uită, au şi capelă, lucru nemaiîntâlnit la tătari.</p>
                  <p rend="justify">—  Vor şi ei să se înfăţişeze cât mai cu fală, răspunse Jan Skrzetuski. Unele ciambuluri îşi au muzicanţii lor care le cântă când îşi aşează tabăra pentru mai multă vreme într-un loc. Ăştia trebuie să fie aleşi dintre cei mai buni!</p>
                  <p rend="justify">Între timp, călăreţii se apropiară şi începură să treacă prin faţa privitorilor. În frunte, pe un cal bălţat, înainta un tătar oacheş, parcă afumat, care ţinea două fluiere în gură. Dându-şi capul pe spate şi închizând ochii, îşi plimba degetele peste găurile fluierelor, scoţând sunete ascuţite şi atât de repezi, încât urechile abia aveau vreme să le prindă. După el veneau alţi doi cu nişte beţe în mână, la capătul cărora erau legate bucăţi mici de aramă şi pe care le mişcau cu îndârjire în sus şi în jos; urmau apoi câţiva care izbeau unul de altul talgere de alamă; unii băteau tobele, în vreme ce alţii cântau la teorbe căzăceşti. Cântau cu toţii, afară de fluieraş, mai degrabă urlau, în sunetele melodiei sălbatice, rânjindu-şi dinţii şi rostogolindu-şi ochii în cap. În urma tabulhanalei, care înainta printre orăşeni ca o arătare din basme, venea la pas, în rânduri de câte patru călăreţi, o roată de aproape patru sute de oameni.</p>
                  <p rend="justify">Erau într-adevăr unul şi unul, trimişi în dar regelui polonez, ca un fel de zălog, în semn de mare cinstire din partea hanului. Îi conducea Akbah-Ulan, care se trăgea din tătarii dobrogeni, cei mai înverşunaţi în luptă, un războinic bătrân şi încercat, cu multă trecere în auluri{61} pentru vitejia şi asprimea lui. Acum călărea la mijloc, între tabulhana şi grosul oştenilor, îmbrăcat într-o şubă trandafirie de catifea, căptuşită cu blăni de jder cam roase, ieşită de soare şi prea strâmtă pe trupu-i puternic. La cingătoare avea înfipt buzduganul cu pene, asemenea cazacilor. Faţa roşie i se învineţise în bătaia vântului tăios şi se legăna în şaua înaltă, privind la răstimpuri în lături sau întorcându-şi capul spre tătari, de parcă nu era prea sigur dacă se vor putea stăpâni, la vederea mulţimii, a femeilor şi a copiilor, a prăvăliilor deschise şi a mărfurilor, să nu se repeadă cu strigăte sălbatice asupra acestor minunăţii.</p>
                  <p rend="justify">Dar aceştia călăreau liniştiţi, ca nişte câini duşi de sfoară, care se tem de harapnic, şi numai după privirile piezişe şi lacome se putea ghici ce se întâmpla în sufletul acestor barbari. Mulţimea îi privea cu interes, deşi fără prea multă prietenie, atât de mare era îndârjirea împotriva paginilor prin aceste părţi ale Republicii. Din când în când, izbucneau strigăte: „A hu! a hu!” ca la lupi. Erau însă şi dintre aceia care-şi făgăduiau mari foloase de pe urma lor.</p>
                  <p rend="justify">—  Suedezii se tem cumplit de tătari şi oştenii îşi povestesc lucruri de minune, care sporesc spaima, spuneau, uitându-se la tătari.</p>
                  <p rend="justify">—  Şi pe bună dreptate, răspundeau alţii. Raitierii lui Carolus nu sunt în stare să lupte cu tătarii, mai ales cu cei din Dobrogea, care uneori ţin piept până şi călărimii noastre. Raitierul n-apucă să-şi dea seama ce se petrece, că tătarul i-a şi pus laţul de gât.</p>
                  <p rend="justify">—  E păcat să chemi nişte fii de păgâni în ajutor! se auziră câteva glasuri.</p>
                  <p rend="justify">—  Păcat nepăcat, vor fi de mare folos!</p>
                  <p rend="justify">—  E o ceată pe cinste! spuse jupân Zagłoba.</p>
                  <p rend="justify">Într-adevăr, tătarii aceia erau bine îmbrăcaţi, în cojoace albe, săine şi pestriţe, întoarse pe dos, arcurile negre şi săhăidacele pline cu săgeţi se legănau pe spinare şi fiecare avea sabie, lucru neobişnuit până şi în marile ciambuluri, deoarece săracii nu-şi puteau îngădui asemenea risipă, slujindu-se în lupta de aproape cu fălci de cal, legate la capătul ciomegelor. Dar, cum am mai spus, erau aleşi cu grijă, aşa că unii aveau chiar şi sâneţe păstrate în apărători de pâslă şi toţi călăreau pe cai buni, măruntaci într-adevăr, destul de slabi şi cu coama lungă, dar neîntrecuţi în iuţeală.</p>
                  <p rend="justify">La mijloc păşeau patru cămile încărcate cu poveri; mulţimea presupunea că în aceste legături se găseau darurile pe care hanul le trimitea regelui, dar aici greşea, fiindcă hanul preferă să primească daruri, în loc să dea el; făgăduia într-adevăr ajutoare, dar nu pe degeaba.</p>
                  <p rend="justify">De aceea, după ce trecură tătarii, jupân Zagłoba zise:</p>
                  <p rend="justify">—  Aceste auxilia ne vor costa destul de scump! Chipurile sunt aliaţii noştri, dar şi ei vor pustii ţara… După suedezi şi după ei nu va mai rămâne nici un acoperiş întreg în toată Republica.</p>
                  <p rend="justify">—  Nici vorbă, nu sunt o tovărăşie uşoară, întări Jan Skrzetuski. Doar îi cunoaştem mai de mult!</p>
                  <p rend="justify">—  Pe drum am aflat, spuse jupân Michał, că regele a încheiat o înţelegere care glăsuieşte că fiecare cinci sute de tătari vor avea câte o căpetenie de-a noastră, în mâna căruia se va afla puterea şi dreptul de pedeapsă. Altminteri, aceşti prieteni n-ar mai lăsa în urma lor decât cerul şi pământul!</p>
                  <p rend="justify">—  Şi ce-o să facă regele cu tătarii ăştia?</p>
                  <p rend="justify">—  Hanul i-a trimis regelui aproape ca pe un dar şi, cu toate că va ţine cont şi de părerea lor, poate să facă ce vrea cu ei. Socotesc că-i va trimite lui jupân Czarniecki odată cu noi.</p>
                  <p rend="justify">—  Ei, jupân Czarniecki va izbuti să-i ţină în frâu.</p>
                  <p rend="justify">—  Numai dacă va sta cu ei, altfel, când vor rămâne singuri, tot îşi vor face de cap. Nu se poate, gândesc că şi de astă dată regele va pune pe cineva mai mare peste ei…</p>
                  <p rend="justify">—  Care să-i conducă? Şi grăsanul ăsta de aga ce-o să mai facă?</p>
                  <p rend="justify">—  Dacă nu va avea de-a face cu un nătărău, îi va îndeplini poruncile.</p>
                  <p rend="justify">—  Rămâneţi cu bine, domniile voastre, rămâneţi sănătoşi! strigă Kmicic pe neaşteptate.</p>
                  <p rend="justify">—  Încotro aşa degrabă?</p>
                  <p rend="justify">—  Mă duc la rege şi-l rog în genunchi să-mi încredinţeze mie conducerea acestor oameni!</p>
               </div>
               <div type="div3">
                  <head>Capitolul XXXIII.</head>
                  <p rend="justify">În aceeaşi zi, Akbah-Ulan se închină până la pământ înaintea regelui, înmânându-i totodată scrisorile hanului, în care acesta repeta făgăduiala de a purcede cu o urdie de o sută de mii de oameni împotriva suedezilor. Dacă i se plăteau patruzeci de mii de taleri, putea să pornească la primăvară, când avea să dea colţul ierbii fără de care, într-o ţară pustiită de război, ar fi fost greu să hrănească atâţia cai. Cât priveşte cele câteva sute de tătari, hanul îi trimitea ca o dovadă de dragoste „fratelui său prea iubit.” Cazacii, care se gândesc şi acum la nesupunere, vor avea astfel un semn neîndoielnic al acelei iubiri statornice, aşa că dacă la urechile hanului va ajunge vestea răzvrătirii, mânia lui avea să se abată răzbunătoare asupra vinovaţilor.</p>
                  <p rend="justify">Regele îl primi bine pe Akbah-Ulan şi, dăruindu-i un frumos dziannetto, îi spuse că-l va trimite în curând la jupân Czarniecki, deoarece dorea ca şi suedezii să se convingă că hanul ajuta Republica. Ochii tătarului se luminară când auzi că va sluji sub conducerea lui jupân Czarniecki, pentru că îl cunoştea de mult, din timpul războiului din Ucraina, şi îl admira laolaltă cu cei de seama lui.</p>
                  <p rend="justify">Se bucură mai puţin când auzi începutul scrisorii, deoarece hanul îl ruga pe rege să pună podghiazul sub conducerea unei căpetenii care să cunoască bine ţara şi să-i oprească pe tătari, odată cu ei şi pe Akbah-Ulan, de la jefuirea şi asuprirea locuitorilor. Fireşte, Akbah-Ulan ar fi preferat să nu aibă pe nimeni deasupra lui, dar pentru că porunca hanului şi dorinţa regelui erau limpezi, se mulţumi să se ploconească încă o dată până la pământ, ascunzându-şi împotrivirea ori poate făgăduindu-şi în sinea lui că nu va fi cel care va face temenele, ci, dimpotrivă, acea căpetenie va fi nevoită să-şi plece grumazul.</p>
                  <p rend="justify">După plecarea tătarului şi senatorilor, Kmicic, care se afla alături de rege în timpul primirii, căzu la picioarele stăpânului şi spuse:</p>
                  <p rend="justify">—  Stăpâne milostiv! Nu sunt vrednic de favorul pe care ţi-l cer, dar pentru mine e tot atât de însemnat ca viaţa mea. Încredinţează-mi, părinte milostiv, conducerea tătarilor şi îngăduie-mi să plec cu ei la luptă.</p>
                  <p rend="justify">—  Nu te refuzăm, răspunse mirat Jan Kazimierz, deoarece ne-ar fi greu să găsim o căpetenie mai potrivită pentru ei. E nevoie de un cavaler de mare curaj şi hotărât, care să ştie să-i strunească, fiindcă altminteri vor începe să-i pârjolească şi să-i omoare şi pe ai noştri. Nu ne învoim însă în ruptul capului să pleci mâine, înainte de a ţi se vindeca rănile căpătate de la suedezi.</p>
                  <p rend="justify">—  Măria ta, când voi simţi vântul câmpiei, îmi va trece slăbiciunea pe dată şi-mi voi recăpăta puterile, iar în ce-i priveşte pe tătari, am să mă descurc eu, căci am să-i moi ca pe ceară.</p>
                  <p rend="justify">—  Dar de ce te grăbeşti aşa? Încotro vrei s-o apuci?</p>
                  <p rend="justify">—  Împotriva suedezilor, stăpâne milostiv!… Aici nu mai are rost să stau, pentru că am dobândit tot ce mi-am dorit – bunăvoinţa măriei tale, iertarea vechilor păcate… Mă duc la jupân Czarniecki împreună cu Wołodyjowski sau îl voi hărţui de unul singur pe vrăjmaş, ca altădată pe Chowański, şi gândesc că Dumnezeu mă va ajuta şi de acum înainte.</p>
                  <p rend="justify">—  Nu se poate, trebuie să mai fie vreo pricină care te îndeamnă să pleci!</p>
                  <p rend="justify">—  Măria ta, îmi dezvălui tot sufletul ca în faţa unui părinte… Prinţul Bogusław nu s-a mulţumit cu minciuna pe care a scornit-o pe socoteala mea, ci mi-a luat şi jupâniţa de la Kiejdany şi a dus-o la Taurogi, unde o ţine închisă ori şi mai rău, fiindcă vrea să-i piardă cinstea şi virtutea fecioriei… Stăpâne milostiv!… Mi se întunecă mintea, când mă gândesc în ce mâini se află sărmana… Pe chinurile Mântuitorului, rănile trupului mă dor mai puţin… Jupâniţa crede şi acum că eu i-am făgăduit acestui blestemat să ridic mâna asupra măriei tale… şi mă socoteşte drept cel mai mare mişel! Nu mai pot să îndur, stăpâne milostiv, nu mai pot, până când nu voi pune mâna pe el, până când nu voi smulge-o din ghearele lui… Stăpâne, dă-mi roata de tătari şi-ţi jur că nu-i voi folosi pentru treburile mele, ci voi mirui atâţia suedezi, încât să pot aşterne toată curtea cu capetele lor…</p>
                  <p rend="justify">—  Linişteşte-te! spuse regele.</p>
                  <p rend="justify">—  Măria ta, dacă ar fi trebuit să mă lepăd de slujbă pentru interesul meu şi să încetez a mai apăra regele şi Republica, m-aş fi ruşinat să cer asemenea lucru, dar acum una se împleteşte cu cealaltă. A venit timpul să ne războim cu suedezii? Nici eu nu voi face altceva… A venit timpul să-l urmărim pe trădător? Îl voi urmări în Letonia, în Kurlandia şi dacă se va ascunde la septentrioni sau la suedezi peste mare, mă voi duce şi acolo după el!</p>
                  <p rend="justify">—  Avem veste că Bogusław va pleca de la Elbląg împreună cu Carolus.</p>
                  <p rend="justify">—  Atunci am să le ies în întâmpinare!</p>
                  <p rend="justify">—  Cu ceata de tătari! Te vor înghiţi numaidecât.</p>
                  <p rend="justify">—  A vrut s-o facă şi Chowański, care avea optzeci de mii oameni, şi tot n-a izbutit.</p>
                  <p rend="justify">—  Toţi oştenii de nădejde se află alături de jupân Czarniecki, aşa că se vor năpusti ante omnia{62} asupra lui.</p>
                  <p rend="justify">—  Mă duc şi eu la jupân Czarniecki. Trebuie să i se dea ajutor degrabă.</p>
                  <p rend="justify">—  La jupân Czarniecki poţi să te duci, dar numai cu atâţia oameni n-o să ajungi până la Taurogi. Prinţul voievod a dat vrăjmaşului toate cetăţile din Samogiţia şi pretutindeni se află garnizoane suedeze, iar Taurogi ni se pare că e chiar la hotarul prusian, nu departe de Tylża.</p>
                  <p rend="justify">—  Chiar lângă hotarul cu Prusia electorului, dar în partea noastră, iar până la Tylża sunt vreo patru mile. De ce să n-ajung până acolo? Am să ajung şi nu numai că n-am să pierd oamenii, dar pe drum o să mi se alăture o mulţime de luptători. Măria ta, gândeşte-te că oriunde mă voi arăta, oamenii vor porni cu mic cu mare împotriva suedezilor. Voi fi cel dintâi care-i va aţâţa pe samogiţieni la răscoală, dacă n-a făcut-o altul înaintea mea. Acum, când toată ţara e în fierbere, se poate ajunge pretutindeni. Sunt obişnuit să mă descurc în asemenea împrejurări.</p>
                  <p rend="justify">—  Da, dar nu te gândeşti că tătarii pot să nu vrea să te urmeze atât de departe?</p>
                  <p rend="justify">—  Ehei, n-au decât să încerce să nu vrea, spuse Kmicic scrâşnind din dinţi la asemenea gând. Patru sute sau câţi sunt, poruncesc să-i spânzure pe toţi!… De copaci nu vom duce lipsă!… Numai să încerce să se răzvrătească…</p>
                  <p rend="justify">—  Jedrek! strigă regele ţâţâind din buze cu voioşie. Pe legea mea, un păstor mai bun pentru oiţele astea nu puteam găsi! Ia-le şi du-le unde-ţi va fi voia!</p>
                  <p rend="justify">—  Mulţumesc, stăpâne milostiv şi bunule părinte! rosti cavalerul, îmbrăţişând genunchii regelui.</p>
                  <p rend="justify">—  Când vrei să pleci? întrebă Jan Kazimierz.</p>
                  <p rend="justify">—  Mâine, măria ta!</p>
                  <p rend="justify">—  Poate că Akbah-Ulan nu va vroi, deoarece caii lor sunt osteniţi de drum!</p>
                  <p rend="justify">—  Atunci am să poruncesc să-l lege cu arcanul de şaua mea şi va merge pe jos, dacă-i pare rău de cal.</p>
                  <p rend="justify">—  Ni se pare că, în ce-l priveşte, nu vei avea greutăţi. Totuşi, pe cât se poate, poartă-te bine cu el. Iar acum… Jedrek… azi e târziu, dar mâine vrem să te vedem… Până atunci primeşte acest inel, să-i spui regalistei tale că-l ai de la rege, iar regele îi porunceşte să-l îndrăgească statornic pe apărătorul şi sluga-i credincioasă.</p>
                  <p rend="justify">—  Să dea Dumnezeu! răspunse tânărul cu lacrimi în ochi. Să dea Dumnezeu să nu mor decât în apărarea măriei tale!</p>
                  <p rend="justify">Regele se retrase, pentru că era într-adevăr târziu, iar Kmicic se duse la cvartirul său să se pregătească de drum şi să cumpănească bine cu ce să înceapă şi unde să plece mai întâi.</p>
                  <p rend="justify">Îi veniră în minte cuvintele lui Charłamp; dacă avea să se arate că prinţul Bogusław se află la Taurogi, era mai bine s-o lase acolo pe jupâniţă, fiindcă de la Taurogi, de lângă hotar, putea oricând să se adăpostească la Tylża sub oblăduirea electorului. Dealtfel, cu toate că suedezii îl părăsiseră la ananghie pe prinţul voievod de Wilno, era de aşteptat că vor arăta respectul cuvenit văduvei sale, aşa că dacă Oleńka rămânea în grija ei, n-avea să i se întâmple nimic rău. Iar dacă plecau în Kurlandia, cu atât mai bine.</p>
                  <p rend="justify">—  În Kurlandia nu pot să merg cu tătarii mei, îşi spuse Kmicic, fiindcă e altă ţară.</p>
                  <p rend="justify">Se plimba de colo-colo, trudindu-şi mintea. Ceasurile treceau unul după altul, dar nici vorbă să se odihnească. Gândul campaniei îl înviora atât de mult, încât, deşi de dimineaţă era încă slăbit, acum simţea cum îi revin puterile şi era gata să încalece numaidecât.</p>
                  <p rend="justify">Slujitorii isprăviră, în sfârşit, cu strânsul calabalâcului şi se pregăteau să plece la culcare, când deodată bătu cineva la uşă.</p>
                  <p rend="justify">—  Cine-i acolo? întrebă Kmicic.</p>
                  <p rend="justify">După care spuse unui slujitor:</p>
                  <p rend="justify">—  Du-te şi vezi cine e!</p>
                  <p rend="justify">Slujitorul plecă şi, după ce vorbi cu cineva dincolo de uşă, se întoarse curând:</p>
                  <p rend="justify">—  Un oştean doreşte să se vadă degrabă cu înălţimea ta. Zice că-l cheamă Soroka.</p>
                  <p rend="justify">—  Pentru Dumnezeu, lasă-l să intre! porunci Kmicic.</p>
                  <p rend="justify">Şi nemaiaşteptând ca slujitorul să-i îndeplinească porunca, se repezi la uşă.</p>
                  <p rend="justify">—  Vino, Soroka, vino!</p>
                  <p rend="justify">Oşteanul intră şi vru să cadă la picioarele polcovnicului său, fiindcă era mai degrabă prietenul şi slujitorul lui, pe cât de credincios, pe atât de legat de el, dar ascultarea ostăşească învinse aşa că luă poziţia de drepţi şi spuse:</p>
                  <p rend="justify">—  La porunca înălţimii tale!</p>
                  <p rend="justify">—  Fii binevenit, tovarăş drag, fii binevenit! îl întâmpină Kmicic repede. Credeam că te-au omorât la Częstochowa!</p>
                  <p rend="justify">Şi-i strânse capul în mâini, apoi începu să-i scuture mâna, lucru pe care putea să-l facă fără să se înjosească, deoarece Soroka se trăgea dintr-o aşezare de şleahtici mărunţi.</p>
                  <p rend="justify">Bătrânul vagmistru începu şi el să îmbrăţişeze genunchii stăpânului.</p>
                  <p rend="justify">—  De unde vii? întrebă Kmicic.</p>
                  <p rend="justify">—  De la Częstochowa, înălţimea ta.</p>
                  <p rend="justify">—  M-ai căutat şi acolo?</p>
                  <p rend="justify">—  Întocmai.</p>
                  <p rend="justify">—  Şi de la cine ai aflat că trăiesc?</p>
                  <p rend="justify">—  De la oamenii lui Kuklinowski. Preotul Kordecki a făcut o slujbă de mulţumire lui Dumnezeu. Pe urmă, când s-a auzit că jupân Babinicz l-a însoţit pe rege prin văgăunile munţilor, am ştiut îndată că numai înălţimea ta puteai să fii.</p>
                  <p rend="justify">—  Părintele Kordecki e sănătos?</p>
                  <p rend="justify">—  E sănătos, înălţimea ta, dar nu ştiu dacă nu se va ridica la cer în viaţă fiind, deoarece e un om sfânt.</p>
                  <p rend="justify">—  Sigur că aşa se va întâmpla. Unde ai aflat că am venit cu regele la Lwów?</p>
                  <p rend="justify">—  Mi-am zis aşa: de vreme ce înălţimea ta l-ai condus pe rege, trebuie să fii alături de el, mă temeam totuşi să nu fi plecat la luptă şi să nu vin prea târziu.</p>
                  <p rend="justify">—  Plec mâine cu tătarii!</p>
                  <p rend="justify">—  E cum nu se poate mai bine, pentru că eu ţi-am adus cele două pungi pline: cea care era la mine şi pe a înălţimii tale, afară de pietricelele strălucitoare smulse de la calpacele boierilor şi cele pe care înălţimea ta le-au luat atunci când am pus mâna pe vistieria lui Chowański.</p>
                  <p rend="justify">—  Ce vremuri bune erau când i-am luat vistieria, dar gândesc că, n-a mai rămas mare lucru, fiindcă o mână şi mai bine din acele pietre scumpe le-am lăsat preotului Kordecki.</p>
                  <p rend="justify">—  Nu ştiu câte sunt, dar tocmai părintele Kordecki mi-a spus că din ce-a rămas se pot cumpăra vreo două sate pe ales.</p>
                  <p rend="justify">Spunând acestea, Soroka se apropie de masă şi se apucă să scoată pungile din sân.</p>
                  <p rend="justify">—  Pietricelele sunt în plosca asta de tinichea, adăugă punând alături de pungi o ploscă ostăşească pentru horilcă.</p>
                  <p rend="justify">Jupân Kmicic scutură în pumn câţiva cervoneţi de aur şi-i întinse vagmistrului fără să-i mai numere:</p>
                  <p rend="justify">—  Sunt ai tăi! spuse.</p>
                  <p rend="justify">—  Mă închin până la pământ, înălţimea ta! Ehe, dac-aş fi avut pe drum măcar un ducat ca ăştia!</p>
                  <p rend="justify">—  Ce vrei să spui? întrebă cavalerul.</p>
                  <p rend="justify">—  Am flămânzit grozav. Acum rareori te cinsteşte cineva cu o bucată de pâine, pentru că se tem cu toţii, aşa că până la urmă abia mă ţineam pe picioare de foame.</p>
                  <p rend="justify">—  Pentru Dumnezeu, aveai doar atâta bănet asupra ta!</p>
                  <p rend="justify">—  N-am cutezat să iau fără învoirea înălţimii tale, spuse scurt vagmistrul.</p>
                  <p rend="justify">—  Ţine! îi întinse Kmicic încă o mână de cervoneţi.</p>
                  <p rend="justify">După care porunci slujitorilor:</p>
                  <p rend="justify">—  Hai, împieliţaţilor! Daţi-i să mănânce numaidecât, că vă rup picioarele!</p>
                  <p rend="justify">Slujitorii se repeziră să îndeplinească porunca şi în curând înaintea lui Soroka apăru o strachină uriaşă cu cârnaţi afumaţi şi o carafă cu horilcă.</p>
                  <p rend="justify">Oşteanul îşi aţinti privirile lacome la mâncare, buzele şi mustăţile îi tremurau, dar nu îndrăznea să se aşeze la masă alături de polcovnic.</p>
                  <p rend="justify">—  Şezi şi mănâncă! îi porunci Kmicic.</p>
                  <p rend="justify">Abia apucă să-şi isprăvească vorba, că Soroka începu să mestece cârnaţii uscaţi între fălcile-i puternice. Cei doi feciori de casă se uitau la el cu ochii holbaţi.</p>
                  <p rend="justify">—  Plecaţi de-aici! strigă Kmicic.</p>
                  <p rend="justify">Flăcăiandrii ieşiră cât ai zice peşte; cavalerul umbla cu paşi repezi prin încăpere şi tăcea, lăsându-şi sluga credincioasă să-şi astâmpere foamea în tihnă. Iar Soroka, de câte ori îşi umplea paharul de horilcă, se uita cu coada ochiului la polcovnic, temându-se să nu-i vadă sprânceana încruntată, după care se întorcea cu faţa la perete şi dădea de duşcă băutura.</p>
                  <p rend="justify">Kmicic umblă ce umblă, până când începu să vorbească de unul singur.</p>
                  <p rend="justify">—  Altfel nu se poate! mormăi. Trebuie să-l trimit acolo… Îi poruncesc să-i spună… Dar la ce bun! N-o să-i dea crezare!… N-o să citească scrisoarea, deoarece mă socoteşte un câine şi un trădător… Mai bine să nu apară înaintea ei, să vadă ce e şi să-mi dea de ştire ce se pe trece acolo.</p>
                  <p rend="justify">Aici strigă pe neaşteptate.</p>
                  <p rend="justify">—  Soroka!</p>
                  <p rend="justify">Oşteanul sări în picioare atât de repede, încât era cât pe ce să răstoarne masa, şi se încordă ca o strună.</p>
                  <p rend="justify">—  La poruncă!</p>
                  <p rend="justify">—  Tu eşti un om de credinţă şi ştii să te descurci la o adică. Ai să pleci la drum lung, dar n-ai să mai rabzi de foame.</p>
                  <p rend="justify">—  La poruncă!</p>
                  <p rend="justify">—  La Taurogi, lângă hotarul prusian. Jupâniţa Billewicz stă acolo… la prinţul Bogusław. Află dacă e şi el acolo… şi ai grijă de toate… Să nu te duci la ea, dar dacă o întâlneşti din întâmplare, să-i spui şi să juri că l-am călăuzit pe rege prin munţi şi că mă aflu alături de el. Sigur că n-o să te creadă, fiindcă prinţul m-a încondeiat cât a putut faţă de ea, născocind că aş vrea să ridic mâna asupra regelui, minciună vrednică de un mişel!</p>
                  <p rend="justify">—  La poruncă!</p>
                  <p rend="justify">—  Cum îţi spuneam, să nu-i faci silă, că şi aşa n-o să te creadă… Dar dacă se iveşte prilejul, spune-i tot ce ştii. Fii cu ochii în patru şi pleacă-ţi urechea la toate. Şi umblă cu fereală, că dacă prinţul e acolo şi te recunoaşte, el sau vreunul dintre curteni o să te tragă în ţeapă!</p>
                  <p rend="justify">—  La poruncă!</p>
                  <p rend="justify">—  L-aş fi trimis pe bătrânul Kiemlicz, dar e pe lumea cealaltă, l-au omorât suedezii în trecătoare, iar feciorii lui sunt prea proşti. Ei vor merge cu mine. Ai mai fost vreodată la Taurogi?</p>
                  <p rend="justify">—  Nu, înălţimea ta.</p>
                  <p rend="justify">—  Te duci întâi la Szczuczyn şi de acolo mergi pe hotarul prusian până hăt! la Tylża. Faţă în faţă, pe partea noastră, la vreo patru mile, se află Taurogi… Zăboveşti la Taurogi până când îţi dai seama cum stau lucrurile şi pe urmă te întorci. O să mă găseşti acolo unde am să fiu… Întrebi de tătari şi de jupân Babinicz. Acum du-te să dormi cu cei doi Kiemliczi!… Mâine, la drum!</p>
                  <p rend="justify">După aceste cuvinte, Soroka plecă, iar jupân Kmicic nu se culcă multă vreme; într-un târziu oboseala îl învinse. Se aruncă pe pat şi se cufundă într-un somn adânc.</p>
                  <p rend="justify">A  doua zi se sculă înviorat şi mult mai în putere decât ieri. Toată curtea era în picioare şi începuse vânzoleala obişnuită. Kmicic se duse mai întâi la cancelarie să-şi ia numirea şi scrisoarea care-i chezăşuia libertatea până la hotărârea judecăţii, apoi îl vizită pe Subaghazi-bei, maimarele soliei hanului la Lwów, cu care stătu de vorbă îndelung.</p>
                  <p rend="justify">În timpul acestei convorbiri, jupân Andrzej băgă de două ori mâna în pungă. De aceea, la plecare, schimbară calpacele între ei, iar Subaghazi îi înmână un buzdugan cu pene verzi şi câţiva coţi de şnur de mătase tot verde.</p>
                  <p rend="justify">Dăruit în acest fel, jupân Andrzej se întoarse la rege, care tocmai venise de la slujbă, aşa că tânărul căzu încă o dată la picioarele stăpânului, apoi, în tovărăşia celor doi Kiemlicz şi a slujitorilor, plecă afară din oraş, unde se afla Akbah-Ulan cu luptătorii lui.</p>
                  <p rend="justify">La vederea lui, bătrânul tătar îşi duse mâna la frunte, la gură şi la piept, dar aflând cine este Kmicic şi de ce venise, se îmbufna dintr-o dată; faţa i se întunecă şi se uită la el cu trufie.</p>
                  <p rend="justify">—  De vreme ce regele te-a trimis să mă călăuzeşti, îi spuse lui Kmicic într-o ruteană stricată, o să-mi arăţi drumul, deşi socot că aş fi nimerit şi singur acolo unde trebuie, mai ales că tu eşti prea tânăr şi fără experienţă.</p>
                  <p rend="justify">„Îmi spune de la început care va fi locul meu, se gândi Kmicic, dar cât se poate, mă voi purta cuviincios.”</p>
                  <p rend="justify">Apoi rosti cu voce tare:</p>
                  <p rend="justify">—  Akbah-Ulan, regele mă trimite să-ţi fiu căpetenie, nu călăuză… Şi-ţi spun că ai face bine să nu te pui împotriva voinţei lui.</p>
                  <p rend="justify">—  Stăpânul tătarilor nu este regele, ci hanul! răspunse Akbah-Ulan.</p>
                  <p rend="justify">—  Akbah-Ulan, repetă Jupân Andrzej, hanul te-a dăruit regelui, ca şi cum i-ar fi dăruit un câine sau un şoim, de aceea nu-i nesocoti voia, căci s-ar putea să te lege cu frânghia de gât ca pe un câine.</p>
                  <p rend="justify">—  Allah! exclamă tătarul uluit.</p>
                  <p rend="justify">—  Ehei, nu mă scoate din sărite! răspunse Kmicic.</p>
                  <p rend="justify">Ochii lui Akbah-Ulan se umplură de flăcări. Un răstimp nu fu în stare să scoată o vorbă, vinele gâtului i se umflară şi duse mâna la jungher.</p>
                  <p rend="justify">—  Kesim, kesim!{63} îngăimă cu glasul sugrumat de furie.</p>
                  <p rend="justify">Dar nici jupân Andrzej, cu toate că îşi făgăduise să se poarte cuviincios, nu-şi mai putu stăpâni firea viforoasă, într-o clipită se răsuci în el, de parcă l-ar fi muşcat un şarpe veninos, îl înhaţă pe tătar de barba-i rară şi ridicându-i capul în sus, ca şi când i-ar fi arătat ceva în tavan, începu să vorbească printre dinţii încleştaţi:</p>
                  <p rend="justify">—  Ascultă, ţap bătrân! Ai vrea să nu mai ai pe nimeni deasupra ta, ca să arzi, să jefuieşti şi să căsăpeşti cât pofteşti, nu-i aşa!… Călăuză vrei să-ţi fiu, ai! Na călăuză, satură-te de călăuză!</p>
                  <p rend="justify">Şi lipindu-l de perete, începu să-l lovească cu capul de colţul unei grinzi.</p>
                  <p rend="justify">Când îi dădu drumul, tătarul rămase stană de piatră şi nu se mai gândi să pună mâna pe jungher. Kmicic, urmând îndemnul firii sale aprige, descoperise fără să vrea mijlocul cel mai potrivit pentru a convinge un oriental învăţat cu robia. Într-adevăr, în mintea tătarului, cu toată turbarea ce-l înăbuşea, fulgeră îndată gândul: cât de mare şi de puternic trebuie să fie acest cavaler care se poartă cu el, cu Akbah-Ulan, în acest fel, şi buzele-i însângerate repetară de trei ori:</p>
                  <p rend="justify">—  Viteaz! Viteaz! Viteaz!</p>
                  <p rend="justify">În acest timp, jupân Kmicic îşi puse pe cap calpacul lui Subaghazi, scoase buzduganul cu pene pe care până atunci îl ţinuse înadins la spate, înfipt în cingătoare, şi spuse:</p>
                  <p rend="justify">—  Priveşte aici, robule, şi aici!</p>
                  <p rend="justify">—  Allah! rosti Ulan înfricoşat.</p>
                  <p rend="justify">—  Şi aici! adăugă Kmicic, scoţând şnurul din buzunar.</p>
                  <p rend="justify">Dar Akbah-Ulan îngenunchease la picioarele lui şi bătea mătănii.</p>
                  <p rend="justify">Un ceas mai târziu, tătarii înaintau într-un şir lung pe drumul care ducea de la Lwów spre Wiełkie Oczy, iar Kmicic, călare pe o mândreţe de roib dăruit de rege, gonea ciambulul cum goneşte câinele ciobănesc oile. Akbah-Ulan se uita la tânărul cavaler cu spaimă şi admiraţie.</p>
                  <p rend="justify">Tătarii, care se pricepeau la oşteni, ghiciseră de la prima aruncătură de ochi că sub această căpetenie nu vor duce lipsă de sânge şi de pradă, aşa că mergeau voioşi, cântând din gură şi din fluiere.</p>
                  <p rend="justify">Lui Kmicic îi creştea inima când privea la aceste făpturi care, îmbrăcate în cojoace întoarse pe dos şi caftane din păr de cămilă, semănau cu sălbăticiunile pădurii. Valul de capete se legăna urmând mişcările cailor, iar el le număra şi se gândea ce-ar putea întreprinde cu asemenea putere.</p>
                  <p rend="justify">„E o ceată de călăreţi cam ciudată, îşi spuse. Parcă aş conduce o haită de lupi, dar numai cu astfel de oameni pot să străbat toată Republica şi să calc în picioare ţinuturile prusiene. Să te ţii bine, prinţe Bogusław!”</p>
                  <p rend="justify">Înclinat cum era spre lăudăroşenie, începură să i se îmbulzească în minte gânduri care de care mai trufaşe.</p>
                  <p rend="justify">„Dumnezeu mi-a dat destulă dibăcie, cugetă. Ieri îi aveam numai pe cei doi Kiemliczi, iar astăzi mă urmează patru sute de călăreţi. Numai să încep danţul şi voi avea o mie sau două de asemenea blestemaţi de care nu s-ar ruşina nici vechii mei tovarăşi… Să te ţii bine, prinţe Bogusław!”</p>
                  <p rend="justify">După o clipă iară, pentru a-şi linişti propria conştiinţă, adăugă: „în acest fel voi aduce foloase însemnate ţării şi regelui”.</p>
                  <p rend="justify">Se umplu de voie bună. Se bucura nespus când vedea că şleahticii, evreii, ţăranii şi chiar cetele mai mari de şleahtici chemaţi la oaste nu-şi puteau stăpâni spaima când dădeau ochii pe neaşteptate cu ortacii lui. Dezgheţul umpluse văzduhul cu o ceaţă jilavă, aşa că de multe ori oamenii se apropiau nepăsători şi, pomenindu-se deodată în faţa ciambulului, strigau:</p>
                  <p rend="justify">—  Cuvântul s-a întrupat.</p>
                  <p rend="justify">—  Isuse, Marie, Sfinte Jozef!</p>
                  <p rend="justify">—  Tătarii, urdia!</p>
                  <p rend="justify">Dar tătarii treceau liniştiţi pe lângă brişte şi care încărcate, herghelii de cai şi călători. Ehei, altfel ar fi stat lucrurile dacă ar fi avut învoirea căpeteniei, căci singuri nu cutezau să întreprindă nimic; la plecare îl văzuseră cu ochii lor pe însuşi Akbah-Ulan ţinându-i scara căpeteniei.</p>
                  <p rend="justify">Oraşul Lwów pieri în depărtare înghiţit de ceţuri. Tătarii încetară cântecul şi ciambulul înainta încet printre aburii care ieşeau din caii năduşiţi. Deodată, dinapoia ciambulului se auzi tropot de cai în goană.</p>
                  <p rend="justify">În curând îi ajunseră din urmă doi călăreţi. Unul dintre ei era jupân Wołodyjowski, iar celălalt arendaşul din Wąsosza. Amândoi trecură pe lângă tătari, îndreptându-se spre Kmicic.</p>
                  <p rend="justify">—  Staţi, staţi! strigă micul cavaler.</p>
                  <p rend="justify">Kmicic îşi opri calul.</p>
                  <p rend="justify">—  Domnia ta eşti!</p>
                  <p rend="justify">Wołodyjowski îşi struni calul cu putere, de se ridică pe picioarele din spate.</p>
                  <p rend="justify">—  Închinăciune! spuse. Scrisori de la rege! Una pentru domnia ta şi alta pentru voievodul de Witebsk.</p>
                  <p rend="justify">—  Eu mă duc la jupân Czarniecki, nu la jupân Sapieha.</p>
                  <p rend="justify">—  Citeşte mai întâi scrisoarea!</p>
                  <p rend="justify">Kmicic rupse pecetea şi citi cele ce urmează: „Aflăm printr-un olăcar, venit de la voievodul de Witebsk, cum că acesta nu poate veni în Małopolska şi se întoarce din drum, plecând iarăşi spre Podlasie, din pricina prinţului Bogusław care nu rămâne alături de regele suedez, ci plănuieşte să pornească spre Tykocin şi să-l lovească pe jupân Sapieha. Şi pentru că voievodul a trebuit să aşeze în garnizoana magna pars din oştire, îţi poruncim să te duci cu ciambulul într-ajutorul lui. Iar dacă râvna ta va fi astfel mulţumită şi ea, îndemnul nostru de a te grăbi e de prisos. Vei da voievodului cealaltă scrisoare, în care îl încredinţăm pe jupân Babinicz, sluga noastră de nădejde, dragostei voievodului şi înainte de toate pazei lui Dumnezeu. Jan Kazimierz, rege”.</p>
                  <p rend="justify">—  Pe viul Dumnezeu! Iată o veste bună pentru mine! se bucură Kmicic. Nici nu ştiu cum să-i mulţumesc regelui şi domniei tale.</p>
                  <p rend="justify">—  M-am oferit singur să te ajung din urmă, răspunse micul viteaz. Şi asta am făcut-o din compătimire faţă de domnia ta, fiindcă ţi-am văzut durerea, şi ca scrisorile să ajungă unde trebuie fără zăbavă.</p>
                  <p rend="justify">—  Când a sosit olăcarul?</p>
                  <p rend="justify">—  Tocmai luam prânzul la rege, eu, cei doi Skrzetuski. Jupân Charłamp şi jupân Zagłoba. Domnia ta nu-ţi poţi închipui ce s-a mai dat în stambă jupân Zagłoba, ce-a mai povestit despre nătângia lui Sapieha şi meritele sale. E destul să-ţi spun că regele lăcrima de atâta râs, iar cei doi hatmani se ţineau mereu cu mâinile de burtă. Deodată, a intrat un slujitor cu o scrisoare şi regele s-a cam răstit ia el: „Dă-mi pace, zice, poate că e o veste proastă, nu-mi strica cheful!” Abia când a aflat că e de la jupân Sapieha, a început să citească. Era într-adevăr o veste proastă, fiindcă se adeverea ceea ce se vorbea mai de mult, cum că electorul îşi călcase toate jurămintele şi se unise cu regele suedez împotriva stăpânului legiuit.</p>
                  <p rend="justify">—  Iată încă un duşman, de parcă nu erau şi aşa destui! strigă Kmicic. Şi îşi împreună mâinile.</p>
                  <p rend="justify">—  Dumnezeule mare! Numai o săptămână să-mi îngăduie jupân Sapieha să calc Prusia electorului şi pe legea mea că toţi locuitorii mă vor pomeni, pe mine şi pe tătarii mei, câte zile-or avea!</p>
                  <p rend="justify">—  Se prea poate să ajungeţi şi acolo, răspunse jupân Michał, dar mai întâi trebuie să-l biruiţi pe Bogusław care a venit în Podlasie cu oşteni daţi de elector, ca urmare a trădării acestuia.</p>
                  <p rend="justify">—  Atunci o să ne întâlnim, fără îndoială, o să ne întâlnim acolo! spuse Kmicic cu ochii scânteietori. Domnia ta, dacă mi-ai fi adus numirea de voievod de Wilno, nu mi-ai fi făcut asemenea bucurie!</p>
                  <p rend="justify">—  Şi regele a spus îndată: „Iată o campanie pentru Jedrek, care-i va umple inima de bucurie.” A vrut să trimită numaidecât un slujitor după domnia ta, dar eu am zis: „Mă duc eu, că tot trebuie să-mi iau rămas bun de la el”.</p>
                  <p rend="justify">Kmicic se aplecă în şa şi-l luă în braţe pe micul cavaler.</p>
                  <p rend="justify">—  Nici un frate n-ar fi făcut atâtea pentru mine câte ai făcut domnia ta! Deie Domnul să te pot răsplăti în vreun fel!</p>
                  <p rend="justify">—  Ei, doar am poruncit să te împuşte!</p>
                  <p rend="justify">—  Pentru că nici nu meritam altceva mai bun. Nu-i nimic! Să mor în prima bătălie, dacă nu ţin la domnia ta mai mult ca la oricare dintre cavaleri.</p>
                  <p rend="justify">Şi se îmbrăţişară din nou, iar la despărţire Wołodyjowski zise:</p>
                  <p rend="justify">—  Ai grijă ce faci cu Bogusław, că nu-i uşor să-i vii de hac!</p>
                  <p rend="justify">—  Unul din noi va trebui să moară.</p>
                  <p rend="justify">—  Prea bine.</p>
                  <p rend="justify">—  Ei, dacă domnia ta, care eşti meşter între meşteri în mânuirea săbiei, mi-ai dezvălui tainele domniei tale! Dar acum n-avem vreme!… Nădăjduiesc că mă vor ajuta îngerii cerului şi-i voi vedea sângele curgând; numai să nu închid ochii pentru totdeauna înainte de a mă răzbuna.</p>
                  <p rend="justify">—  Să-ţi ajute Dumnezeu!… Drum bun!… Şi învaţă-i minte pe prusienii trădători! îi ură Wołodyjowski.</p>
                  <p rend="justify">—  Fiţi fără grijă. Le va ieşi pe nas credinţa lui Luther!</p>
                  <p rend="justify">Jupân Wołodyjowski îi făcu un semn lui Rzędzian, care îi povestise între timp lui Akbah-Ulan isprăvile lui Kmicic în luptele cu Chowański, şi plecară amândoi înapoi la Lwów.</p>
                  <p rend="justify">Iar Kmicic îşi întoarse ciambulul în loc, cum îşi întoarce chirigiul carul, şi porni drept spre miazănoapte.</p>
               </div>
               <div type="div3">
                  <head>Capitolul XXXIV.</head>
                  <p rend="justify">Deşi tătarii, îndeosebi cei din Dobrogea, se pricepeau să ţină piept la câmp deschis călăreţilor înarmaţi, preferau să ucidă oameni fără apărare, să ia femei şi ţărani în robie şi, înainte de toate, să jefuiască. Aşa că acum, ciambulul pe care-l conducea Kmicic se plictisea de moarte. Stăpâniţi cu mână de fier, luptătorii sălbatici erau siliţi să se preschimbe în mieluşei nevinovaţi, să-şi ţină cuţitele în teacă, iar iasca stinsă şi curelele în desagi. De aceea, la început începură să murmure.</p>
                  <p rend="justify">Aproape de Tarnogród, zece-cincisprezece dintre ei rămaseră înadins în urmă, ca să sloboadă din arc „păsările roşii” la Chmielewsk şi să-şi facă de cap cu fetele. Dar jupân Kmicic, care o luase spre Tomaszów, se întoarse degrabă când văzu lumina şi porunci vinovaţilor să se spânzure unul pe altul. Akbah-Ulan era atât de înspăimântat, încât nu numai că nu se împotrivi deloc, dar îi şi îndemnă pe osândiţi să isprăvească treaba mai repede, fiindcă altfel „viteazul” avea să se mânie. După această întâmplare, „mieluşeii” se potoliră, strângând rândurile prin sate şi târguri, ca să nu mai cadă vreo bănuială asupra lor. Şi cu toate că osânda fusese foarte aspră, nu stârnise împotriva lui ura tătarilor, deoarece împieliţatul avea întotdeauna noroc; oştenii ţineau la el, deşi se temeau.</p>
                  <p rend="justify">E  adevărat că jupân Andrzej nu îngăduia să fie nedreptăţiţi, ţara era pustiită de năvălirea lui Chmielnicki şi Szeremet, aşa că făceau rost cu greutate de hrana pentru oameni şi cai, mai cu seamă acum înaintea strângerii recoltei. Cu toate acestea, totul trebuia adus la timp şi din belşug. La Krynica, unde sătenii se împotriviră, nevrând să dea nimic, jupân Andrzej porunci să-i biciuiască, iar pe ajutorul de staroste îl culcă la pământ cu o lovitură de baltag.</p>
                  <p rend="justify">Fapta lui Kmicic câştigă inimile tătarilor care, ascultând bucuroşi ţipetele krynicenilor bătuţi, îşi spuneau unul altuia:</p>
                  <p rend="justify">—  Ehei, Kmitah al nostru e un şoim adevărat, nu-şi lasă mieluşeii de izbelişte!</p>
                  <p rend="justify">În felul acesta, nu numai că nu slăbiră, dar se mai şi îngrăşară, oamenii şi caii. Bătrânul Ulan, căruia îi creştea burdihanul, privea la tânăr cu o admiraţie din ce în ce mai mare şi îşi lingea buzele.</p>
                  <p rend="justify">—  Dacă mi-ar da Allah un fecior, aş vrea să-i semene. Ştiu că atunci n-aş mai muri de foame la bătrâneţe în aul! repeta.</p>
                  <p rend="justify">Iar Kmicic îl înghiontea din când în când cu pumnul în burtă şi-i spunea:</p>
                  <p rend="justify">—  Ascultă umflatule! Dacă suedezii n-o să-ţi spintece burdihanul, ai să bagi în el toate cămările!</p>
                  <p rend="justify">—  Unde sunt suedezii? Curelele putrezesc şi arcurile se usucă! răspundea Ulan care ducea dorul luptelor.</p>
                  <p rend="justify">Într-adevăr, la început înaintaseră prin locuri în care piciorul suedez nu apucase să calce, iar pe unde treceau acum fuseseră cândva garnizoane suedeze, dar confederaţii le izgoniseră. Întâlneau, în schimb, pretutindeni grupuri mai mici şi mai mari de şleahtici înarmaţi care se îndreptau în toate părţile. Ori cete uriaşe de ţărani care le ţineau calea, înţelegând cu greu că au de-a face cu prieteni şi oameni de credinţă ai regelui polonez.</p>
                  <p rend="justify">În sfârşit, ajunseră la Zamość. Tătarii se minunară la vederea puternicii fortăreţe, mai cu seamă când auziră că nu demult oprise întreaga putere a lui Chmielnicki.</p>
                  <p rend="justify">Jupân Jan Zamoyski, în semn de mare bunăvoinţă, le îngădui să pătrundă în oraş. Intrară pe poarta Szczebrzeszyńska sau Poarta de cărămidă, cum i se mai zicea, întrucât celelalte două erau de piatră. Nici Kmicic nu se aştepta să vadă aşa ceva şi privea cu uimire la uliţele largi, cu case zidite în linie, după moda italiană, la clădirea impunătoare a colegiului canonicilor şi la internate, la cetate şi la ziduri, la tunurile uriaşe şi la toate cele de trebuinţă apărării. Aşa cum prea puţini magnaţi se puteau măsura cu nepotul marelui cancelar, tot aşa nu orice fortăreaţă putea sta alături de Zamość.</p>
                  <p rend="justify">Încântarea tătarilor nu mai cunoscu margini când văzură partea armenească a oraşului. Nările lor adulmecau lacom mirosul de safian pe care-l pregăteau aici, în ateliere mari, oameni pricepuţi, veniţi de la Kaffa. Le râdeau ochii în cap văzând bacaliile, covoarele orientale şi cingătorile, săbiile bătute cu pietre scumpe, jungherele, arcurile, felinarele turceşti şi tot felul de lucruri de preţ.</p>
                  <p rend="justify">Paharnicul{64} coroanei îi plăcu şi el destul de mult lui Kmicic. Era un adevărat rege în cetatea lui, om în puterea vârstei, arătos, deşi cam slab, deoarece în prima tinereţe nu-şi prea înfrânase pornirile firii. Avea o slăbiciune neprefăcută pentru sexul frumos, iar sănătatea nu-i era chiar atât de zdruncinată, încât să-i piară voioşia de pe chip. Nu se căsătorise încă, deşi cele mai mari neamuri din Republică îi deschideau larg porţile, susţinând că nu găsea o jupâniţă îndeajuns de chipeşă. Avea s-o găsească în curând în făptura unei franţuzoaice care, îndrăgostită de altul, nu şovăise să-i dea mâna în schimbul bogăţiilor uriaşe, neputând prevedea că tânărul respins avea să împodobească mai târziu capul lui şi al ei cu coroana regală.</p>
                  <p rend="justify">Stăpânul de la Zamość nu se deosebea printr-o minte prea ascuţită, avea în schimb atâta cât îi trebuia. Nu se străduia să ajungă la ranguri şi dregătorii, căci acestea veneau singure spre el, iar când prietenii îl dojeneau că n-are pic de ambiţie, răspundea:</p>
                  <p rend="justify">—  Nu-i adevărat că n-am ambiţie, numai că am mai multă decât aceia care se ploconesc tuturor. Ce-mi trebuie mie să tocesc pragurile de la curte? La Zamość sunt nu numai Jan Zamoyski, ci şi Sobiepan{65} Zamoyski.</p>
                  <p rend="justify">De aceea îl numeau cu toţii Sobiepan, lucru de care era tare mulţumit. Cu toate că primise o creştere aleasă şi îşi petrecuse tinereţea călătorind prin ţări străine, îi plăcea mult să facă pe prostul. Spunea singur că e un şleahtic obişnuit şi poate că vorbea atâta de scurtimea „surtucului”, tocmai pentru că vroia ca ceilalţi să se împotrivească, sau ca să nu i se bage de seamă mărginirea minţii. Altminteri era un om cumsecade şi un fiu al Republicii mai credincios decât mulţi alţii.</p>
                  <p rend="justify">Aşa cum polcovnicul îi plăcu lui Kmicic, tot aşa şi jupân Andrzej îi plăcu paharnicului care-l pofti la castel, fiindcă vroia ca toţi să-i laude ospeţia.</p>
                  <p rend="justify">Tânărul cavaler cunoscu la castel multe persoane însemnate, printre altele pe prinţesa Gryselda Wiśniowiecka, sora lui jupân Zamoyski şi văduva prinţului Jeremi, la vremea lui aproape cel mai mare stăpânitor din Republica polonă, care îşi pierduse avuţiile-i nemărginite în timpul năvălirii cazacilor, astfel că prinţesa se adăpostise la Zamość, trăind din bunăvoinţa fratelui.</p>
                  <p rend="justify">Era o femeie frumoasă, plină de măreţie şi virtute, de care jupân Jan se temea ca de foc şi-i făcea toate voile. Nu era împrejurare în care să nu-i facă pe plac şi, când era vorba de lucruri însemnate, să nu-i ceară sfatul. Curtenii spuneau că la Zamość prinţesa conducea totul – armia, vistieria şi pe fratele ei, dar ea nu vroia să profite de această putere, îndurerată cum era de moartea soţului şi prea ocupată cu creşterea feciorului.</p>
                  <p rend="justify">Fiul lui Jeremi tocmai se întorsese nu demult de la curtea din Viena şi se afla pentru scurtă vreme la Zamość. Era un flăcăiandru în primăvara vârstei, dar jupân Kmicic căuta zadarnic pe chipul lui semnele pe care se cuvenea să le poarte vlăstarul lui Wiśniowiecki.</p>
                  <p rend="justify">Făptura tânărului prinţ era plină de dulceaţă; faţa-i era mare, bucălată, dar ochii puţin bulbucaţi priveau sfioşi; avea buzele groase, umede, asemenea oamenilor dedaţi cu plăcerile ospeţelor, iar părul lung şi negru ca pana corbului îi cădea pe umeri. De la tatăl său moştenise doar părul şi pielea oacheşe.</p>
                  <p rend="justify">Cei care trăiau pe lângă el îl asigurară pe jupân Kmicic că tânărul prinţ era un suflet ales, o judecată ieşită din comun şi o ţinere de minte grozavă, datorită căreia poate vorbi aproape în toate limbile: doar o anume încetineală a trupului şi a minţii şi o lăcomie înnăscută la mâncare erau singurele părţi slabe ale acestui tânăr, altminteri cu multe însuşiri.</p>
                  <p rend="justify">Într-adevăr, intrând în vorbă cu el, jupân Andrzej se convinse că prinţul avea nu numai o mare putere de înţelegere şi o judecată pătrunzătoare, ci şi darul de a-şi apropia oamenii. Kmicic îl îndrăgi de la început, dar în acest simţământ era mai multă milă. Simţea că ar fi dat mult să-i întoarcă acestui orfan strălucirea unei vieţi la care avea dreptul prin naştere.</p>
                  <p rend="justify">Se convinse însă pe când prânzeau că erau adevărate şi cele ce se spuneau despre lăcomia lui Michał{66}. Tânărul prinţ părea că nu se mai gândeşte la altceva decât să înfulece. Ochii bulbucaţi urmăreau cu nelinişte fiecare fel de bucate, iar când i se aducea tava, îşi trăgea pe taler purcoaie uriaşe şi înghiţea cu mare poftă, plescăind din buze, cum fac numai oamenii foarte lacomi. La această privelişte, faţa de marmură a prinţesei se acoperi de o tristeţe nespusă. Kmicic se simţi atât de stânjenit, încât îşi întoarse privirile şi se uită la jupân Sobiepan Zamoyski.</p>
                  <p rend="justify">Dar starostele de Kaluza nu privea la prinţul Michał şi nici la oaspetele său. Jupân Kmicic îi urmări privirea şi după umărul prinţesei Gryzelda zări o adevărată minune pe care n-o băgase de seamă înainte.</p>
                  <p rend="justify">Era un căpşor de fată, albă ca laptele, rumenă ca bujorul şi frumoasă ca o cadră. Cârlionţii mărunţei, care se răsuceau fără ajutorul fierului, îi împodobeau fruntea, iar ochii jucăuşi cătau spre căpeteniile care şedeau în rând cu starostele şi nu se fereau să se odihnească şi asupra lui; în cele din urmă, se opriră şi asupra lui jupân Kmicic şi-l priviră cu atâta stăruinţă ştrengărească, de parcă vroiau să-i pătrundă în adâncul inimii.</p>
                  <p rend="justify">Dar Kmicic nu-şi pierdea cumpătul cu una cu două, aşa că îşi aţinti aproape sfidător privirile în ochişorii aceia, apoi îl înghionti pe jupân Szurski, porucinic în steagul de cuirasieri al starostelui, şi-l întrebă cu jumătate de glas:</p>
                  <p rend="justify">—  Cine-i pitulicea asta codată?</p>
                  <p rend="justify">—  Domnia ta, răspunse jupân Szurski cu asprime, nu vorbi cu bănat câtă vreme nu ştii despre cine vorbeşti… Nu e nici o pitulice, ci jupâniţa Anna Borzobohata-Krasieńska… De acum încolo să binevoieşti să nu-i mai spui altfel, dacă nu vrei să-ţi pară rău de grubianitas{67} domniei tale!</p>
                  <p rend="justify">—  Poate că domnia ta nu ştii că pitulicea e o păsărică tare frumoasă, aşa că nu e vorba de nici o jignire, răspunse Kmicic râzând. Judecând după supărarea domniei tale, trebuie să fii îndrăgostit lulea!</p>
                  <p rend="justify">—  Păi, cine nu-i îndrăgostit dintre cei de faţă? mormăi Szurski repezit. Până şi starostelui i se scurg ochii după ea şi stă ca pe ghimpi.</p>
                  <p rend="justify">—  Hm, văd, văd prea bine!</p>
                  <p rend="justify">—  Ce poţi să vezi domnia ta!… El, eu, Grabowski, Stołagiewicz, Kanojadzki, Rubecki de la dragoni, Pieczynga – pe toţi ne-a dat gata… Şi cu domnia ta se va întâmpla la fel, dacă ai să stai mai multă vreme pe aici… Uneia ca ea îi ajung douăzeci şi patru de ceasuri!</p>
                  <p rend="justify">—  Ei, frăţioare, cu mine nu i-ar merge nici în patru luni!</p>
                  <p rend="justify">—  Cum aşa? întrebă jupân Szurski revoltat. Ce, domnia ta eşti de lemn?</p>
                  <p rend="justify">—  Nu, dar dacă-ţi fură cineva domniei tale ultimul taler din buzunar, nu-i aşa că n-ai de ce să te mai temi de hoţi…?</p>
                  <p rend="justify">—  Aşa mai merge! se domoli Szurski.</p>
                  <p rend="justify">Jupân Kmicic se posomorî dintr-o dată, fiindcă îşi aduse aminte de propriile necazuri şi nu-i mai păsă că ochişorii negri se uitau tot mai stăruitor la el, întrebându-l parcă: Cum te cheamă şi de unde ai răsărit, tinere cavaler?</p>
                  <p rend="justify">Iar Szurski murmură:</p>
                  <p rend="justify">—  Sfredeleşte, sfredeleşte!… Şi în mine a sfredelit tot aşa până a ajuns la inimă… Acum nici că-i pasă!</p>
                  <p rend="justify">Kmicic se scutură din îngândurare.</p>
                  <p rend="justify">—  De ce naiba nu se însoară vreunul dintre domniile voastre cu ea?!</p>
                  <p rend="justify">—  Pentru că ne împiedicăm unul pe altul!</p>
                  <p rend="justify">—  E numai bună de măritiş, deşi, ce-i drept, para asta arată încă destul de crudă.</p>
                  <p rend="justify">Szurski deschise ochii mari şi, aplecându-se la urechea lui Kmicic, îi spuse în mare taină:</p>
                  <p rend="justify">—  Lumea vorbeşte că are douăzeci şi cinci de ani bătuţi pe muche, pe legea mea! E la prinţesa Gryzelda dinainte de năvălirea cazacilor.</p>
                  <p rend="justify">—  Mare minune, nu i-aş fi dat mai mult de şaisprezece ani, optsprezece cel mult!</p>
                  <p rend="justify">În acest timp, „împieliţata” ghici pesemne că era vorba de ea, pentru că îşi acoperi ochişorii arzători cu pleoapele şi se uită la jupân Kmicic dintr-o parte, întrebându-l mereu: Cine eşti, chipeş cavaler, şi de unde vii?</p>
                  <p rend="justify">Fără să vrea, jupân Andrzej începu să-şi răsucească mustaţa.</p>
                  <p rend="justify">După prânz îl luă de braţ starostele de Kaluza care, văzându-i purtarea aleasă, îl socotea un oaspete de seamă.</p>
                  <p rend="justify">—  Jupâne Babinicz, spuse, domnia ta parcă spuneai că eşti din Lituania?</p>
                  <p rend="justify">—  Întocmai, jupâne staroste.</p>
                  <p rend="justify">—  Spune-mi dar, cunoşti cumva neamul Podbipięta?</p>
                  <p rend="justify">—  De cunoscut, n-am cunoscut pe nici unul dintre ei, pentru că nu mai sunt în viaţă, cel puţin cei cu blazonul Rupe-glugă. Ultimul vlăstar a căzut la Zbaraż. A fost cel mai mare cavaler pe care l-a dat Lituania vreodată. Cine n-a auzit de ei!</p>
                  <p rend="justify">—  Am auzit şi eu, dar uite de ce te întreb; în grija sorei mele se află o jupâniţă care se numeşte Borzobohata-Krasieńska… Un neam ales!… A fost logodită cu acel Podbipięta care a murit la Zbaraż… E orfană, fără mamă şi fără tată, şi cu toate că sora mea ţine mult la ea, eu, care sunt ocrotitorul prinţesei, sunt şi al ei.</p>
                  <p rend="justify">—  Plăcută ocrotire! îl întrerupse Kmicic.</p>
                  <p rend="justify">Starostele de Kaluza zâmbi, clipi din ochi şi se linse pe buze.</p>
                  <p rend="justify">—  Nu-i aşa? Marţipan, nu alta…!</p>
                  <p rend="justify">Dar văzând că se trădează, îşi luă seama îndată.</p>
                  <p rend="justify">—  Vânzătorule! îl dojeni starostele jumătate în glumă jumătate în serios. Ai vrut să mă tragi de limbă, cât pe ce să mă dau de gol…!</p>
                  <p rend="justify">—  Cu ce? întrebă Kmicic, privindu-l în albul ochilor.</p>
                  <p rend="justify">Sobiepan pricepu că oaspetele este mai iute la minte decât el şi schimbă vorba numaidecât.</p>
                  <p rend="justify">—  Acel Podbipięta, zise, a trecut pe numele ei nişte conace de prin părţile voastre. Nu-mi mai aduc aminte cum le zice, deoarece sunt nişte nume ciudate, parcă Bałtupie, Syruciany, Myszykiszki, într-un cuvânt, tot ce a avut. Pe legea mea că nu mai ţin minte… Cinci sau şase conace.</p>
                  <p rend="justify">—  Sunt moşii în lege, nu conace. Podbipieta era un om avut şi dacă jupâniţa ar intra în stăpânirea întregii averi, ar putea să-şi aibă curtea ei şi să-şi caute bărbat printre senatori.</p>
                  <p rend="justify">—  Ce vorbeşti? Ştii cumva pe unde sunt satele astea?</p>
                  <p rend="justify">—  Doar Lubowicze şi Szeputa, fiindcă se învecinează cu moşiile mele. Vreo două mile de pădure şi încă pe atâta de câmpie şi luncă.</p>
                  <p rend="justify">—  Unde se află?</p>
                  <p rend="justify">—  În ţinutul Witebsk.</p>
                  <p rend="justify">—  Ehei, tare departe! Nu merită osteneala atâta vreme cât ţara e cotropită de vrăjmaş.</p>
                  <p rend="justify">—  După ce-l vom izgoni pe vrăjmaş, vom ajunge şi la averile noastre. Dar cei din neamul Podbipięta au moşii şi prin alte părţi, iar în Samogiţia destul de însemnate. Ştiu bine, fiindcă am şi eu o sfoară de pământ acolo.</p>
                  <p rend="justify">—  Văd că nici cu averea domniei tale nu mi-e ruşine:</p>
                  <p rend="justify">—  Acum nu-mi aduce nimic, dar n-am nevoie de ce-i al altuia.</p>
                  <p rend="justify">—  Domnia ta, sfătuieşte-mă cum s-o căpătuiesc pe jupâniţă.</p>
                  <p rend="justify">Kmicic izbucni în râs.</p>
                  <p rend="justify">—  În această privinţă îmi dau sfatul bucuros, mai degrabă decât în altele. Gândesc că cel mai bine ar fi să se ducă la jupân Sapieha. Dacă va pune umărul, ca voievod de Witebsk ce se află, aşadar cea mai însemnată persoană din Lituania, i-ar putea fi de mare folos.</p>
                  <p rend="justify">—  Fireşte, poate să înştiinţeze tribunalele că averea i-a fost lăsată Borzobohatei prin testament, zădărnicind astfel pretenţiile rudelor mai depărtate.</p>
                  <p rend="justify">—  Aşa-i, dar acum nu mai sunt tribunale, iar jupân Sapieha are şi el alte treburi pe cap.</p>
                  <p rend="justify">—  Am putea să trimitem fata sub oblăduirea lui. Având-o mereu înaintea ochilor, s-ar grăbi să facă ceva pentru ea.</p>
                  <p rend="justify">Kmicic se uită cu uimire la staroste.</p>
                  <p rend="justify">„Ce folos are el, de vrea să scape de ea?” se întrebă.</p>
                  <p rend="justify">Iar starostele vorbi mai departe:</p>
                  <p rend="justify">—  Fără îndoială, nu se poate duce să stea în tabără, în cortul voievodului, dar ar putea rămâne cu fiicele lui.</p>
                  <p rend="justify">„Nu pricep, îşi spuse Kmicic, vrea oare numai să se îngrijească de ea?”</p>
                  <p rend="justify">—  Toată greutatea e, cum s-o trimitem prin acele părţi acum, când timpurile sunt atât de tulburi… Ar fi nevoie de câteva sute de oameni, iar eu nu pot lăsa cetatea fără apărare. Dacă aş găsi pe cineva care s-o ducă fără primejdie… Domnia ta ai putea s-o faci, că şi aşa tot mergi la jupân Sapieha. Eu ţi-aş da scrisorile de trebuinţă… iar domnia ta mi-ai da cuvântul de cavaler că vei avea grijă să ajungă cu bine.</p>
                  <p rend="justify">—  Să i-o duc eu lui jupân Sapieha? se miră Kmicic.</p>
                  <p rend="justify">—  E o însărcinare chiar atât de neplăcută?… Pe drum s-ar putea să se înfiripe şi simţăminte mai delicate…</p>
                  <p rend="justify">—  Ehe! se împotrivi Kmicic, inima mea e arendată alteia şi, cu toate că nu primesc nimic în schimb, nu mă gândesc să-i schimb stăpâna.</p>
                  <p rend="justify">—  Cu atât mai bine, căci astfel ţi-o pot încredinţa cu toată liniştea.</p>
                  <p rend="justify">Urmă o clipă de tăcere.</p>
                  <p rend="justify">—  Ei, ce zici, te-ai încumeta? întrebă starostele.</p>
                  <p rend="justify">—  Cu mine merg şi tătarii.</p>
                  <p rend="justify">—  Oamenii mei mi-au spus că tătarii se tem de domnia ta mai rău ca de foc. Ei, ce zici, te-ai încumeta?</p>
                  <p rend="justify">—  Hm, de ce nu, dacă prin aceasta aş putea să te îndatorez pe domnia ta… Numai că…</p>
                  <p rend="justify">—  Aha, te gândeşti că trebuie să ai învoirea prinţesei… O vei avea, pe Dumnezeul meu, pentru că, închipuie-ţi domnia ta, mă bănuieşte de…</p>
                  <p rend="justify">Şi starostele începu să vorbească în şoaptă la urechea lui Kmicic, după care adăugă cu voce tare:</p>
                  <p rend="justify">—  A fost grozav de supărată pe mine din această pricină, aşa că am dat bir cu fugiţii; mai bine mă lupt cu suedezii la Zamość decât cu femeile. Va avea astfel cea mai bună dovadă că nu mă gândesc la nimic rău, de vreme ce vreau să trimit fata de aici. E adevărat că va fi tare uimită… O să vorbesc cu ea la cel dintâi prilej.</p>
                  <p rend="justify">Spunând acestea, starostele se învârti pe călcâie şi plecă, iar Kmicic privi în urma lui şi murmură:</p>
                  <p rend="justify">—  Se vede că întinzi niscaiva capcane, jupâne staroste; cu toate că nu pricep ce scop poţi să ai, îţi văd foarte bine laţul, fiindcă eşti, un vânător tare neîndemânatic.</p>
                  <p rend="justify">Starostele, în schimb, era foarte mulţumit de sine, deşi înţelegea prea bine că făcuse abia jumătate din treabă, iar cealaltă jumătate era atât de grea, încât îl cuprindeau îndoielile şi spaima numai când se gândea. Trebuia să capete învoirea prinţesei Gryzelda, de asprimea şi mintea pătrunzătoare a căreia starostele se temea cumplit.</p>
                  <p rend="justify">Totuşi, odată început, vroia să ducă lucrul la bun sfârşit cât mai repede, aşa că a doua zi, dis-de-dimineaţă, după slujbă, după gustare şi după muştrul pedestraşilor nemţi, se îndreptă spre încăperile prinţesei.</p>
                  <p rend="justify">O  găsi singură, brodind odăjdii pentru colegiul canonicilor, în spatele ei, Anusia făcea ghem dintr-un scul de mătase întins pe două scaune; a doua jurubiţă, de culoare trandafirie, şi-o pusese la gât şi, mişcându-şi iute mânuţele, alerga în jurul scaunelor după firul care se desfăcea.</p>
                  <p rend="justify">Starostelui i se luminară ochii la vederea ei, dar îşi luă repede o înfăţişare serioasă şi, dându-i bineţe prinţesei, începu ca din întâmplare:</p>
                  <p rend="justify">—  Jupân Babinicz, cel care a venit aici cu tătarii, e lituanian. E un om de seamă, cu creştere aleasă, şi un războinic înnăscut. L-ai văzut, soră dragă?</p>
                  <p rend="justify">—  Chiar tu l-ai adus la mine, răspunse nepăsătoare prinţesa Gryzelda. Are o faţă cinstită şi pare un bun oştean.</p>
                  <p rend="justify">—  L-am întrebat de moşiile acelea ale jupâniţei Borzobohata şi mi-a spus că e vorba de o avere egală cu cea a lui Radziwiłł.</p>
                  <p rend="justify">—  Să dea Dumnezeu! Viaţa de orfană şi bătrâneţea îi vor fi astfel mai uşoare, spuse jupâneasa.</p>
                  <p rend="justify">—  Este însă periculum ca să şi-o împartă rudele îndepărtate. Babinicz zice că voievodul de Witebsk, dacă ar vrea, s-ar putea ocupa de treaba asta. E un om vrednic şi se arată binevoitor faţă de noi, căruia aş fi în stare să-i încredinţez propria fiică. Ajunge să înştiinţeze tribunalul şi să vestească tuturor că o ia în grija lui. Babinicz mai spune însă că pentru asta jupâniţa Anna ar trebui să se ducă acolo.</p>
                  <p rend="justify">—  Unde, la jupân Sapieha?</p>
                  <p rend="justify">—  Sau la jupâniţele Sapieha; ca să aibă loc luarea în stăpânire pro forma trebuie să fie de faţă.</p>
                  <p rend="justify">Voievodul născoci „luarea în stăpânire pro forma”, gândindu-se pe bună dreptate că prinţesa va lua drept adevărată această minciună.</p>
                  <p rend="justify">Aceasta însă se gândi o clipă şi spuse:</p>
                  <p rend="justify">—  Cum poate să plece acum, când suedezii sunt pe toate drumurile?</p>
                  <p rend="justify">—  Am primit veste că şi-au luat tălpăşiţa din ţinutul Lublinului. Toată ţara din partea asta a Vistulei e liberă.</p>
                  <p rend="justify">—  Şi cine o va însoţi pe Hanka până la jupân Sapieha.</p>
                  <p rend="justify">—  Fie şi acelaşi Babinicz.</p>
                  <p rend="justify">—  Cu tătarii? Teme-te de Dumnezeu, frăţioare. Ştii doară că sunt oameni sălbateci şi neciopliţi.</p>
                  <p rend="justify">—  Eu nu mă tem, se amestecă Anusia înclinându-se.</p>
                  <p rend="justify">Dar prinţesa Gryzelda înţelese că fratele venise cu un plan pregătit dinainte, aşa că o trimise pe Anusia în altă încăpere, apoi se uită cu priviri întrebătoare la staroste.</p>
                  <p rend="justify">Jupân Zamoyski spuse parcă numai pentru el:</p>
                  <p rend="justify">—  Tătarii sunt morţi de frica lui Babinicz. Îi spânzură pentru orice abatere.</p>
                  <p rend="justify">—  Nu mă pot învoi la asemenea călătorie, răspunse prinţesa. Fata e virtuoasă, dar îi cam joacă ochii şi stârneşte lesne înflăcărarea oamenilor… Ştii prea bine. N-aş încredinţa-o niciodată unui tânăr necunoscut.</p>
                  <p rend="justify">—  Chiar atât de necunoscut nu este, căci toată lumea ştie că cei din neamul Babinicz sunt oameni de vază şi statornici! Starostele era cel dintâi care nu auzise în viaţa lui de acest nume. De altminteri, vorbi mai departe, ai putea să-i dai vreuna din femeile mai aşezate, s-o însoţească, păstrând astfel şi decorum. Pentru Babinicz răspund eu. Soră dragă, mi-a spus chiar el că are o logodnică prin părţile acelea, de care e grozav de îndrăgostit… Aşa că are alte gânduri, ca orice îndrăgostit. Lucrul de căpetenie este că asemenea prilej nu se nimereşte în toate zilele, iar averea jupâniţei se poate duce pe apa sâmbetei, lăsând-o fără un adăpost deasupra capului.</p>
                  <p rend="justify">Prinţesa se opri din brodat, îşi înălţă capul şi îşi aţinti ochii pătrunzători la fratele ei.</p>
                  <p rend="justify">—  Ce folos ai tu, de vrei s-o trimiţi de aici?</p>
                  <p rend="justify">—  Ce folos? răspunse starostele coborându-şi privirea: Ce folos pot să am? Nici unul!</p>
                  <p rend="justify">—  Jane!… Tu te-ai vorbit cu Babinicz s-o năpăstuiţi?!</p>
                  <p rend="justify">—  Ia te uită! Pe legea mea, numai asta mai lipsea! O să-ţi dau să citeşti scrisoarea pe care vreau să i-o scriu lui jupân Sapieha şi, dacă doreşti, poţi să-i scrii şi tu una… Eu îţi făgăduiesc că nu mă voi mişca de la Zamość. În sfârşit, cercetează-l tu însuţi pe Babinicz şi roagă-l să primească această însărcinare. De vreme ce mă bănuieşti, nu vreau să ştiu de nimic.</p>
                  <p rend="justify">—  Atunci de ce stărui atâta să plece de la Zamość?</p>
                  <p rend="justify">—  Pentru că-i doresc binele şi e vorba de o mare avere. În sfârşit… recunosc! Aş vrea tare mult să plece de la Zamość. Mi s-a urât cu bănuielile tale şi nu-mi place să te văd mereu supărată pe mine şi privindu-mă cu asprime… Am crezut că, îngăduind plecarea jupâniţei, voi găsi cel mai bun argumentum împotriva bănuielilor. Pe legea mea, îmi ajunge, fiindcă nu mai sunt nici eu un şcolar leşinat care se furişează noaptea pe sub ferestre… Mai mult, căpeteniile oştenilor se aţâţă unii pe alţii din pricina ei şi încrucişează săbiile. Nu mai e nici o rânduială, nici o înţelegere şi nici slujba nu şi-o mai fac cum trebuie. Mi-ajunge! Dar de vreme ce mă tot sfredeleşti aşa cu privirile, fă cum crezi, iar pe Michał păzeşte-l singură, că asta e treaba ta, nu a mea.</p>
                  <p rend="justify">—  Pe Michał? se miră prinţesa.</p>
                  <p rend="justify">—  Eu nu spun că fata e vinovată… Nu-i face ochi dulci mai mult decât celorlalţi, dar dacă tu, soră dragă, nu-i vezi privirile săgetătoare şi poftele-i înflăcărate, atunci nici Cupidon, nu orbeşte mai mult decât dragostea de mamă.</p>
                  <p rend="justify">Sprâncenele prinţesei se împreunară, iar obrajii îi păliră.</p>
                  <p rend="justify">Starostele însă, văzând că nimerise în sfârşit unde trebuia, se lovi cu palmele peste genunchi şi îşi urmă vorba:</p>
                  <p rend="justify">—  Aşa-i, soră dragă, aşa-i!… Ce-mi pasă mie? Michał n-are decât să-i ţină sculul de mătase, să-i freamăte nările uitându-se la ea, să se îmbujoreze şi să se uite prin gaura cheii!… Ce mă priveşte pe mine!… La urma urmei… ştiu şi eu!… Averea nu-i de lepădat… iar neamul, da, e drept că se trage din şleahtici, dar nici eu nu mă sumeţesc mai presus de el. Vrei, bine! La ani, e adevărat, nu prea se potrivesc, dar nici asta nu-i treaba mea.</p>
                  <p rend="justify">Starostele se ridică şi, înclinându-se înaintea sorei, se pregăti de plecare.</p>
                  <p rend="justify">În acest timp, prinţesei îi năvălise sângele în obraz. Mândra jupâneasa nu vedea în toată Republica o partidă vrednică de un Wiśniowiecki, iar în străinătate poate numai printre marile prinţese austriece, astfel că vorbele fratelui o fripseră ca fierul încins.</p>
                  <p rend="justify">—  Jane! spuse, aşteaptă!</p>
                  <p rend="justify">—  Soră dragă, răspunse starostele de Kałuża, primo, am vrut să-ţi fac dovada că mă bănuieşti pe nedrept, iar secundo, că trebuie să supraveghezi pe altul. Faci cum crezi de cuviinţă, eu nu mai am nimic de spus.</p>
                  <p rend="justify">Şi jupân Zamoyski se înclină şi ieşi.</p>
               </div>
               <div type="div3">
                  <head>Capitolul XXXV.</head>
                  <p rend="justify">Starostele de Kaluza nu născocea întru totul când spunea sorei lui despre dragostea lui Michał pentru Anusia, deoarece tânărul prinţ o îndrăgise într-adevăr la fel ca toţi ceilalţi, dintre care nu lipseau nici pajii de la curte. Simţămintele lui nu erau însă prea viforoase şi întreprinzătoare, era vorba mai degrabă de o înflăcărare a minţii şi a simţurilor, decât de o pornire a inimii care, iubind, tinde la stăpânirea fiinţei îndrăgite. Prinţul Michał nu avea destulă energie pentru asemenea dorinţă.</p>
                  <p rend="justify">Totuşi, prinţesa Gryzelda, visând la viitorul fericit al fiului, se sperie de-a binelea.</p>
                  <p rend="justify">La început, o mirase învoirea neaşteptată a starostelui cu privire la plecarea Anusiei; dar acum nu se mai gândea la asta, atât de mult o preocupa primejdia care îi ameninţa feciorul. Discuţia cu Michał, care pălise şi tremurase în faţa ei, iar înainte de a recunoaşte ceva, începuse să verse lacrimi amare, îi întări convingerea că primejdia era într-adevăr destul de mare.</p>
                  <p rend="justify">Cu toate acestea, nu-şi învinse dintr-o dată mustrările de conştiinţă şi abia când Anusia, care voia să vadă alte locuri şi alţi oameni, şi, poate, să zăpăcească pe tânărul cavaler, îi căzu la picioare, rugând-o să se învoiască, prinţesa nu mai avu puterea s-o refuze.</p>
                  <p rend="justify">Anusia vărsa lacrimi bogate la gândul despărţirii de stăpâna şi mama ei, dar pentru şireata jupâniţă era limpede că rugând-o să plece, îndepărta orice bănuială în legătură cu vreun scop pe care l-ar fi avut zăpăcindu-l pe tânărul prinţ sau chiar pe staroste.</p>
                  <p rend="justify">Prinţesa Gryzelda, vrând să se convingă dacă fratele ei nu se înţelesese cumva cu Kmicic, îi porunci acestuia din urmă să se înfăţişeze înaintea ei. Făgăduiala starostelui că nu se va mişca de la Zamość o linişti întrucâtva, vroia totuşi să-l cunoască mai de aproape pe omul care avea s-o conducă pe jupâniţă.</p>
                  <p rend="justify">Întrevederea cu Kmicic îi spulberă şi ultimele îndoieli.</p>
                  <p rend="justify">Ochii cenuşii ai tânărului şleahtic răsfrângeau atâta sinceritate şi adevăr, încât orice reţinere devenea de prisos. Mărturisi de la bun început că ţine la altcineva şi mintea şi inima nu-l îndeamnă spre farmecele altei jupâniţe. În cele din urmă, îşi dădu cuvântul de cavaler că o va apăra de orice primejdie, fie şi cu preţul vieţii lui.</p>
                  <p rend="justify">—  Până la jupân Sapieha o s-o conduc fără mare greutate, deoarece starostele spunea că vrăjmaşul s-a retras din ţinutul Lublinului… Dar după aceea nu mai vreau să ştiu de ea… Şi nu fiindcă aş pregeta să te slujesc pe luminăţia ta; pentru văduva celui mai mare războinic, fală a întregului popor, sunt gata oricând să-mi vărs sângele… Ci pentru că am acolo treburi grele, din care nu ştiu dacă voi scăpa cu faţa curată.</p>
                  <p rend="justify">—  Nici nu poate fi vorba de mai mult, răspunse prinţesa. Domnia ta trebuia doar să i-o încredinţezi lui jupân Sapieha, iar voievodul, gândindu-se la rugămintea mea, îi va purta mai departe de grijă.</p>
                  <p rend="justify">Aici îi întinse mâna pe care cavalerul o duse la buze cu cel mai mare respect; la despărţire, prinţesa îi zise:</p>
                  <p rend="justify">—  Ai grijă, jupâne cavaler, ai grijă! Nu te bizui prea mult că vrăjmaşul a părăsit acele locuri.</p>
                  <p rend="justify">Kmicic rămase mirat la auzul ultimelor cuvinte, dar nu mai avu timp să se gândească la ele, deoarece starostele îl luă îndată la întrebări:</p>
                  <p rend="justify">—  Ei, jupâne cavaler, spuse cu veselie, nu-i aşa că ai să ne răpeşti pe cea mai frumoasă jupâniţă de la Zamość?</p>
                  <p rend="justify">—  Întocmai, dar cu voia domniei tale, răspunse Kmicic.</p>
                  <p rend="justify">—  S-o păzeşti bine. E o bucăţică bună şi oricine e gata să ţi-o smulgă!</p>
                  <p rend="justify">N-are decât să încerce! Ehei, i-am dat prinţesei cuvântul meu de cavaler şi pentru mine cuvântul e lucru sfânt!</p>
                  <p rend="justify">—  Ei, zic şi eu aşa, în glumă… Nu trebuie să te temi şi nici să iei cine ştie ce măsuri de prevedere.</p>
                  <p rend="justify">—  Te-aş ruga, domnia ta, să-mi dai o caleaşca închisă şi acoperită cu tablă.</p>
                  <p rend="justify">—  Îţi dau două!… Dar nădăjduiesc că nu vrei să pleci numaidecât?!</p>
                  <p rend="justify">—  Mă grăbesc, pe legea mea! Şi aşa am pierdut destulă vreme aici.</p>
                  <p rend="justify">—  Dacă-i aşa, trimite-ţi tătarii înainte la Krasnystaw. Eu am să reped un gonaci, ca să-i aştepte nutreţul pregătit acolo, iar domniei tale am să-ţi dau însoţitori dintre oştenii mei. Aici nu ţi se poate întâmpla nimic, fiindcă e olatul meu… Am să-ţi dau nişte dragoni nemţi de nădejde, oameni îndrăzneţi care cunosc bine drumul… Dealtfel, până la Krasnystaw drumul e fără ocolişuri.</p>
                  <p rend="justify">—  Şi eu de ce trebuie să mai rămân?</p>
                  <p rend="justify">—  Ca să stai mai multă vreme cu noi; domnia ta îmi eşti un oaspete drag şi aş fi tare bucuros să rămâi un an întreg la Zamość. Pe urmă, am trimis să aducă hergheliile de la Perespa, poate că o să-ţi alegi şi domnia ta vreun bahmet care, crede-mă, nu te va lăsa în drum la nevoie…!</p>
                  <p rend="justify">Kmicic se uită cu luare-aminte în ochii starostelui, apoi, ca şi când atunci ar fi luat hotărârea, spuse:</p>
                  <p rend="justify">—  Mulţumesc de poftire şi am să rămân, iar tătarii am să-i trimit înainte.</p>
                  <p rend="justify">Şi plecă îndată să dea poruncile de trebuinţă; îl luă de-o parte pe Akbah-Ulan şi-i zise:</p>
                  <p rend="justify">—  Akbah-Ulan, tu ai să pleci înainte cu oamenii la Krasnystaw, drumul e drept, nu coteşte nicăieri. Eu voi rămâne aici o zi şi voi veni după voi însoţit de oştenii starostelui. Acum deschide bine urechile şi ascultă ce-ţi spun: nu te duci până la Krasnystaw, ci te ascunzi în pădurile care încep nu departe de Zamość în aşa fel, încât să nu ştie nimeni de voi; când vei auzi o împuşcătură pe drum, veniţi în goană la mine, că mi se pare că vor să mă tragă pe sfoară.</p>
                  <p rend="justify">—  Fie după voia ta! răspunse Akbah-Ulan, ducându-şi mâna la frunte, la gură şi la piept.</p>
                  <p rend="justify">„Ţi-am ghicit planul, jupâne staroste! îşi spuse Kmicic. La Zamość ţi-e frică de soră, de aceea vrei s-o răpeşti pe jupâniţă şi s-o ascunzi pe undeva pe aproape, făcând din mine instrumentum poftelor tale; cine ştie dacă nu te gândeşti să-mi iei şi viaţa. Dar fii pe pace, ai nimerit peste unul mai vrednic ca tine… şi ai să cazi singur în propria plasă.”</p>
                  <p rend="justify">Seara porucinicul Szurski ciocăni la uşa lui Kmicic. Oşteanul ştia şi el ori bănuia ceva şi, pentru că ţinea la Anusia, prefera ca jupâniţa să plece, decât să cadă în mâinile starostelui. Cu toate acestea, nu cuteza să vorbească deschis sau poate că nu era prea sigur; se prefăcu mirat, aşadar, că Kmicic se învoise să trimită tătarii înainte şi îi spuse că drumurile nu sunt chiar atât de fără primejdie cum se vorbeşte, deoarece pretutindeni mişună cetele înarmate în stare oricând să se dedea la tot felul de nelegiuiri.</p>
                  <p rend="justify">Dar jupân Andrzej hotărî să se prefacă a nu pricepe nimic.</p>
                  <p rend="justify">—  Ce mi se poate întâmpla, întrebă, de vreme ce starostele de Kaluza îmi dă însoţitori dintre oştenii lui?</p>
                  <p rend="justify">—  Sunt nemţi!</p>
                  <p rend="justify">—  Nu sunt oameni prea siguri?</p>
                  <p rend="justify">—  În câinii ăştia nu poţi să ai încredere niciodată, domnia ta. Odată s-au înţeles pe drum şi au fugit la vrăjmaşi…</p>
                  <p rend="justify">—  Da, dar de partea asta a Vistulei nu sunt suedezi.</p>
                  <p rend="justify">—  Ba sunt la Lublin, nemernicii! Nu-i adevărat că au plecat. Iată de ce te sfătuiesc cu inima deschisă, nu-i trimite pe tătari înainte; cu cât ceata e mai mare, cu atât călătoria e mai fără primejdie.</p>
                  <p rend="justify">—  Păcat că domnia ta nu m-ai prevenit mai dinainte. Am o singură vorbă şi o dată ce-am dat porunca, nu pot s-o mai schimb.</p>
                  <p rend="justify">Într-adevăr, tătarii porniră înainte a doua zi. Kmicic avea să plece spre seară, în aşa fel încât să poată înnopta la Krasnystaw. În acest timp, i se înmânară două scrisori pentru jupân Sapieha, una de la prinţesă şi alta de la staroste.</p>
                  <p rend="justify">Kmicic avea mare poftă s-o deschidă pe cea din urmă, dar nu cuteză să-şi ducă gândul la îndeplinire. Se mulţumi s-o privească în lumină şi se convinse că pe hârtia dinăuntru nu scria nimic. Această descoperire îi întări presupunerea că jupâniţa şi scrisorile aveau să-i fie luate pe drum.</p>
                  <p rend="justify">Între timp, sosi herghelia de la Perespa şi starostele îi dărui tânărului cavaler o mândreţe de bahmet pe care acesta îl primi cu recunoştinţă, gândindu-se în sinea lui că va ajunge mai departe călărind în spinarea lui decât se aştepta starostele. Se gândi şi la tătarii lui care acum erau ascunşi în pădure şi începu să râdă. În răstimpuri se răzvrătea în lăuntrul lui şi îşi făgăduia să-i dea starostelui o bună învăţătură.</p>
                  <p rend="justify">Sosi, în sfârşit, vremea prânzului care se scurse destul de mohorât. Anusia avea ochii roşii, căpeteniile tăceau mâlc, numai starostele era vesel şi poruncea să se toarne în paharele pe care Kmicic le golea unul după altul. Dar când veni vremea plecării, prea puţini îşi luară rămas bun de la cei care plecau, fiindcă starostele risipise căpeteniile, dându-le diferite însărcinări.</p>
                  <p rend="justify">Anusia căzu la picioarele prinţesei şi multă vreme nu putură s-o ridice de jos, iar pe faţa prinţesei se întipărise neliniştea. Îşi făcea poate mustrări că îngăduise plecarea slugii credincioase în aceste vremuri pline de primejdii. Dar plânsul lui Michał care, cu mâinile la ochi, suspina ca un şcolar, întări şi mai mult convingerea mândrei jupânese că trebuia să pună capăt pornirilor flăcăului. În cele din urmă, se linişti de-a binelea la gândul că în familia lui Sapieha avea să găsească ocrotirea şi, cu ajutorul voievodului, va putea să intre în stăpânirea acelei averi care să-i asigure restul zilelor.</p>
                  <p rend="justify">—  O încredinţez virtuţii, vitejiei şi cinstei domniei tale, îi spuse prinţesa încă o dată lui Kmicic. Ţine minte, mi-ai jurat să ajungă teafără la jupân Sapieha.</p>
                  <p rend="justify">—  Am s-o duc ca pe o sticlă de preţ, iar la nevoie voi avea grijă de ea ca de ochii din cap, mi-am dat cuvântul şi numai moartea mă va împiedica să nu mi-l ţiu, răspunse cavalerul.</p>
                  <p rend="justify">Şi îi oferi braţul Anusiei, dar aceasta era supărată pe el, pentru că nu se uitase la ea, arătându-se nepăsător, aşa că îi întinse mâna cu mândrie, întorcându-şi privirea şi capul în altă parte.</p>
                  <p rend="justify">Îi părea rău să plece şi o cuprindea frica, dar acum era prea târziu să mai dea înapoi.</p>
                  <p rend="justify">Sosi clipa despărţirii; Anusia urcă în caretă, împreună cu bătrâna jupâniţă Suwalska, iar Kmicic pe cal, şi porniră. Doisprezece raitieri nemţi înconjurau caleaşca şi carul cu lucrurile Anusiei. Când, în cele din urmă, grilajul de fier de la poarta Varşoviei scrâşni după trecerea lor şi răsună duruitul roţilor pe podul coborât, Anusia izbucni în hohote de plâns.</p>
                  <p rend="justify">Kmicic se aplecă spre caleaşca.</p>
                  <p rend="justify">—  Nu te teme, jupâniţă, n-am să te mănânc!</p>
                  <p rend="justify">„Necioplitule” rosti Anusia în gând.</p>
                  <p rend="justify">Merseră o vreme de-a lungul caselor ridicate în afara zidurilor drept spre Stary Zamość, după care ieşiră la câmp deschis, apoi intrară în pădurea care de o parte acoperea ţinutul deluros până hăt! la Bug şi dincolo de Bug, iar de cealaltă se prelungea, întreruptă de sate, până la Zawichost.</p>
                  <p rend="justify">Se lăsase o noaptea senină şi luminoasă, tractul se vedea ca o panglică argintoasă; liniştea era întreruptă doar de uruitul caretei şi de tropotul cailor raitierilor.</p>
                  <p rend="justify">„Tătarii mei trebuie să stea aici ca lupii prin desişuri”, gândi Kmicic, Deodată, ascultă cu luare-aminte.</p>
                  <p rend="justify">—  Ce-i asta? îl întrebă pe mai-marele raitierilor.</p>
                  <p rend="justify">—  Se aude tropot de copite!… Un călăreţ vine în goană după noi! răspunse acesta.</p>
                  <p rend="justify">Abia sfârşi vorba, că îi ajunse un cazac pe calul înspumat, strigând:</p>
                  <p rend="justify">—  Jupâne Babinicz, Jupâne Babinicz! Scrisoare de la staroste!</p>
                  <p rend="justify">Convoiul se opri. Cazacul îi întinse scrisoarea lui jupân Kmicic.</p>
                  <p rend="justify">Acesta rupse pecetea şi, la lumina felinarului de pe capra caretei, citi cele ce urmează: „Domnia ta şi mult iubite Jupâne Babinicz! Îndată după plecarea jupâniţei Borzobohata-Krasieńska, am primit veste că suedezii nu numai că n-au plecat de la Lublin, dar plănuiesc să atace şi cetatea Zamość. În aceste împrejurări, călătoria nu mai e cu putinţă. Cântărind dar acele pericula care pot să ameninţe o femeie, dorim ca jupâniţa Borzobohata să se întoarcă la Zamość. O vor aduce înapoi aceiaşi raitieri, căci pe domnia ta, care te grăbeşti să mergi mai departe, nu vrem să te mai obosim în zadar. Aducându-ţi la cunoştinţă dorinţa noastră, te rugăm să binevoieşti a da raitierilor poruncile de cuviinţă”.</p>
                  <p rend="justify">„A mai rămas un strop de cinste în el, de vreme ce nu vrea să-mi ia şi viaţa, mulţumindu-se doar să mă tragă pe sfoară, îşi spuse Kmicic. Se va arăta numaidecât dacă e vorba de o capcană sau nu.”</p>
                  <p rend="justify">În acest timp, Anusia scoase capul pe fereastră.</p>
                  <p rend="justify">—  Ce s-a întâmplat? întrebă.</p>
                  <p rend="justify">—  Nimic, starostele de Kaluza mă roagă încă o dată să am grijă de domnia ta. Altceva nimic.</p>
                  <p rend="justify">Apoi se întoarse spre vizitiu şi spre raitieri:</p>
                  <p rend="justify">—  La drum!</p>
                  <p rend="justify">Dar mai-marele raitierilor îşi struni calul.</p>
                  <p rend="justify">—  Stai! strigă la vizitiu.</p>
                  <p rend="justify">Apoi la Kmicic:</p>
                  <p rend="justify">—  Cum adică: „la drum”?</p>
                  <p rend="justify">—  Ce rost are să mai stăm în pădure? întrebă Kmicic, făcându-se că nu pricepe.</p>
                  <p rend="justify">—  Domnia ta ai primit o poruncă!</p>
                  <p rend="justify">—  Şi ce te priveşte pe domnia ta? Am primit, şi tocmai de aceea poruncesc: la drum!</p>
                  <p rend="justify">—  Stai! strigă căpetenia raitierilor.</p>
                  <p rend="justify">—  La drum! repetă Kmicic.</p>
                  <p rend="justify">—  Ce se petrece acolo? întrebă iarăşi Anusia.</p>
                  <p rend="justify">—  Nu facem un pas mai departe până când nu văd şi eu porunca! spuse raitierul hotărât.</p>
                  <p rend="justify">—  Porunca n-ai s-o vezi, pentru că nu ţie ţi-a fost trimisă!</p>
                  <p rend="justify">—  Dacă domnia ta nu vrei să-i dai ascultare, am s-o îndeplinesc eu… Du-te cu Dumnezeu la Krasnystaw şi vezi să nu capeţi şi câteva pentru drum, iar noi o luăm înapoi pe jupâniţă.</p>
                  <p rend="justify">Jupân Kmicic nu voia decât să-l facă pe mai-marele raitierilor să arate că ştie care-i porunca; în acest fel nu mai era nici o îndoială că planul fusese pregătit dinainte.</p>
                  <p rend="justify">—  Du-te cu Dumnezeu! repetă neamţul ameninţător.</p>
                  <p rend="justify">În aceeaşi clipă, raitierii scoaseră săbiile din teacă fără nici o poruncă.</p>
                  <p rend="justify">—  Aha, ăştia-mi sunteţi! Nu voiaţi s-o duceţi pe jupâniţă la Zamość, ci pe undeva prin apropiere, ca starostele să-şi poată da frâu liber poftelor. Aţi nimerit însă peste unul mai deştept ca voi!</p>
                  <p rend="justify">Spunând acestea, trase cu pistolul în sus.</p>
                  <p rend="justify">Adâncurile pădurii răsunară de ţipete înfricoşătoare, ca şi când împuşcătura ar fi trezit toate haitele de lupi care dormeau prin împrejurimi. Urletele se auzeau înainte, în spate, pe de lături însoţite de tropotul cailor, trosnetul vreascurilor frânte sub copite, şi pe drum înnegriră cete de călăreţi care se apropiau cu răcnete neomeneşti şi ţiuituri.</p>
                  <p rend="justify">—  Isuse, Marie, Sfinte Jozef! strigară femeile îngrozite.</p>
                  <p rend="justify">În acest timp, tătarii se năpustiră ca un nor, dar Kmicic îi opri cu un strigăt repetat de trei ori, apoi se întoarse spre căpetenia înspăimântată şi începu să se laude:</p>
                  <p rend="justify">—  Ia aminte peste cine-ai dat… Starostele a vrut să-şi bată joc de mine, făcându-mă instrumentum lui orb… Iar ţie ţi-a încredinţat o treabă de codoşlâc pe care ai primit-o ca să câştigi bunăvoinţa stăpânului. Închină-te jupânului staroste din partea lui Babinicz şi spune-i că jupâniţa va ajunge nevătămată la jupân Sapieha.</p>
                  <p rend="justify">Mercenarul îşi roti cu teamă privirea împrejur şi văzu feţele sălbatice care se uitau cu o lăcomie înfiorătoare la el şi la raitieri. Se vedea că aşteaptă doar un semn, ca să se arunce asupra lor şi să-i sfâşie în bucăţi.</p>
                  <p rend="justify">—  Domnia ta, faci cum vrei, deoarece cu forţa nu dobândim nimic, răspunse cu glasul tremurător, dar starostele se va răzbuna.</p>
                  <p rend="justify">Kmicic izbucni în râs.</p>
                  <p rend="justify">—  N-are decât să se răzbune asupra ta, pentru că dacă nu te-ai fi trădat, dacă n-ai fi arătat că ştii dinainte porunca şi ne-ai fi lăsat să plecăm, nu m-aş fi convins că e vorba de o capcană şi ţi-aş fi dat fata la Krasnystaw. Mai spune-i starostelui să-şi aleagă codoşi mai iuţi la minte decât tine.</p>
                  <p rend="justify">Tonul liniştit cu care vorbea Kmicic îl asigură pe neamţ că cel puţin deocamdată nici pe el, nici pe raitierii lui nu-i ameninţa moartea, aşa că răsuflă uşurat şi zise:</p>
                  <p rend="justify">—  Deci, ne întoarcem la Zamość cu mâna goală?</p>
                  <p rend="justify">Iar Kmicic:</p>
                  <p rend="justify">—  Chiar cu mâna goală n-o să vă întoarceţi, pentru că o să vă dau o scrisoare pe care o s-o însemnez pe pielea voastră.</p>
                  <p rend="justify">—  Domnia ta…</p>
                  <p rend="justify">—  Luaţi-i! porunci Kmicic.</p>
                  <p rend="justify">Şi el însuşi îşi înfipse mâna în grumazul căpeteniei.</p>
                  <p rend="justify">În jurul caretei se iscă învălmăşeală. Urletele tătarilor acopereau strigătele de ajutor şi ţipetele înfricoşate care se smulgeau din pieptul femeilor.</p>
                  <p rend="justify">Dar vânzoleala nu dură multă vreme, deoarece în curând raitierii zăceau legaţi unul lângă altul în mijlocul drumului.</p>
                  <p rend="justify">Kmicic porunci tătarilor să-i altoiască pe toţi cu bice din vine de bou, nu prea rău însă, ca să se poată întoarce pe jos până la Zamość. Aşadar, oştenii de rând primiră câte o sută de lovituri, iar căpetenia o sută cincizeci, cu toate rugăminţile şi implorările Anusiei care, neînţelegând ce se întâmpla în jurul ei, credea că a căzut în niscaiva mâini cumplite şi, împreunându-şi mâinile, cerşea cu lacrimi în ochi s-o lase în viaţă.</p>
                  <p rend="justify">—  Iartă-mă, cavalere!… Ce ţi-am făcut eu domniei tale?… Iartă-mă, iartă-mă!</p>
                  <p rend="justify">—  Tăcere, jupâniţă! tună Kmicic.</p>
                  <p rend="justify">—  Cu ce ţi-am greşit?</p>
                  <p rend="justify">—  Se prea poate să te fi înţeles cu ei…!</p>
                  <p rend="justify">—  Cum să mă fi înţeles? Doamne, ai milă de mine păcătoasa…!</p>
                  <p rend="justify">—  Domnia ta nu ştii că starostele s-a prefăcut doar că se învoieşte să pleci, ca să te despartă de prinţesă, să te răpească pe drum şi să-ţi batjocorească virtutea în vreo cetăţuie pustie?</p>
                  <p rend="justify">—  Isuse din Nazaret! strigă Anusia.</p>
                  <p rend="justify">În acest strigăt era atâta adevăr şi neprefăcătorie, încât Kmicic spuse mai blând:</p>
                  <p rend="justify">—  Cum aşa? Deci domnia ta nu te-ai înţeles cu ei?… Hm, e cu putinţă!</p>
                  <p rend="justify">Anusia îşi acoperi faţa cu mâinile, dar nu mai fu în stare să răspundă nimic, repeta doar întruna:</p>
                  <p rend="justify">—  Isuse, Marie! Isuse, Marie!</p>
                  <p rend="justify">—  Linişteşte-te, jupâniţă, rosti Kmicic şi mai blajin. Ai să ajungi cu bine la jupân Sapieha, fiindcă starostele n-a ţinut seamă cu cine are de-a face!… Uite, oamenii aceia pe care îi bat acum, trebuiau să te răpească… Îi las în viaţă, ca să-i povestească starostelui cât de uşor le-a mers.</p>
                  <p rend="justify">—  Aşadar, domnia ta, m-ai scăpat de ruşine?</p>
                  <p rend="justify">—  Întocmai, deşi nu ştiam dacă vei fi prea bucuroasă.</p>
                  <p rend="justify">Anusia, în loc să-i răspundă sau să se împotrivească, îi apucă repede mâna şi o duse la buzele-i palide.</p>
                  <p rend="justify">Jupân Andrzej se înfioră din cap până în picioare.</p>
                  <p rend="justify">—  Dă-mi pace, jupâniţă, pe legea mea, ce mai e şi asta!… strigă. Urcă în caleaşcă, domnia ta, că ai să-ţi uzi picioarele… Şi nu te teme!… Nici la sânul mamei n-ai fi mai fără primejdie…</p>
                  <p rend="justify">—  Acum merg cu domnia ta şi până la capătul lumii!</p>
                  <p rend="justify">—  Nu vorbi aşa, jupâniţă!</p>
                  <p rend="justify">—  Dumnezeu te va răsplăti că ai apărat nevinovăţia!</p>
                  <p rend="justify">—  E pentru prima oară când mi se întâmplă una ca asta! răspunse Kmicic.</p>
                  <p rend="justify">Apoi murmură pentru sine: „Până acum am apărat-o mai mult de-o groază!”</p>
                  <p rend="justify">Între timp, tătarii încetară să-i mai bată pe raitieri, aşa că jupân Andrzej le porunci să-i gonească goi şi însângeraţi pe drumul spre Zamość. Plecară vărsând lacrimi amare. Caii, armele şi veşmintele fură dăruite de Kmicic tătarilor săi, după care porniră degrabă înainte, pentru că era primejdios să mai întârzie.</p>
                  <p rend="justify">Pe drum, tânărul cavaler nu se putu stăpâni să nu privească în caleaşcă, mai bine-zis în ochişorii vioi şi la obrăjorul minunat al jupâniţei. De fiecare dată o întreba dacă n-are nevoie de ceva, dacă se simte bine în caleaşcă şi n-o oboseşte mersul prea repede.</p>
                  <p rend="justify">Iar ea îi răspundea recunoscătoare că nu se simţise niciodată atât de bine ca acum. Îi trecuse spaima. Inima i se umpluse de încredere în apărătorul ei. În sinea ei îşi spunea: „Nu e chiar atât de neîndemânatic şi necioplit pe cât credeam la început!” „Ehei, Oleńka, câte îndur eu pentru tine! îşi spuse Kmicic. Oare numai de nerecunoştinţa voi avea parte?… Dac-aş mai fi ca altădată… U-ha…!”</p>
                  <p rend="justify">Aici îi veniră în minte vechii tovarăşi şi samavolniciile pe care şi le îngăduise alături de ei, aşa că, vrând să alunge ispita, începu să rostească „Veşnică odihnă” pentru sufletele lor.</p>
                  <p rend="justify">Ajungând la Krasnystaw, Kmicic crezu că e mai bine să nu aştepte veşti de la Zamość şi porni îndată mai departe. Totuşi, la plecare, îi scrise şi trimise starostelui scrisoarea care urmează: „Preamărite jupâne staroste, binevoitorul şi binefăcătorul meu!</p>
                  <p rend="justify">Pe cine l-a făcut Dumnezeu mare pe lumea asta, aceluia i-a dat şi minte mai multă. Am cunoscut dintr-o dată că domnia ta ai vrut numai să mă pui la încercare, trimiţându-mi porunca s-o dau pe jupâniţă Borzobohata-Krasieńska; am priceput că nu poate fi altfel atunci când raitierii s-au trădat că ştiu porunca dinainte, cu toate că nu le-am arătat scrisoarea, căci domnia ta mă înştiinţezi că ai primit vestea după plecarea noastră. Aşadar, cum pe de o parte, îţi admir cu atât mai mult prevederea, tot aşa, pe de altă parte, pentru liniştirea ocrotitorului grijuliu, făgăduiesc din nou că nimic nu mă va abate de la îndeplinirea însărcinării care mi s-a dat. Dar cum oştenii aceia au înţeles, se vede, anapoda vrerea domniei tale şi s-au arătat tare neciopliţi, ameninţându-mi chiar viaţa, gândesc că aş fi fost pe gândul domniei tale dacă aş fi poruncit să-i spânzure. Ceea ce n-am făcut şi mă rog de iertare, mulţumindu-mă să-i altoiesc cu vergile, pedeapsă pe care, dacă domnia ta o socoteşti prea mică, poţi s-o măreşti după cum ţi-e voia. Drept care, gândind că am dobândit astfel toată încrederea şi recunoştinţa domniei tale, mă iscălesc ca o slugă credincioasă şi binevoitoare a domniei tale, Babinicz”.</p>
                  <p rend="justify">Dragonii, ajungând la Zamość noaptea târziu, nu îndrăzniră să se arate înaintea starostelui de Kaluza care află de cele petrecute din scrisoarea lui Kmicic, adusă a doua zi de la Krasnystaw de un cazac.</p>
                  <p rend="justify">După ce o citi, starostele se închise trei zile în odaia lui, neprimind pe nimeni dintre curteni, afară de slujitorii care-i aduceau mâncarea. Fu auzit blestemând pe franţuzeşte, lucru pe care îl făcea numai atunci când era foarte mânios.</p>
                  <p rend="justify">Totuşi, în cele din urmă, furtuna se potoli. A patra şi a cincea zi, starostele era încă tăcut, frământa ceva în sinea lui şi se trăgea de mustaţă. Abia după o săptămână îşi recapătă veselia şi, bând ceva mai mult la masă, începu deodată să-şi răsucească mustaţa şi-i spuse prinţesei Gryzelda:</p>
                  <p rend="justify">—  Soră dragă, ştii că nu-mi lipseşte prevederea… Cu câteva zile în urmă l-am pus înadins la încercare pe şleahticul acela care a luat-o pe Anusia, şi pot să te asigur că o va duce cu bine la jupân Sapieha.</p>
                  <p rend="justify">Se pare că, după vreo lună, starostele îşi îndreptă inima în altă parte, fiind convins că toate se întâmplaseră cu voia şi ştiinţa lui.</p>
               </div>
               <div type="div3">
                  <head>Capitolul XXXVI.</head>
                  <p rend="justify">Ţinutul Lublinului în cea mai mare parte, iar Podlasie aproape în întregime se aflau în stăpânirea polonă, adică a confederaţilor şi a lui Sapieha. Deoarece regele suedez întârzia în pământurile prusiene, unde negocia cu electorul, suedezii nu se simţeau prea în largul lor faţă de răzvrătirea care creştea cu fiecare clipă; nu mai cutezau să iasă din oraşele şi cetăţile întărite şi cu atât mai puţin să treacă Vistula, dincolo de care forţele poloneze erau şi mai mari. În cele două ţinuturi se pregătea întocmirea unei oştiri însemnate şi disciplinate care să se poată măsura cu oastea regulată a suedezilor. Prin târguri se muştruluiau pedestraşi şi, pentru că ţăranii puneau mâna pe arme, nu era lipsă de oameni, trebuia doar ca aceste cete învălmăşite, deseori primejdioase chiar pentru polonezi, să fie strunite şi învăţate să lupte într-un cadru organizat.</p>
                  <p rend="justify">Cu această treabă se îndeletniceau rotmiştrii olaturilor. Pe de altă parte, regele dăduse împuterniciri de chemare la oaste a oştenilor mai vârstnici şi încercaţi, aşa că înrolările aveau loc pretutindeni şi, cum prin acele părţi se găseau luptători destui, se alcătuiau steaguri de călărime de prima mână. Unele treceau Vistula să aţâţe războiul de cealaltă parte, altele se duceau la jupân Czarniecki şi la jupân Sapieha. Atât de mulţi oameni puseseră mâna pe arme, încât oastea lui Jan Kazimierz era de pe acum mai numeroasă decât cea suedeză.</p>
                  <p rend="justify">Ţara care uimise nu demult întreaga Europă cu slăbiciunea ei, dădea acum dovada unei forţe de care n-o crezuseră în stare nu numai vrăjmaşii, ci nici propriul rege, nici măcar aceia cărora durerea şi deznădejdea le sfâşia inima cu câteva luni în urmă. Se găseau din belşug bani, înflăcărare, vitejie; până şi sufletele cele mai descurajate nutreau convingerea că nu există situaţie, cădere sau slăbiciune din care să nu se afle o cale de scăpare; acolo unde se nasc copii, curajul nu poate să moară, Kmicic mergea înainte fără piedici, adunând pe drum spiritele neliniştite care se alăturau ciambulului în nădejdea că împreună cu tătarii vor jefui şi ucide mai mult. Jupân Andrzej îi schimba pe dată în oşteni ascultători şi îndemânatici, fiindcă avea darul de a trezi spaima şi ascultarea celor din subordinea lui. Pe drum îl întâmpinau cu bucurie din pricina tătarilor. Vederea lor îi convingea pe toţi că hanul vine într-adevăr în ajutorul Republicii. Fiindcă se răspândise vestea că jupân Sapieha avea să primească drept auxilia patruzeci de mii de călăreţi tătari. Se spuneau adevărate minuni despre „modestia” acestor aliaţi care nu jefuiau pe drum şi nu ucideau pe nimeni. Căpeteniile îi dădeau drept pildă propriilor oşteni.</p>
                  <p rend="justify">Jupân Sapieha se afla la Biała. Avea cu sine o oştire de aproape zece mii de oşteni regulaţi, pedestraşi şi călărime. Tot ce mai rămăsese din oştile lituaniene, împlinite cu noi luptători. Călărimea, îndeosebi unele steaguri, întrecea în vitejie şi îndemânare pe cea suedeză, dar pedestrimea nu era prea bine muştruluită şi ducea lipsă de flinte şi mai ales de pulbere. Nu aveau nici tunuri. Voievodul de Witebsk se gândea că va face rost de ele de la Tykocin, dar suedezii, aruncându-se în aer, stricaseră toate tunurile de la castel.</p>
                  <p rend="justify">Afară de această oştire, în împrejurimile Białei se aflau vreo douăsprezece mii de şleahtici din Lituania, Mazowsze şi Podlasie, dar voievodul nu se aştepta la cine ştie ce foloase de pe urma lor, mai ales că mulţimea carelor de povară îngreuia marşurile şi făcea din tabără o adunătură nu prea uşor de urnit.</p>
                  <p rend="justify">Intrând în Biała, Kmicic se gândea la un singur lucru. La jupân Sapieha slujeau atâţia şleahtici din Lituania şi destule căpetenii ale lui Radziwiłł, cunoscuţi vechi; se temea deci că-l vor recunoaşte şi-l vor lua în săbii înainte de a apuca să strige: „Isuse, Marie!”. Numele lui era urât în toată Lituania şi în tabăra lui Sapieha, deoarece nu uitase nimeni că, slujindu-l pe Radziwiłł, nimicise steagurile care se răzvrătiseră împotriva hatmanului.</p>
                  <p rend="justify">Dar jupân Andrzej se încuraja, spunându-şi că s-a schimbat foarte mult. Înainte de toate slăbise, iar pe faţă avea acum şi cicatricea de la plumbul tras de Bogusław; în sfârşit, purta barbă destul de lungă, răsucită la vârf după moda suedeză, şi pentru că îşi pieptăna mustăţile în sus, semăna mai mult cu vreun Erikson decât cu un şleahtic polonez.</p>
                  <p rend="justify">„Numai să nu se işte zarvă împotriva mea la început, căci după prima bătălie mă vor judeca altfel”, se gândea Kmicic intrând în Biała.</p>
                  <p rend="justify">Intră pe înserat, vesti de unde vine, spunând că aducea scrisori de la rege, şi-l rugă pe voievod să-l primească numaidecât.</p>
                  <p rend="justify">Jupân Sapieha îl întâmpină cu bunăvoinţă, având în vedere recomandaţia călduroasă a regelui.</p>
                  <p rend="justify">„Îţi trimitem pe cel mai credincios slujitor al nostru, scria regele, supranumit Hector al Częstochowei de la împresurarea sfântului lăcaş, care şi-a primejduit viaţa în trecătoarea munţilor pentru a ne apăra libertatea şi sănătatea noastră. Ai grijă mai ales să nu întâmpine vreo strâmbătate din partea oştenilor. Noi îi cunoaştem numele adevărat şi pricinile pentru care slujeşte sub unul de împrumut, nimeni nu trebuie să-l bănuiască de cine ştie ce uneltiri.”</p>
                  <p rend="justify">—  Şi nu se poate şti de ce porţi alt nume? întrebă voievodul.</p>
                  <p rend="justify">—  Sunt blestemat şi n-aş putea să înrolez oşteni cu numele adevărat… Regele mi-a dat împuternicirea de chemare la oaste şi pot să strâng oamenii numai dacă mă cheamă Babinicz.</p>
                  <p rend="justify">—  Ce nevoie mai ai de oşteni, de vreme ce îi ai pe tătari?</p>
                  <p rend="justify">—  Nu strică să am mai mulţi.</p>
                  <p rend="justify">—  Şi pentru ce eşti blestemat?</p>
                  <p rend="justify">—  Celui pe care-l slujesc şi a cărui ocrotire o cer, se cuvine să-i mărturisesc totul ca unui părinte. Adevăratul meu nume este Kmicic!</p>
                  <p rend="justify">Voievodul se dădu înapoi câţiva paşi.</p>
                  <p rend="justify">—  Acela care i-a făgăduit lui Bogusław să-l răpească viu sau mort pe stăpânul nostru?</p>
                  <p rend="justify">Kmicic povesti cu vioiciune cum se petrecuseră lucrurile, cum îi slujise pe Radziwiłłi din orbire, cum, auzind din gura lui Bogusław care erau adevăratele planuri ale prinţilor, îl răpise, atrăgându-şi răzbunarea neînduplecată a magnatului.</p>
                  <p rend="justify">Voievodul îl crezu, fiindcă nu putea să nu-l creadă, mai ales că şi scrisorile regelui întăreau vorbele lui Kmicic. Voievodul se bucura atât de mult, încât l-ar fi strâns în braţe pe cel mai aprig vrăjmaş al său, iertându-i cele mai mari păcate. Bucuria i-o stârni următorul fragment din scrisoarea regelui: „Cu toate că buzduganul de mare hatman al Lituaniei, rămas fără stăpân după moartea voievodului de Wilno, poate fi înmânat urmaşului numai după hotărârea Seimului, în împrejurările neobişnuite de astăzi, nu mai aşteptăm împlinirea datinei şi ţi-l dăm domniei tale, supusul nostru drag, pentru binele Republicii şi faptele de pomină, nădăjduind cu drept cuvânt că Dumnezeu va aduce pacea şi, la viitoarea adunare a Seimului, nici un glas nu se va împotrivi voinţei noastre care va dobândi învoirea tuturor.”</p>
                  <p rend="justify">Jupân Sapieha, cum se vorbea pe atunci în Republică, îşi arvunise contăşul şi vânduse cea din urmă linguriţă de argint, nu slujise ţara pentru foloase şi onoruri. Dar până şi omul cel mai puţin interesat se bucură când vede că meritele îi sunt preţuite şi virtutea recunoscută. De aceea, pe chipul lui se răsfrângea o lumină neobişnuită.</p>
                  <p rend="justify">Voinţa regelui împodobea neamul Sapieha cu o nouă cunună, lucru care nu lăsa nepăsător pe nici unul dintre „noii regi” de atunci; bine că mai erau şi din aceia care nu voiau să se ridice per nefas{68}, aşa că jupân Sapieha era în stare să facă acum orice pentru rege, fie că-i stătea, fie că nu-i stătea în putere.</p>
                  <p rend="justify">—  De vreme ce sunt hatman, îi spuse lui Kmicic, te afli la poruncile mele şi eu te voi ocroti. Aici se află o mulţime de şleahtici gata oricând să facă zarvă, de aceea nu te prea arăta până nu-i previn eu pe oşteni şi nu îndepărtez ocara pe care Bogusław a aruncat-o asupra ta.</p>
                  <p rend="justify">Kmicic îi mulţumi din toată inima şi, la rândul lui, începu să vorbească de Anusia pe care o adusese la Biała. Hatmanul mai că începu să se mânie, dar fiindcă era voios, izbucni cu veselie:</p>
                  <p rend="justify">—  Pe legea mea, Sobiepan şi-a pierdut minţile. Stă cu soră-sa ca în sânul lui Avram, apăraţi de zidurile de la Zamość, şi crede că oricine poate să-şi sumeată pulpanele contăşului, să se întoarcă spre vatră şi să-şi încălzească spinarea. I-am cunoscut pe cei din neamul Podbipięta, fiindcă sunt rude cu cei din familia Brzostowski, iar aceştia cu mine. Averea e de mâna întâi, ce să mai vorbim, dar cu toate că războiul cu septentrionii s-a întrerupt, vrăjmaşul se află încă acolo. Unde să cauţi dreptate, la care judecăţi, la care tribunale? Cine să ia în primire averea şi să i-o dea jupâniţei? Şi-au pierdut minţile, asta e! Bogusław îmi stă în spinare, iar eu trebuie să fac pe vătăşelul şi să-mi bat capul cu muierile…</p>
                  <p rend="justify">—  Nu e o muiere, ci o vişină pârguită, răspunse Kmicic. La urma urmei mi-au poruncit s-o aduc, am adus-o, iar dacă mi se porunceşte s-o duc înapoi, o duc înapoi!</p>
                  <p rend="justify">Hatmanul îl luă pe Kmicic de ureche şi-i spuse:</p>
                  <p rend="justify">—  Dar cine ştie, ştrengarule, cum au adus-o… Doamne fereşte de ceva rău; o să vorbească lumea că ocrotirea lui Sapieha i-a fost cu priinţă, iar eu nu voi mai şti pe unde să scot cămaşa de ruşine. Ce-aţi făcut în timpul popasurilor? Spune repede, păgânule, nu cumva ai împrumutat obiceiurile tătarilor tăi?</p>
                  <p rend="justify">—  La popasuri?… răspunse Kmicic vesel. La popasuri am poruncit slujitorilor să-mi are pielea cu vergile, ca să alunge poftele necuviincioase care îşi au sălaşul sub piele şi care, confiteor{69}, mă înţepau ca tăunii.</p>
                  <p rend="justify">—  Păi, vezi… Fata-i frumoasă?</p>
                  <p rend="justify">—  Ei, o căpriţă, deşi e grozav de chipeşă şi lipicioasă foc!</p>
                  <p rend="justify">—  Uite păgânul!</p>
                  <p rend="justify">—  Dar e virtuoasă ca o călugăriţă, trebuie s-o recunosc. Cât despre priinţă, socot că mai degrabă ocrotirea lui jupân Zamoyski ar fi ieşit la iveală.</p>
                  <p rend="justify">Aici Kmicic îi povesti cele ce se întâmplaseră. Abia atunci hatmanul începu să-l bată pe umăr şi să râdă.</p>
                  <p rend="justify">—  Ehei, eşti vulpe bătrână! Nu degeaba se spun atâtea despre Kmicic. Nu te teme! Jupân Jan nu e un om ranchiunos, e doar prietenul meu. Când o să-i treacă supărarea, o să râdă şi el şi o să te răsplătească.</p>
                  <p rend="justify">—  N-am nevoie! îl întrerupse Kmicic.</p>
                  <p rend="justify">—  E bine că ai ambiţie şi nu te uiţi la mila altora. Ajută-mă cu râvnă împotriva lui Bogusław şi nu te teme de vechile osândiri.</p>
                  <p rend="justify">Jupân Sapieha rămase uluit când văzu faţa oşteanului, înainte cu o clipă veselă şi nepăsătoare. La auzul numelui lui Bogusław, Kmicic păli dintr-o dată şi faţa i se strâmbă ca gura unui câine rău când vrea să muşte.</p>
                  <p rend="justify">—  Să dea Dumnezeu ca trădătorul să se otrăvească înghiţind propriul scuipat! De mi-ar cădea în mână înainte de a-mi da duhul! rosti crunt.</p>
                  <p rend="justify">—  Nu mă mir de înverşunarea ta… Ai grijă numai ca mânia să nu-ţi slăbească prevederea, pentru că n-ai de-a face cu oricine. Bine că te-a trimis regele aici! Îl vei hărţui pe Bogusław, cum l-ai hărţuit altădată pe Chowański.</p>
                  <p rend="justify">—  Îl voi hărţui şi mai bine! răspunse Kmicic tot atât de mohorât.</p>
                  <p rend="justify">Cu acestea, vorbirea luă sfârşit. Kmicic se duse să doarmă în cvartirul lui, fiindcă era trudit de drum.</p>
                  <p rend="justify">În acest timp, printre oşteni se răspândi vestea că regele i-a trimis buzduganul de mare hatman căpeteniei sale iubite. Bucuria răbufni ca vâlvătaia printre miile de oameni.</p>
                  <p rend="justify">Oştenii de elită şi căpeteniile din diferite steaguri se îndreptară cu mic cu mare spre cvartirul hatmanului. Târgul adormit se trezi din somn. Se aprinseseră focurile. Stegarii aduseră flamurile. Răsunară trâmbiţele, tobele duruiră, se auziră bubuituri de tun şi pocnetul muschetelor, iar jupân Sapieha dădu un ospăţ de pomina şi băură toată noaptea în sănătatea regelui, a hatmanului şi pentru viitoarea biruinţă asupra lui Bogusław.</p>
                  <p rend="justify">Cum am spus, jupân Andrzej nu era de faţă la ospăţ.</p>
                  <p rend="justify">Poate tocmai de aceea hatmanul aduse vorba la masă despre Bogusław şi, nespunând cine este căpetenia care venise cu tătarii şi-i dăduse buzduganul, pomeni despre răutatea prinţului.</p>
                  <p rend="justify">—  La amândoi Radziwiłłii, spuse, le plăcea să uneltească, dar prinţul Bogusław l-a întrecut pe vărul răposat… Domniile voastre îl ţineţi minte cu toţii pe Kmicic sau cel puţin aţi auzit de el. Închipuiţi-vă că cele ce-a spus prinţul Bogusław pe seama lui, cum că i s-a oferit să ridice mâna asupra regelui şi stăpânului nostru, nu sunt adevărate!</p>
                  <p rend="justify">—  Totuşi, Kmicic l-a ajutat pe Janusz să zdrobească o groază de cavaleri.</p>
                  <p rend="justify">—  Aşa-i, l-a ajutat pe Janusz, dar în cele din urmă şi-a revenit şi revenindu-şi, nu numai că a părăsit lupta, dar cum ştiţi că era şi un om cutezător, l-a răpit şi pe Bogusław. Se pare că tânărul prinţ s-a aflat la strâmtoare şi abia a scăpat cu viaţă din mâinile lui Kmicic.</p>
                  <p rend="justify">—  Kmicic era un mare oştean, se auziră glasuri numeroase.</p>
                  <p rend="justify">—  Şi ca să se răzbune, prinţul a scornit pe seama lui o minciună atât de sfruntată, încât orice om se cutremură de scârbă.</p>
                  <p rend="justify">—  Nici diavolul n-ar fi născocit una mai bună!</p>
                  <p rend="justify">—  Aflaţi dar că am toate dovezile, negru pe alb, că nu e vorba decât de o răzbunare îndreptată împotriva lui Kmicic.</p>
                  <p rend="justify">—  Să ruşinezi astfel numele cuiva!… Numai Bogusław putea s-o facă!</p>
                  <p rend="justify">—  Să înjoseşti asemenea oştean!</p>
                  <p rend="justify">—  Am auzit, vorbi hatmanul mai departe, că Kmicic, văzând că nu mai are nimic de făcut aici, s-a furişat până la Częstochowa, unde a adus mari foloase, iar după aceea l-a apărat pe rege cu propria viaţă.</p>
                  <p rend="justify">Auzind aceasta, aceiaşi oşteni care l-ar fi luat în săbii pe Kmicic cu o clipă înainte, începură să vorbească tot mai binevoitor despre el.</p>
                  <p rend="justify">—  Kmicic nu-i omul care să i-o ierte, unul ca el ridică mâna şi asupra lui Radziwiłł!</p>
                  <p rend="justify">—  Aruncând asemenea ocară asupra unuia dintre oşteni, prinţul comis i-a înjosit pe toţi ceilalţi!</p>
                  <p rend="justify">—  Kmicic a fost un samavolnic şi un nelegiuit, dar nu şi-ar fi ucis propriul părinte.</p>
                  <p rend="justify">—  Nici vorbă că se va răzbuna!</p>
                  <p rend="justify">—  Îl vom răzbuna noi mai întâi!</p>
                  <p rend="justify">—  De vreme ce măritul hatman pune mâna în foc pentru el, aşa trebuie să fie.</p>
                  <p rend="justify">—  Aşa a fost! întări hatmanul.</p>
                  <p rend="justify">—  În sănătatea hatmanului!</p>
                  <p rend="justify">Nu mai lipsea mult, ca să bea şi în sănătatea lui Kmicic. Ce-i drept, se auziră şi destule glasuri împotrivă, mai ales printre foştii polcovnici ai lui Radziwiłł. Ascultându-i, hatmanul zise:</p>
                  <p rend="justify">—  Domniile voastre, mi-am adus aminte de Kmicic, pentru că Babinicz, trimisul regelui, îi seamănă leit. La început şi eu m-am înşelat.</p>
                  <p rend="justify">Jupân Sapieha începu să privească în jur cu mai multă asprime şi vorbi astfel:</p>
                  <p rend="justify">—  Chiar dacă Kmicic ar veni într-adevăr aici, deoarece s-a îndreptat şi a apărat cu mult curaj sfântul lăcaş, ca hatman, aş putea să-l iau sub ocrotirea mea. De aceea, să n-aud de nici o încăierare din pricina noului sosit. Nu uitaţi că a venit aici din partea regelui şi a hanului. Spun asta mai ales pentru rotmiştrii din oştirea şleahticilor, deoarece ascultarea lasă de dorit acolo.</p>
                  <p rend="justify">Când jupân Sapieha vorbea în acest fel, tăceau cu toţii cu capul în pământ; doar jupân Zagłoba mai îndrăznea să mormăie pe sub mustăţi; asta se întâmplase însă mai demult. Tot aşa tăcură şi acum, dar când faţa hatmanului se lumina din nou, se bucurară şi ceilalţi. Paharele care se umpleau mereu împliniră măsura veseliei şi tot târgul răsună de bubuituri până dimineaţa; pereţii caselor se cutremurau din temelii, iar fumul tunurilor se înălţa deasupra lor ca după bătălie.</p>
                  <p rend="justify">A  doua zi, dis-de-dimineaţă, jupân Sapieha o trimise pe Anusia la Grodno cu jupân Kotczyc. La Grodno, de unde Chowański plecase demult, se afla familia voievodului.</p>
                  <p rend="justify">Biata Anusia, căreia frumosul Babinicz îi cam răvăşise gândurile, se despărţi de el tare înduioşată, dar oşteanul se ţinu tare şi abia la plecare îi spuse:</p>
                  <p rend="justify">—  Dacă n-ar fi fost spiriduşul care mi s-a înfipt ca un spin în inimă, musai te-aş fi îndrăgit pe domnia ta.</p>
                  <p rend="justify">Anusia se gândi în sinea ei că orice spin poate fi scos cu acul, fireşte, cu multă răbdare, dar pentru că se şi temea puţin de acest Babinicz, nu mai zise nimic, oftă încet şi plecă.</p>
               </div>
               <div type="div3">
                  <head>Capitolul XXXVII.</head>
                  <p rend="justify">După plecarea Anusiei cu Kotczyc, tabăra lui Sapieha întârzie încă vreo săptămână la Biała. În acest timp, Kmicic şi tătarii lui statură la Rokitno, nu prea departe, trebuind să-şi lase caii osteniţi să se odihnească după drumul lung. La Biała veni şi stăpânul ei, prinţul stolnic Michał Kazimierz Radziwiłł magnat puternic din ramura de la Nieśwież, despre care se spunea că moştenise numai de la neamul Kiszka şaptezeci de târguri şi patru sute de sate. Acesta nu semăna deloc cu rudele sale de la Birże. Poate nu mai puţin ambiţios, se deosebea prin credinţă, îşi iubea ţara cu înflăcărare, fiind un partizan al regelui, care se alăturase cu tot sufletul confederaţiei de la Tyszowce, sprijinind-o pe cât îi îngăduiau puterile. Proprietăţile-i uriaşe erau într-adevăr pustiite de ultimul război cu hiperboreenii, cu toate acestea, avea oaste destulă, aducându-i hatmanului ajutoare însemnate.</p>
                  <p rend="justify">Dar nu numai numărul oştenilor săi putea să atârne greu în balanţa războiului, ci şi faptul că un Radziwiłł lupta împotriva altuia. În acest fel, năvălirea şi trădarea lui Bogusław apăreau în adevărata lumină, nemaifiind ascunse de întemeieri înşelătoare.</p>
                  <p rend="justify">De aceea, jupân Sapieha era tare bucuros să-l aibă pe prinţul stolnic în tabăra lui. Acum nu se mai îndoia că-l va birui pe Bogusław, pentru că îl întrecea mult în putere. Avea însă obiceiul de a-şi pregăti îndelung planurile, cântărindu-le pe toate feţele şi chemându-şi căpeteniile la sfat.</p>
                  <p rend="justify">La aceste sfaturi venea şi Kmicic. Ura atât de mult numele de Radziwiłł, încât, când îl văzu prima dată pe prinţul Michał, se cutremură de groază şi furie, dar acesta ştia să câştige oamenii fie şi numai cu chipul lui pe care frumuseţea şi dulceaţa făceau bună pereche. Pe de altă parte, însuşirile-i vrednice, zilele grele prin care trecuse nu demult, apărând ţara de Zoltareńko şi Srebrny, dragostea neprefăcută faţă de Republică şi rege – toate acestea făceau din el unul din cei mai virtuoşi cavaleri ai timpului său. Însăşi prezenţa lui în tabăra lui Sapieha, rivalul casei Radziwiłł, dovedea cât de bine ştia tânărul prinţ să-şi jertfească propriile interese pentru treburile obştei. Nici măcar viforosul jupân Andrzej nu se putu împotrivi acestui simţământ, cu toată scârba dintâi.</p>
                  <p rend="justify">În cele din urmă, prinţul îl câştigă cu totul prin sfaturile lui.</p>
                  <p rend="justify">Fiindcă era de părere să nu se mai piardă vremea, să se pornească împotriva lui Bogusław şi, neîncepând nici un fel de negocieri, să-l lovească numaidecât, să nu-l lase să cucerească cetăţile, să răsufle şi să se odihnească, într-un cuvânt să-l bată cu propriile mijloace. Prinţul socotea că iuţeala campaniei va hotărî obţinerea unei izbânzi sigure.</p>
                  <p rend="justify">—  Nu se poate să nu se mişte şi Carol Gustav, aşadar trebuie să avem mâinile libere, ca să grăbim în ajutorul lui jupân Czarniecki.</p>
                  <p rend="justify">Aceeaşi părere o împărtăşea şi Kmicic care, după câteva zile, se văzu nevoit să-şi stăpânească vechea aplecare spre samavolnicie, ca să nu pornească înainte fără poruncă.</p>
                  <p rend="justify">Dar lui Sapieha îi plăcea să meargă la sigur, se temea de fiecare pas nesăbuit, aşa că hotărî să aştepte veşti mai precise.</p>
                  <p rend="justify">Hatmanul îşi avea şi el motivele lui. Mult trâmbiţata campanie a lui Bogusław în Podlasie putea să fie doar un joc înşelător. Poate că era vorba de o prefăcătorie, de o întreprindere cu forţe neînsemnate în scopul de a împiedica unirea oştilor lui Sapieha cu cele ale coroanei. În această împrejurare, Bogusław se va retrage mereu, neprimind lupta nicăieri şi întârziind astfel lucrurile cât mai mult. În acest timp, Carol Gustav şi electorul îl vor ataca pe Czarniecki, îl vor birui cu puteri mai mari, vor porni asupra regelui şi vor înăbuşi în faşă mişcarea de apărare iscată de pilda înălţătoare a Częstochowei.</p>
                  <p rend="justify">Sapieha era nu numai un conducător, ci se pricepea şi la treburile politiceşti. La adunările sfatului îşi înfăţişa cu iscusinţă întemeierile, aşa că, în sinea lui, până şi Kmicic se vedea nevoit să-i recunoască dreptatea. Înainte de toate, trebuia să se ştie adevărul. Dacă se arăta că năvala lui Bogusław e numai un joc, era de ajuns să lase câteva steaguri împotriva lui şi să pornească degrabă cu toată armia spre Czarniecki şi spre puterile vrăjmaşe cele mai de seamă. Hatmanul putea să se lipsească fără teamă de câteva steaguri ori chiar de mai multe, deoarece nu toate forţele lui se aflau în împrejurimile Białei. Tânărul jupân Krzysztof, căruia i se zicea Krzysztofek Sapieha, sta cu două steaguri de călărime uşoară şi un polc de pedestraşi la Janów; Horotkiewicz zăbovea nu departe de Tykocin, având o jumătate de polc de dragoni bine muştruluiţi şi aproape cinci sute de volintiri, başca steagul petyhorean care purta numele voievodului. Iar la Białystok se afla pedestrimea regală.</p>
                  <p rend="justify">Oştenii aceştia erau prea de ajuns pentru a se împotrivi lui Bogusław, dacă acesta n-ar fi avut mai mult de câteva sute de călăreţi.</p>
                  <p rend="justify">Aşa că hatmanul prevăzător împrăştia gonaci în toate părţile şi aştepta veşti.</p>
                  <p rend="justify">Sosiră, în sfârşit, şi veştile, căzând asemenea unor trăsnete; printr-o întâmplare neînţeleasă toate se aflară în aceeaşi seară.</p>
                  <p rend="justify">La cetatea din Biała tocmai începuse sfatul, când intră căpetenia străjilor şi îi înmână hatmanului o scrisoare.</p>
                  <p rend="justify">Voievodul abia apucă să-şi arunce ochii peste scrisoare, că se schimbă la faţă şi le spuse celor de faţă:</p>
                  <p rend="justify">—  Krzysztof Sapieha, ruda mea, a fost zdrobit cu totul la Janów de însuşi Bogusław. Abia a scăpat cu viaţă!</p>
                  <p rend="justify">Urmă o clipă de tăcere pe care o întrerupse hatmanul.</p>
                  <p rend="justify">—  Scrisoarea e trimisă de la Brańsk, spuse, şi e scrisă în fugă şi în panică, de aceea nu spune nimic despre puterea lui Bogusław. Trebuie să fi fost destul de mare, de vreme ce două steaguri de călărime uşoară şi un polc de pedestraşi au fost nimicite!… Dar se prea poate ca prinţul Bogusław să-i fi atacat pe nepusă masă. Scrisoarea nu ne lămureşte…</p>
                  <p rend="justify">—  Jupâne hatman, spuse prinţul Michał, sunt sigur că Bogusław vrea să pună mâna pe tot ţinutul Podlasie, nădăjduind să-şi întărească stăpânirea prin negocieri după aceea sau să-i revină ca o feudă… Nu mai încape îndoială că a venit cu toată puterea pe care a putut s-o strângă.</p>
                  <p rend="justify">—  Presupunerile se cuvin sprijinite cu dovezi, domnia ta!</p>
                  <p rend="justify">—  N-am dovezi, dar îl cunosc pe Bogusław. Lui nu-i pasă de suedezi sau de brandenburghezi, el se gândeşte numai la sine… E un războinic priceput care se încrede în steaua-i norocoasă. Vrea să pună mâna pe un ţinut, să-l răzbune pe Janusz şi să se acopere de faimă, iar pentru aceasta trebuie să aibă o putere corespunzătoare şi o are. De aceea, trebuie să-l lovim, altminteri ne va lovi el.</p>
                  <p rend="justify">—  Nimic nu se poate face fără binecuvântarea lui Dumnezeu, spuse Oskierko, care se află alături de noi!</p>
                  <p rend="justify">—  Mărite hatman, sări Kmicic. Avem nevoie de veşti. Lasă-mă să plec cu tătarii mei şi voi aduce veşti!</p>
                  <p rend="justify">Oskierko, care ştia cine-i Babinicz, îl sprijini numaidecât.</p>
                  <p rend="justify">—  Pe legea mea, e o propunere grozavă! Asemenea cavaleri şi asemenea oşteni ne trebuie. Numai caii să fie odihniţi.</p>
                  <p rend="justify">Oskierko se întrerupse, deoarece căpetenia străjilor intră din nou în încăpere.</p>
                  <p rend="justify">—  Mărite hatman, spuse, au venit doi oşteni din steagul lui Horotkiewicz, care vor să se înfăţişeze înălţimii tale.</p>
                  <p rend="justify">—  Slavă Domnului! se bucură jupân Sapieha, lovindu-se cu palma peste genunchi, acum vom avea şi veşti… Adu-i înăuntru!</p>
                  <p rend="justify">După o clipă intrară doi petyhoreni jerpeliţi şi plini de noroi.</p>
                  <p rend="justify">—  De la Horotkiewicz? întrebă Sapieha.</p>
                  <p rend="justify">—  Întocmai.</p>
                  <p rend="justify">—  Unde se află acum?</p>
                  <p rend="justify">—  A murit, iar dacă n-a murit, nu ştim unde se află…</p>
                  <p rend="justify">Voievodul se ridică în picioare, dar se aşeză la loc şi începu să-i cerceteze în linişte.</p>
                  <p rend="justify">—  Unde-i steagul?</p>
                  <p rend="justify">—  A fost nimicit de prinţul Bogusław.</p>
                  <p rend="justify">—  Au pierit mulţi?</p>
                  <p rend="justify">—  Ne-a măcelărit pe toţi, au mai rămas doar câţiva care au căzut în robie, ca şi noi. Unii spun că şi polcovnicul a scăpat, dar eu am văzut că era rănit. Noi am fugit după ce ne-au luat prinşi.</p>
                  <p rend="justify">—  Unde a năvălit asupra voastră?</p>
                  <p rend="justify">—  Lângă Tykocin.</p>
                  <p rend="justify">—  De ce nu v-aţi adăpostit înapoia zidurilor, dacă n-aveaţi putere destulă?</p>
                  <p rend="justify">—  Tykocinul a căzut.</p>
                  <p rend="justify">Hatmanul îşi acoperi faţa cu mâinile.</p>
                  <p rend="justify">—  Bogusław are mulţi oşteni?</p>
                  <p rend="justify">—  Vreo patru mii de călăreţi, afară de pedestrime şi tunuri. Pedestraşii sunt bine înarmaţi. Călărimea a pornit cu noi înainte, dar am avut noroc şi-am scăpat.</p>
                  <p rend="justify">—  De unde aţi fugit?</p>
                  <p rend="justify">—  De la Drohiczyn.</p>
                  <p rend="justify">Sapieha deschise ochii larg.</p>
                  <p rend="justify">Domnia ta eşti ameţit de băutură. Cum putea Bogusław să ajungă la Drohiczyn? Când v-a nimicit?</p>
                  <p rend="justify">—  Acum două săptămâni.</p>
                  <p rend="justify">—  Şi a şi ajuns la Drohiczyn?</p>
                  <p rend="justify">—  Podghiazurile lui sunt acolo, dar el a rămas în urmă, pentru că au pus mâna pe convoiul condus de jupân Kotczyc.</p>
                  <p rend="justify">—  O însoţea pe jupâniţă Borzobohata! strigă Kmicic.</p>
                  <p rend="justify">Şi se aşternu o tăcere mai lungă decât înainte. Nimeni nu voia să vorbească. Căpeteniile erau aproape năucite de izbânzile lui Bogusław. Se gândeau cu toţii că numai zăbava hatmanului era de vină, dar nimeni nu cuteza s-o spună de faţă cu el.</p>
                  <p rend="justify">Dar Sapieha socotea că făcuse bine, dovedind multă înţelepciune. El îşi reveni cel dintâi, le îngădui oştenilor să plece, apoi zise:</p>
                  <p rend="justify">—  Toate acestea sunt întâmplări de război obişnuite, care nu trebuie să sperie pe nimeni. Domniile voastre, să nu credeţi că am suferit vreo înfrângere. Fireşte, nu trebuie să ne bucurăm de pierderea acelor steaguri… Dar paguba ţării ar fi fost de o sută de ori mai mare dacă Bogusław ne atrăgea degeaba într-un ţinut îndepărtat. Acum vine spre noi… Ca nişte gazde bune, să-i ieşim în întâmpinare.</p>
                  <p rend="justify">Aici se întoarse spre polcovnici:</p>
                  <p rend="justify">—  După poruncile mele, toată lumea trebuie să fie gata de plecare.</p>
                  <p rend="justify">—  E gata, răspunse Oskierko, doar să punem cailor căpicele şi trâmbiţa să vestească încălecarea.</p>
                  <p rend="justify">—  Trâmbiţa să sune chiar astăzi. Pornim mâine în zori, fără să mai zăbovim… Jupân Babinicz se va repezi înainte cu tătarii şi ne va aduce vreo limbă de la vrăjmaş.</p>
                  <p rend="justify">Abia apucă să-şi isprăvească vorba, că Kmicic se şi năpusti afară, iar după o clipă gonea în fruntea tătarilor spre Rokitno.</p>
                  <p rend="justify">Jupân Sapieha nu mai întârzie nici el.</p>
                  <p rend="justify">Întunericul nu se ridicase, când trâmbiţele sunară prelung, apoi călărimea şi pedestraşii ieşiră pe câmp, urmaţi de şiragul lung al carelor de povară. Primele străluciri ale zilei se răsfrânseră în ţevile muschetelor şi în vârfurile lucioase ale suliţelor.</p>
                  <p rend="justify">Polcurile şi steagurile mergeau unul după altul în mare rânduială. Călăreţii îngânau rugăciunea de dimineaţă, iar caii sforăiau vioi în răcoarea dimineţii, făcându-i pe oşteni să nu se mai îndoiască de izbândă.</p>
                  <p rend="justify">Inimile tuturor erau pline de încredere, deoarece cavalerii ştiau din experienţă că jupân Sapieha se gândeşte, judecă şi cumpăneşte pe toate părţile orice lucru, dar când începe ceva, nu se lasă până când nu isprăveşte; odată pornit la luptă, apoi se bate.</p>
                  <p rend="justify">La Rokitno culcuşurile tătarilor se răciseră; plecaseră ieri cu noaptea în cap şi trebuiau să fie departe. Jupân Sapieha se miră că lumea nu prea ştia de ei, cu toate că pâlcul de câteva sute de oameni împreună cu volintirii nu putea să treacă neobservat.</p>
                  <p rend="justify">Căpeteniile cu mai multă experienţă se bucurau că jupân Babinicz ştie să-şi conducă oştenii atât de bine.</p>
                  <p rend="justify">—  Se strecoară prin tufele de lozie şi sfâşie ca lupul, se spunea, ce-i al lui e pus de-o parte!</p>
                  <p rend="justify">Iar jupân Oskierko care, cum am mai spus, ştia cine-i Babinicz, îi zise lui jupân Sapieha:</p>
                  <p rend="justify">—  Nu degeaba a pus Chowański un preţ atât de mare pe capul lui. Dumnezeu va hotărî a cui va fi izbânda, dar mai mult ea sigur că Bogusław se va umple de obidă în lupta cu noi.</p>
                  <p rend="justify">—  Păcat numai că pe Babinicz parcă l-a înghiţit pământul, răspunse hatmanul.</p>
                  <p rend="justify">Într-adevăr, se scurseră trei zile fără nici o veste. Grosul oştirii lui Sapieha ajunse la Drohiczyn, trecu Bugul şi nu-l află pe vrăjmaş nici acolo. Hatmanul începu să se îngrijoreze. După dezvăluirile petyhorenilor, podghiazurile lui Bogusław ajunseseră până la Drohiozyn, dar se vede că Bogusław se hotărâse să se retragă. Dar ce putea să însemne această retragere? Aflase oare Bogusław că puterea lui Sapieha o întrecea pe a lui şi nu cuteza să se măsoare cu el, sau voia să-l atragă pe hatman departe spre miazănoapte, ca să-i uşureze regelui suedez atacul asupra lui Czarniecki şi a hatmanilor coroanei? Babinicz trebuia să fi prins vreo limbă până acum şi să dea de ştire hatmanului. Destăinuirile petyhorenilor cu privire la numărul oştenilor lui Bogusław puteau să fie înşelătoare, tocmai de aceea avea nevoie de veşti sigure.</p>
                  <p rend="justify">Dar se mai scurseră încă cinci zile şi Babinicz nu dădea nici un semn de viaţă. Se împrimăvăra. Zilele deveneau tot mai calde, zăpezile se topeau. Întinderile se acopereau de apă şi clisa moale îngreuna mult înaintarea. Hatmanul trebui să lase cea mai mare parte din tunuri şi carele de povară la Drohiczyn şi să meargă mai departe cu călărimea. De aci tot felul de lipsuri şi murmure, mai ales printre şleahtici. La Brańsk nimeriră peste asemenea mocirle, că nici pedestrimea n-ar fi putut merge mai departe. Pe drum, hatmanul luă caii ţăranilor şi porunci puşcaşilor să încalece; alţii urcară în spatele călăreţilor din steagurile uşoare; hatmanul înţelese că nu mai putea da înapoi şi nu-i mai rămânea decât să înainteze cât mai repede.</p>
                  <p rend="justify">Bogusław se retrăgea mereu. Îi întâlneau urmele mereu, sate arse, oameni spânzuraţi prin copaci. Şleahticii din partea locului îi aduceau mereu ştiri lui jupân Sapieha, dar adevărul se pierdea ca de obicei printre veştile care se băteau cap în cap. Unul văzuse un steag şi jura că prinţul nu mai are şi altele; alţii văzuseră două, trei, o oştire uriaşă care se înşiruia pe o milă de drum. Pe scurt, trăncăneli de-ale oamenilor care nu cunoşteau meşteşugul războiului.</p>
                  <p rend="justify">Ici şi colo, fuseseră văzuţi şi tătari, dar mai ales ştirile despre ei păreau de necrezut, deoarece se spunea că nu se aflau înapoia oştirii prinţului, ci înaintea ei. Jupân Sapieha răsufla cu mânie când vorbea cineva de Babinicz de faţă cu el şi îi spunea lui Oskierko:</p>
                  <p rend="justify">—  L-aţi lăudat prea mult. Am făcut rău că m-am lipsit de Wołodyjowski, căci dacă el ar fi fost aici, aş fi avut atâtea limbi câte aş fi vrut, pe când Babinicz e doar o vijelie ori poate şi mai rău. Cine ştie, poate că s-a alăturat într-adevăr lui Bogusław şi merge înaintea lui!</p>
                  <p rend="justify">Oskierko nu mai ştia nici el ce să creadă. Între timp, se mai scurse încă o săptămână; oştirea ajunse la Białystok.</p>
                  <p rend="justify">Era pe la amiază.</p>
                  <p rend="justify">După două ceasuri, străjile dinainte dădură de ştire că se apropie o ceată de oşteni.</p>
                  <p rend="justify">—  Poate că e Babinicz! se bucură hatmanul. Am să-i arăt eu lui!</p>
                  <p rend="justify">Dar nu era Babinicz. În tabără se iscase atâta zarvă după sosirea acelui pâlc, încât jupân Sapieha ieşi să vadă ce se petrece.</p>
                  <p rend="justify">În acest timp, veneau în fugă oşteni din diferite steaguri strigând:</p>
                  <p rend="justify">—  De la Babinicz! Prinşi! O ceată întreagă!… A pus mâna pe o groază de oameni!</p>
                  <p rend="justify">Hatmanul văzu într-adevăr câteva zeci de oameni pe cai costelivi şi păroşi. Înconjurau aproape trei sute de oşteni cu mâinile legate, bătându-i cu vergi din vine de bou. Prinşii înfăţişau o privelişte înfricoşătoare. Arătau mai degrabă ca nişte umbre omeneşti. Jerpeliţi, pe jumătate goi, atât de slabi, că le ieşeau oasele prin piele şi însângeraţi, înaintau mai mult morţi decât vii, nepăsători la toate, chiar la şuierul vinelor de bou, care le brăzdau pielea, şi la ţipetele sălbatice ale tătarilor.</p>
                  <p rend="justify">—  Cine sunt aceşti oameni? întrebă hatmanul.</p>
                  <p rend="justify">—  Sunt oşteni de-ai lui Bogusław! răspunse unul dintre volintirii lui Kmicic, care păzea prinşii împreună cu tătarii.</p>
                  <p rend="justify">—  Şi voi unde-aţi pus mâna pe atâţia inşi?</p>
                  <p rend="justify">—  Aproape jumătate au căzut pe drum din pricina oboselii.</p>
                  <p rend="justify">Deodată, se apropie un tătar mai vârstnic, un fel de vagmistru, şi închinându-se înaintea lui jupân Sapieha, îi dădu scrisoarea lui Kmicic.</p>
                  <p rend="justify">Hatmanul rupse în grabă pecetea şi citi cu voce tare: „Preamărite hatman!</p>
                  <p rend="justify">Nu ţi-am trimis până acum nici o limbă, deoarece am mers înaintea şi nu în urma oştirii prinţului Bogusław şi am vrut să-ţi pun la îndemână o ceată mai mare…'</p>
                  <p rend="justify">Hatmanul se întrerupse din citit.</p>
                  <p rend="justify">—  Asta e un diavol! spuse. În loc să se ţină pe urmele prinţului, s-a înşiruit înaintea lui!</p>
                  <p rend="justify">—  Bătu-l-ar ghiulelele!… adăugă jupân Oskierko cu jumătate de glas.</p>
                  <p rend="justify">Hatmanul citi mai departe: „Cu toate că lucrul era cu primejdie. Întrucât podghiazurile umblau în toate părţile, am zdrobit două dintre ele şi, nelăsând pe nimeni în viaţă, am ajuns înainte; în acest fel l-am speriat grozav pe prinţ care a crezut că e împresurat şi va cădea în capcană…”</p>
                  <p rend="justify">—  Iată de ce s-a retras pe neaşteptate! exclamă hatmanul. E un diavol în carne şi oase!</p>
                  <p rend="justify">Şi se apucă iar de citit cu şi mai multă luare-aminte „Neînţelegând ce i s-a întâmplat, prinţul şi-a pierdut capul şi a început să trimită un podghiaz după altul. Iar noi le-am împuţinat cu sârg, astfel că nici unul nu s-a mai întors întreg. Mergând înainte, am luat tot proviantul, am stricat digurile şi podurile, astfel că au început să înainteze cu mare trudă, fără să doarmă şi fără să mănânce, nemaiştiind ce-i odihna nici ziua şi nici noaptea. Din tabără nu puteau să scoată capul, fiindcă tătarii îi prindeau pe cei nesăbuiţi, iar când se culcau, ortacii lui Akbah-Ulan urlau cumplit în tufărişul de lozie, făcându-i să creadă că o mare oştire venea asupra lor, aşa că trebuiau să stea de veghe toată noaptea. Prinţul e deznădăjduit şi nu ştie ce să mai facă şi încotro s-o mai apuce, de aceea trebuie să năvăleşti asupra lui până când nu-i trece spaima. Are şase mii de oşteni, dar a pierdut aproape o mie. Caii îi mor de osteneală. Călărimea e bună, pedestraşii la fel, dar cu ajutorul lui Dumnezeu se împuţinează pe zi ce trece; e destul să-i atace oştirea noastră ca să se împrăştie îndată. La Białystok am pus mâna pe caleştile prinţului, o parte din văsărie şi lucruri de preţ; am luat şi două tunuri, dar pe cele mai mari am fost nevoit să le arunc în apă. Prinţul trădător s-a îmbolnăvit de mânie şi abia mai poate sta pe cal, febris nu-l lasă deloc. Jupâniţa Borzobohata e în puterea lui, dar fiind bolnav, cinstea ei nu se află în primejdie. Aceste veşti, precum şi mărturisirile în legătură cu deznădejdea prinţului, le-am scos de la prinşi pe care tătarii i-au fript la tălpi; sunt gata să repete, dacă-i veţi arde iarăşi cu fierul încins. Drept care mă încredinţez cu umilinţă preamăritului hatman, rugându-mă de iertare de-am greşit cu ceva. Tătarii sunt flăcăi de treabă şi, văzând că au parte de pradă bogată, slujesc cu râvnă.”</p>
                  <p rend="justify">—  Luminăţia ta! spuse Oskierko. Gândesc că acum nu-ţi mai pare rău că nu-l ai pe Wołodyjowski aici, căci nici el nu l-ar fi întrecut pe acest diavol împieliţat.</p>
                  <p rend="justify">—  Sunt lucruri nemaipomenite! răspunse jupân Sapieha, ţinându-şi capul în mâini. Nu ne înşeală oare?</p>
                  <p rend="justify">—  E un om cu ambiţie! El cuteza să-i spună adevărul în faţă şi prinţului voievod de Wilno, nepăsându-i dacă-i era pe plac ori ba. Foloseşte aceleaşi mijloace ca şi cu Chowański, numai că acesta avea de cincisprezece ori mai mulţi oşteni.</p>
                  <p rend="justify">—  Dacă-i adevărat, trebuie să dăm năvală cât mai repede, spuse Sapieha.</p>
                  <p rend="justify">—  Până când prinţul nu-şi dă seama de cele ce se întâmplă.</p>
                  <p rend="justify">—  Să pornim, pentru Dumnezeu! Babinicz strică digurile, aşa că o să-i ajungem!</p>
                  <p rend="justify">În acest timp, prinşii pe care tătarii îi ţineau adunaţi înaintea hatmanului începură, văzându-l pe jupân Sapieha, să geamă, să plângă, să-şi arate nenorocirea şi să cerşească milă în limbi felurite. Printre ei se aflau suedezi, nemţi şi scoţieni dintre cei care rămăseseră alături de prinţ. Jupân Sapieha îi preluă din mâna tătarilor, porunci să le dea să mănânce şi să-i întrebe fără să-i chinuiască.</p>
                  <p rend="justify">Mărturisirile lor adeveriră vorbele lui Kmicic. Drept urmare, toate oştile lui Sapieha porniră degrabă înainte.</p>
               </div>
               <div type="div3">
                  <head>Capitolul XXXVIII.</head>
                  <p rend="justify">Următoarea veste de la Kmicic sosi de la Sokołka şi suna scurt: „Ca să înşele oştile noastre, prin ţul s-a pref ăcut c ă o ia spre Szczuczyn, unde a trimis numai un podghiaz. El a plecat cu grosul o ştirii spre Janów şi acolo s-a împreunat cu pedestra şii pe care i-a adus ca ajutor rotmistrul Kyritz: opt sute de oameni de n ădejde. De la noi se v ăd focurile prin ţului. La Janów se vor odihni o s ăpt ămân ă. Prin şii spun c ă e gata s ă primeasc ă lupta. Frigurile se ţin scai de el.”</p>
                  <p rend="justify">După ce primi această ştire, jupân Sapieha, lăsând în urmă carele de povară şi tunurile, porni cu călărimea spre Sokołka şi, în cele din urmă, cele două oştiri se aflară faţă în faţă. Bătălia era de neînlăturat, deoarece unii nu mai puteau să fugă, iar ceilalţi să-i urmărească. Între timp, ca doi potrivnici care, după o goană îndelungată, trebuie să se ia la trântă, stăteau unul în faţa celuilalt, răsuflând adânc, şi se odihneau.</p>
                  <p rend="justify">Când îl văzu pe Kmicic, hatmanul îl luă în braţe şi-i spuse:</p>
                  <p rend="justify">—  Mă supărasem pe tine, pentru că nu mi-ai trimis nici o ştire atâta vreme, dar văd că ai făcut mai mult decât mă aşteptam şi dacă va da Dumnezeu şi vom învinge, meritul va fi al tău, nu al meu. L-ai urmărit pe Bogusław ca un înger păzitor.</p>
                  <p rend="justify">Ochii lui Kmicic începură să scânteieze ameninţători.</p>
                  <p rend="justify">—  Dacă-i sunt înger păzitor, trebuie să fiu de faţă şi la moartea lui.</p>
                  <p rend="justify">—  Asta numai Dumnezeu va hotărî, rosti hatmanul serios, dar dacă vrei să-i dobândeşti binecuvântarea, urmăreşte-l pe vrăjmaşul ţării, nu pe al tău.</p>
                  <p rend="justify">Kmicic se înclină în tăcere, dar se vedea că vorbele hatmanului nu făcuseră o impresie prea puternică asupra lui. Pe chip i se citea ura neînduplecată care părea cu atât mai cumplită, cu cât slăbise şi mai mult din pricina trudei. Mai înainte, pe faţă i se răsfrângeau numai curajul şi uşurătatea cutezătoare, dar acum devenise aspră şi îndârjită. Se ghicea lesne că dacă acest om jura să se răzbune pe cineva, apoi acela trebuia să se ferească, fie el şi Radziwiłł.</p>
                  <p rend="justify">Se răzbunase într-adevăr cu vârf şi îndesat. Meritele lui în acest război erau uriaşe. Mergând înaintea lui Bogusław, îl încurcase, îi stricase socotelile, făcându-l să se creadă înconjurat şi silindu-l astfel să se retragă. Călărise zi şi noapte înaintea lui. Distrusese podghiazurile, arătându-se fără milă faţă de prinşi. La Siemiatycze şi la Boċki, la Orla şi lângă Bielsk atacase la adăpostul întunericului întreaga tabără.</p>
                  <p rend="justify">La Wojszki, nu departe de Zabłudów, pe pământurile lui Radziwiłł, se abătuse ca un uragan asupra cvartirului prinţului, astfel că Bogusław, care tocmai se aşezase la masă, cât pe ce să-i cadă în mână şi numai datorită lui jupân Sakowicz, ajutorul cămăraşului de Oszmiana, scăpase cu viaţă. La Białystok Kmicic îi răpise caleştile şi argintăria, îi chinuise, descurajase şi înfometase oştirea. Pedestraşii nemţi şi raitierii suedezi, pe care Bogusław îi luase cu el, se întorceau în tabără aidoma unor schelete umblătoare, înnebuniţi, înfricoşaţi, nedormiţi. Urletele turbate ale tătarilor şi ale volintirilor lui Kmicic răsunau înainte, pe de lături şi înapoia lor. Abia apucau să închidă ochii, că trebuiau să pună mâna pe arme. Din rău în mai rău.</p>
                  <p rend="justify">Şleahticii mărunţi de prin acele locuri se uneau cu tătarii, din ură faţă de Radzwiłłii de la Birże ori de frica lui Kmicic care-i pedepsea fără milă pe cei ce se împotriveau. Puterea lui sporea, pe când a lui Bogusław se topea văzând cu ochii.</p>
                  <p rend="justify">Pe deasupra, Bogusław era într-adevăr bolnav şi, cu toate că în inima acestui om grijile nu-şi făceau cuib niciodată pentru multă vreme, cu toate că astrologii, în care credea orbeşte, îi prevestiseră în ţinuturile prusiene, că lui nu i se va întâmpla nimic în această campanie, lovit în ambiţia lui de conducător, suferea grozav. El, al cărui nume era rostit cu admiraţie în Niderlandy, pe Rin şi în Franţa, era hărţuit zilnic în aceste păduri sălbatice de un vrăjmaş nevăzut şi învins fără luptă.</p>
                  <p rend="justify">Îndârjirea urmăritorilor întrecuse măsura obişnuită a înverşunării războiului, aşa că Bogusław, cu ascuţimea minţii lui, înţelesese după câteva zile că îl urmărea vreun duşman al lui. Îi aflase cu uşurinţă numele: Babinicz, pentru că îl repetau toţi localnicii, dar numele îi era cu totul străin. Totuşi, voia să-l vadă la faţă şi pusese la cale zeci şi sute de capcane. Totdeauna în zadar! Babinicz ocolea de fiecare dată primejdia şi lovea acolo unde se aştepta mai puţin.</p>
                  <p rend="justify">În cele din urmă, oştirile potrivnice ajunseră una în faţa alteia nu departe de Sokołka. Bogusław găsi într-adevăr acolo ajutoarele conduse de Kyritz care, neştiind mai înainte unde se află prinţul, plecase la Janów, unde avea să se hotărască soarta campaniei lui Bogusław.</p>
                  <p rend="justify">Kmicic închisese toate drumurile care duceau de la Janów spre Sokołka, Korczyn, Kużnica şi Suchowola. Pădurile din jur, tufele de lozie şi desişurile erau împânzite de tătari. Scrisorile nu puteau trece, ca şi carele cu proviant, astfel că Bogusław se grăbea şi el să dea lupta înainte ca oştenii să ronţăie ultimul pesmet de la Janów.</p>
                  <p rend="justify">Dar, ca un om cu mintea pătrunzătoare şi priceput în tragerea sforilor, hotărî să încerce mai întâi cu negocierile. Nu ştia că în asemenea treburi jupân Sapieha îl întrecea cu mult în îndemânare şi isteţime. La Sokołka veni aşadar în numele lui Bogusław jupân Sakowicz, ajutor de cămăraş şi staroste de Oszmiana, unul dintre curtenii de credinţă ai prinţului, aducând scrisori şi având împuternicirea de a încheia pace.</p>
                  <p rend="justify">Jupân Sakowicz, om puternic, care mai târziu avea să ajungă senator, fiind mai întâi voievod de Smolensk şi ajutor de vistiernic al Marelui Principat, era acum unul dintre cavalerii cunoscuţi ai Lituaniei, vestit prin vitejia şi frumuseţea lui. De statură mijlocie, cu părul şi sprâncenele ca pana corbului, avea ochi albaştri cu privirea nespus de îndrăzneaţă, astfel că Bogusław spunea despre el că loveşte cu ea ca şi cu baltagul. Se purta după moda străină; hainele şi le adusese din călătoriile pe care le făcuse cu Bogusław. Vorbea aproape în toate limbile, iar în bătălie se arunca unde era vânzoleala mai mare, de aceea prietenii îl numiseră „zăltatul”.</p>
                  <p rend="justify">Datorită forţei uriaşe şi iscusinţei, scăpa întotdeauna cu faţa curată. Lumea vorbea despre el că era în stare să apuce roţile din spate ale unei carâte în goană şi s-o oprească; de asemenea, putea să bea fără nici o măsură. Golea o oca de rachiu şi era treaz, ca şi când n-ar fi băut nimic. Aspru, trufaş şi arţăgos cu oamenii, se muia ca ceara în mâinile lui Bogusław. Ştia să se poarte şi, deşi în această privinţă se putea descurca şi la curtea regelui, în sufletul lui stăruia mereu o sălbăticie, care izbucnea din când în când ca vâlvătaia.</p>
                  <p rend="justify">Era mai degrabă un tovarăş decât sluga prinţului Bogusław.</p>
                  <p rend="justify">Bogusław, care nu ţinuse la nimeni cu adevărat în viaţa lui, avea o mare slăbiciune pentru acest om. Zgârcit din fire, cu Sakowicz se arăta destul de darnic. El îl ridicase la rangul de ajutor de cămăraş şi-i dăruise stărostia Oszmianei.</p>
                  <p rend="justify">După fiecare bătălie, prima întrebare era: „Unde-i Sakowicz, a păţit ceva?” îi asculta sfatul de multe ori, iar în timpul luptelor îl întrebuinţa pentru negocieri, deoarece nu o dată cutezanţa şi obrăznicia starostelui de Oszmiana se vădiseră de mare folos.</p>
                  <p rend="justify">Acum îl trimisese la Sapieha, deşi însărcinarea era tare grea. Mai întâi pentru că starostele putea fi lesne bănuit că venise numai să cerceteze oştile lui Sapieha, iar în al doilea rând, pentru că solul n-avea nimic de oferit, ci numai de cerut.</p>
                  <p rend="justify">Din fericire, jupân Sakowicz nu-şi pierdea capul cu una cu două. Intră asemenea biruitorului care vine să-şi impună învinsului vrerile sale şi îşi repezi privirile albastre asupra lui jupân Sapieha.</p>
                  <p rend="justify">Hatmanul, văzându-i semeţia, se mulţumi să zâmbească aproape cu milă. Oricine poate să facă impresie prin îndrăzneală şi neruşinare în faţa unor oameni de măsură obişnuită, dar hatmanul se afla cu mult deasupra lui jupân Sakowicz.</p>
                  <p rend="justify">—  Stăpânul meu, prinţ de Birże şi Dubinki, comis de Lituania şi mai-mare peste oştile înălţimii sale prinţul elector, spuse Sakowicz, îţi trimite închinăciune şi te întreabă de sănătate, luminăţia ta.</p>
                  <p rend="justify">—  Domnia ta, mulţumeşte-i prinţului din partea mea şi spune-i că m-ai aflat sănătos.</p>
                  <p rend="justify">—  Am şi o scrisoare pentru luminăţia ta.</p>
                  <p rend="justify">Sapieha luă scrisoarea, o deschise cu destulă nepăsare, o citi şi zise:</p>
                  <p rend="justify">—  Ne pierdem vremea… Nu pricep ce vrea prinţul… Vă predaţi sau vreţi să vă încercaţi norocul?</p>
                  <p rend="justify">Sakowicz se prefăcu uluit.</p>
                  <p rend="justify">—  Noi să ne predăm? Gândesc că prinţul îţi propune luminăţiei tale să te predai; cel puţin poruncile pe care le-am primit…</p>
                  <p rend="justify">Sapieha îl întrerupse:</p>
                  <p rend="justify">—  Despre poruncile pe care le-ai primit domnia ta, o să vorbim mai pe urmă, Jupâne Sakowicz! Am gonit după voi aproape treizeci de mile, ca ogarul după iepure… Domnia ta ai mai pomenit ca iepurele să-i propună ogarului să se predea?</p>
                  <p rend="justify">—  Am primit ajutoare.</p>
                  <p rend="justify">—  Von Kyritz cu opt sute de oameni. Ceilalţi sunt atât de vlăguiţi, încât vor cădea înainte de începerea bătăliei. De aceea, spun şi eu ce repeta mereu Chmielnicki: „Vorbă de clacă!”</p>
                  <p rend="justify">—  Electorul va veni în ajutor cu toată puterea lui.</p>
                  <p rend="justify">—  Prea bine… Nu va trebui să-l caut departe, căci tocmai voiam să-l întreb cu ce drept îşi trimite oştenii în Republică, faţă de care are datoriile unui vasal?!</p>
                  <p rend="justify">—  Cu dreptul celui mai puternic.</p>
                  <p rend="justify">—  Poate că în Prusia există asemenea drepturi, dar la noi nu… În sfârşit, dacă sunteţi mai puternici, pregătiţi-vă de luptă!</p>
                  <p rend="justify">—  Luminăţia ta, prinţul te-ar fi atacat de mult, dacă n-ar fi vrut să cruţe sângele fraţilor săi.</p>
                  <p rend="justify">—  Să şi-l cruţe pe al lui!</p>
                  <p rend="justify">—  Prinţul este uimit de îndârjirea neamului Sapieha împotriva casei Radziwiłłilor, ca şi de faptul că luminăţia ta nu şovăi să sângerezi ţara numai dintr-o răzbunare personală.</p>
                  <p rend="justify">—  Ptiu! strigă Kmicic, care asculta înapoia hatmanului.</p>
                  <p rend="justify">Jupân Sakowicz se ridică, se apropie de el şi îl pironi cu privirea.</p>
                  <p rend="justify">Dar dăduse peste unul pe potriva lui, dacă nu chiar mai aprig, şi starostele află în ochii lui Kmicic un răspuns care-l făcu să-şi plece capul.</p>
                  <p rend="justify">Hatmanul se încruntă.</p>
                  <p rend="justify">—  Aşează-te, jupâne Sakowicz, iar domnia ta nu ne încurca!</p>
                  <p rend="justify">După care spuse:</p>
                  <p rend="justify">—  Cugetul vrea să spună adevărul, dar în gură se fărâmiţează şi afară iese minciuna. Acela care năvăleşte în ţară cu oaste străină, îl ceartă pe cel ce-i stă împotrivă. Dumnezeu aude, iar pisarul ceresc o trece pe răboj.</p>
                  <p rend="justify">—  Prinţul voievod de Wilno a murit din pricina vrăjmăşiei lui Sapieha împotriva Radziwiłłilor.</p>
                  <p rend="justify">—  Pe trădători îi urăsc, nu pe Radziwiłłi, şi cea mai bună dovadă este că prinţul stolnic Radziwiłł se află alături de mine… Acum spune, domnia ta, ce doreşti?</p>
                  <p rend="justify">—  Luminăţia ta, am să spun tot ce-mi stă pe inimă! acela urăşte care trimite ucigaşi pe ascuns…</p>
                  <p rend="justify">Fu rândul lui jupân Sapieha să rămână uimit.</p>
                  <p rend="justify">—  Eu am trimis ucigaşi să-l omoare pe prinţul Bogusław?</p>
                  <p rend="justify">Sakowicz îşi aţinti privirile înfricoşătoare la hatman şi rosti apăsat:</p>
                  <p rend="justify">—  Întocmai!</p>
                  <p rend="justify">—  Domnia ta, ţi-ai pierdut minţile?</p>
                  <p rend="justify">—  Deunăzi a fost prins un om aproape de Janów, un tâlhar, care a mai ridicat mâna o dată asupra prinţului. Chinurile îl vor face să spună cine l-a trimis…</p>
                  <p rend="justify">Se aşternu o clipă de linişte şi jupân Sapieha îl auzi pe Kmicic care sta înapoia lui repetând de două ori:</p>
                  <p rend="justify">—  Vai mie, vai mie!</p>
                  <p rend="justify">—  Dumnezeu mă vede, răspunse hatmanul cu o linişte de adevărat senator, nu mă dezvinovăţesc înaintea domniei tale şi a prinţului Bogusław, căci nu voi mă veţi judeca. Iar domnia ta, în loc să tărăgănezi lucrurile, spune odată de ce ai venit şi care sunt condiţiile prinţului!</p>
                  <p rend="justify">—  Prinţul, stăpânul meu, l-a nimicit pe Horotkiewicz şi pe jupân Krzysztof Sapieha şi a recucerit Tykocinul, aşa că se socoteşte pe drept cuvânt biruitor şi în măsură să pretindă foloase însemnate. Scârbindu-se să verse sânge creştinesc, doreşte să plece în linişte spre ţinuturile prusiene, necerând altceva decât să-i fie îngăduit să-şi lase garnizoanele în cetăţi. Am luat şi o mulţime de prinşi, printre care se află căpetenii însemnate, fără s-o mai socotim pe jupâniţa Borzobohata-Krasieńska pe care am trimis-o la Taurogi. Toţi aceştia ar putea fi schimbaţi cu prinşii voştri.</p>
                  <p rend="justify">—  Domnia ta nu te mai lăuda atâta cu biruinţele, pentru că oştenii mei, conduşi de jupân Babinicz, aci de faţă, v-au tot gonit cale de treizeci de mile… timp în care aţi pierdut de două ori mai mulţi oameni, decât căzuseră înainte în mâinile noastre; aţi pierdut carele cu proviant, tunuri, argintăria… Oştenii sunt istoviţi, mor de foame şi nu mai ştiţi încotro s-o apucaţi. Domnia ta ai văzut oştirea mea. Înadins n-am poruncit să-ţi lege ochii ca să-ţi dai seama dacă sunteţi în stare să vă măsuraţi cu noi. Cât priveşte jupâniţa aceea, nu se află în grija mea, ci în a lui jupân Zamoyski şi a prinţesei Gryzelda Wiśniowiecka. Cu ei se va socoti prinţul dacă-i va face vreo strâmbătate. Domnia ta, sfârşeşte ce mai ai de spus, dar vorbeşte cu rost, fiindcă, altminteri, îi poruncesc lui jupân Babinicz să pornească năvala.</p>
                  <p rend="justify">În loc să răspundă, Sakowicz se întoarse spre Kmicic:</p>
                  <p rend="justify">—  Aşadar, domnia ta ne-ai tot sâcâit pe drum? Parcă ai fi fost învăţăcelul lui Kmicic în asemenea hărţuieli tâlhăreşti.</p>
                  <p rend="justify">—  Judecaţi după propria piele dacă am învăţat bine!</p>
                  <p rend="justify">Hatmanul se încruntă din nou.</p>
                  <p rend="justify">—  Nu mai ai ce face aici, îi spuse lui Sakowicz, poţi să pleci.</p>
                  <p rend="justify">—  Luminăţia ta, dă-mi măcar o scrisoare pentru prinţ.</p>
                  <p rend="justify">—  Fie şi aşa. Aşteaptă, domnia ta, la Oskierko.</p>
                  <p rend="justify">Auzind acestea, Oskierko îl conduse îndată pe jupân Sakowicz. Hatmanul dădu din mână în semn de rămas bun, după care se întoarse numaidecât spre jupân Andrzej.</p>
                  <p rend="justify">—  De ce ai spus „Vai mie!” când a venit vorba de omul pe care l-au prins? îl întrebă, privind cu asprime în ochii cavalerului. Nu cumva ura ţi-a înăbuşit conştiinţa într-atât, încât ai pus să-l omoare pe prinţul Bogusław?</p>
                  <p rend="justify">—  Pe Sfântă Fecioară pe care am apărat-o, nu! răspunse Kmicic. Nu vreau să-l apuc de gât cu mâinile altuia!</p>
                  <p rend="justify">—  Atunci de ce ai spus „Vai mie!” Îl cunoşti oare pe acest om?</p>
                  <p rend="justify">—  Îl cunosc, răspunse Kmicic, îngălbenind de mânie. L-am trimis la Taurogi pe când mă aflam la Lwów… Prinţul a dus-o la Taurogi pe jupâniţa Billewicz… Mi-e dragă această jupâniţă!… Trebuia să ne luăm… L-am trimis pe omul acesta să afle ce se întâmpla cu ea şi să-mi dea de ştire… În mâinile lui Bogusław…</p>
                  <p rend="justify">—  Linişteşte-te, spuse hatmanul, i-ai dat niscaiva scrisori?</p>
                  <p rend="justify">—  Nu… Ea n-ar fi vrut să le citească.</p>
                  <p rend="justify">—  De ce?</p>
                  <p rend="justify">—  Pentru că Bogusław i-a spus că m-am oferit să-l răpesc pe rege…</p>
                  <p rend="justify">—  Pricinile urii tale sunt însemnate… Recunosc…</p>
                  <p rend="justify">—  Aşa-i, luminăţia ta, aşa-i!</p>
                  <p rend="justify">—  Şi prinţul îl cunoaşte pe acest om?</p>
                  <p rend="justify">—  Îl cunoaşte. E vagmistrul Soroka. El mi-a ajutat să-l răpesc pe Bogusław…</p>
                  <p rend="justify">—  Înţeleg, zise hatmanul. Îl aşteaptă răzbunarea prinţului.</p>
                  <p rend="justify">Un răstimp, se înstăpâni tăcerea.</p>
                  <p rend="justify">—  Prinţul a căzut în capcană, spuse hatmanul după o clipă, poate se va învoi să-l dea…</p>
                  <p rend="justify">—  Luminăţia ta! propuse Kmicic. Opreşte-l pe Sakowicz ca ostatic şi trimite-mă pe mine la prinţ. Poate că izbutesc să-l scap.</p>
                  <p rend="justify">—  Atât de mult ţii la el?</p>
                  <p rend="justify">—  E un vechi oştean şi slugă de credinţă… M-a purtat în braţe. M-a scăpat de nu ştiu câte ori de la moarte… M-ar pedepsi Dumnezeu, dacă l-aş părăsi la asemenea necaz.</p>
                  <p rend="justify">Şi Kmicic începu să tremure de teamă şi jale, iar hatmanul spuse:</p>
                  <p rend="justify">—  Nu mă mai mir că oştenii te îndrăgesc, pentru că şi tu ţii la ei. Voi face tot ce stă în puterea mea. Am să-i scriu prinţului că-i dau pe oricine în loc, dacă-i dă drumul acestui oştean care-i nevinovat, întrucât a îndeplinit poruncile tale.</p>
                  <p rend="justify">Kmicic se luă cu mâinile de cap.</p>
                  <p rend="justify">—  Mult îi mai pasă lui de prinşi, n-o să-l lase să plece nici pentru treizeci de inşi.</p>
                  <p rend="justify">—  Atunci n-o să ţi-l dea nici ţie, cine ştie dacă n-o să vrea să te omoare şi pe tine.</p>
                  <p rend="justify">—  Luminăţia ta… l-ar schimba cu un singur om: Sakowicz.</p>
                  <p rend="justify">—  Pe Sakowicz nu pot să-l opresc, e doar solul lui!</p>
                  <p rend="justify">—  Opreşte-l, luminăţia ta, şi-i duc, eu scrisoarea prinţului. Poate că izbutesc… Dumnezeu să-l păzească. Lepăd răzbunarea din inima mea, numai să-l lase slobod pe acest oştean…!</p>
                  <p rend="justify">—  Aşteaptă, spuse hatmanul. L-aş putea opri pe Sakowicz, iar prinţului am să-i scriu să-mi trimită scrisoare de liberă trecere în alb.</p>
                  <p rend="justify">Hatmanul se apucă îndată de scris. După un sfert de ceas, un cazac duse în goană scrisoarea la Janów, iar spre seară se întoarse cu răspunsul lui Bogusław.</p>
                  <p rend="justify">,La dorinţa luminăţiei tale, scria Bogus ław, î ţi trimit scrisoarea de liber ă trecere cu care orice trimis se poate întoarce f ăr ă primejdie. De şi m ă mir c ă-mi ceri acest lucru, avându-l ca ostatic pe sluga şi prietenul meu, starostele de Oszmiana, la care ţin atât de mult, încât sunt în stare s ă-ţi slobod toate c ăpeteniile lumin ăţiei tale în schimbul lui. Este iar ăşi îndeob şte cunoscut c ă solii nu sunt b ătu ţi de nimeni şi pân ă şi t ătarii s ălbatici cu care lup ţi împotriva unei o ştiri cre ştine şti s-au înv ăţat s ă-i respecte. Drept care, punându-mi chez ăşie pentru siguran ţa trimisului cuvântul meu de prin ţ, m ă isc ălesc etc.”</p>
                  <p rend="justify">În aceeaşi seară, Kmicic luă scrisoarea de liberă trecere, pe cei doi Kiemliczi şi plecă. Jupân Sakowicz rămase ca ostatic la Sokołka.</p>
               </div>
               <div type="div3">
                  <head>Capitolul XXXIX.</head>
                  <p rend="justify">Era aproape miezul nopţii când jupân Andrzej ajunse la străjile prinţului; în toată tabăra lui Bogusław nu dormea nimeni. Bătălia putea să înceapă dintr-o clipă în alta, aşa că se pregăteau cu sârg. Oştile prinţului ocupau Janów, dominând drumul spre Sokołka, pe care-l păzeau tunurile mânuite de oştenii pricepuţi ai electorului. Aveau doar trei guri de foc, dar pulbere şi ghiulele din belşug. De amândouă părţile târgului, printre lăstarii de mesteacăn, Bogusław poruncise să se sape şanţuri în care aşezase tunurile-orgă{70} şi pedestrimea. Călărimea ocupa târgul, tractul din spatele tunurilor şi locurile libere dintre şanţuri. Poziţia era destul de bună şi nişte oameni odihniţi puteau să se apere cu înverşunare multă vreme, dar numai cei opt sute de pedestraşi conduşi de Kyritz aveau puteri proaspete, iar ceilalţi abia se mai ţineau pe picioare. Pe de altă parte, urletele tătarilor se auziră la Suchowola spre miazănoapte, aşadar în spatele oştilor lui Bogusław, şi spaima se lăţise printre oşteni. Bogusław fusese nevoit să trimită într-acolo toată călărimea uşoară care, depărtându-se la vreo jumătate de milă, nu mai îndrăznea să se întoarcă, dar nici să înainteze, temându-se de o capcană în pădure.</p>
                  <p rend="justify">Cu toate că frigurile şi fierbinţeala îl făceau să sufere mai mult ca oricând, Bogusław se îngrijea el însuşi de toate, iar pentru că se ţinea cu greutate pe cal, poruncise halebardierilor să-l poarte într-o lectică deschisă. Văzuse astfel drumul, mestecănişul şi tocmai se întorcea la Janów, când îl înştiinţară că se apropia trimisul voievodului.</p>
                  <p rend="justify">Se aflau pe una din uliţele târgului. Bogusław nu-l putea recunoaşte pe Kmicic din pricina întunericului, precum şi pentru că jupân Andrzej, ca urmare a prevederii căpeteniei străjilor, de prisos dealtfel, avea capul acoperit cu un sac cu o singură tăietură în dreptul gurii.</p>
                  <p rend="justify">Când Kmicic descălecă şi se opri alături, prinţul zări sacul şi porunci îndată să i-l scoată.</p>
                  <p rend="justify">—  Aici suntem la Janów, spuse, şi n-are rost să facem o taină din asta.</p>
                  <p rend="justify">După care se întoarse spre jupân Andrzej:</p>
                  <p rend="justify">—  De la jupân Sapieha?</p>
                  <p rend="justify">—  Întocmai.</p>
                  <p rend="justify">—  Ce face jupân Sakowicz acolo?</p>
                  <p rend="justify">—  Se află în grija lui jupân Oskierko.</p>
                  <p rend="justify">—  De ce-aţi mai cerut scrisoare de liberă trecere, de vreme ce îl aveţi pe Sakowicz? Jupân Sapieha arată prea multă prevedere, dar să aibă grijă să nu întreacă măsura.</p>
                  <p rend="justify">—  Asta nu-i treaba mea! răspunse Kmicic.</p>
                  <p rend="justify">—  Văd că trimisul nu e prea harnic la vorbă.</p>
                  <p rend="justify">—  Am adus o scrisoare, iar despre treburile mele am să vorbesc în cvartirul luminăţiei tale.</p>
                  <p rend="justify">—  Sunt şi de-astea?</p>
                  <p rend="justify">—  O rugăminte pentru luminăţia ta.</p>
                  <p rend="justify">—  Voi fi bucuros să ţi-o îndeplinesc. Dar am şi eu o rugăminte. Încalecă! Te-aş pofti în lectică, dar nu prea e loc.</p>
                  <p rend="justify">Porniră. Prinţul în lectică, iar Kmicic călare alături. Priveau pe întuneric unul la altul, neputând să-şi vadă feţele. În curând, cu toate blănurile care îl acopereau, începu să tremure şi să clănţăne din dinţi. Într-un târziu rosti:</p>
                  <p rend="justify">—  M-a lovit blestemata asta de boală… ehei, dacă n-aş fi fost bolnav, aş fi pus alte condiţii…</p>
                  <p rend="justify">Kmicic nu răspunse nimic, numai cu ochii voia să străpungă întunericul în care capul şi faţa prinţului se iţeau nedesluşite. La auzul glasului lui Bogusław şi la vederea lui, necazurile de demult, ura nestinsă încă şi dorinţa de răzbunare îi renăscură în inimă, preschimbându-se într-o adevărată nebunie… Fără să vrea, mâna îi căuta sabia, care-i fusese luată, dar la cingătoare avea buzduganul de polcovnic cu măciulie de fier, aşa că diavolul începu să-i răvăşească gândurile şi să-i şoptească:Strigă-i în ureche cine eşti şi zdrobeşte-i capul… Noaptea e întunecoasă… ai să scapi… Kiemliczii sunt cu tine. În omul acesta omori un trădător, te răzbuni… O scapi pe Oleńka, pe Soroka… Loveşte-l, loveşte-l!”</p>
                  <p rend="justify">Kmicic se apropie şi mai mult de lectică şi cu mâna tremurătoare începu să scoată buzduganul de la brâu. „Loveşte-l!… şoptea diavolul. Îţi vei sluji ţara…”</p>
                  <p rend="justify">Kmicic scosese buzduganul şi-l strângea în mână, de parcă voia să-l sfărâme. „Unu, doi, trei…!” şopti diavolul.</p>
                  <p rend="justify">Dar în aceeaşi clipă calul, fie că nimerise cu botul în coiful unui trabant, fie că se speriase, destul că îşi înfipse copitele în pământ şi se poticni; Kmicic strânse frâul. Între timp, lectica se depărtase la vreo cincisprezece paşi.</p>
                  <p rend="justify">Oşteanului i se făcu părul măciucă în vârful capului.</p>
                  <p rend="justify">—  Sfântă Fecioară, opreşte-mi mâna! murmură printre dinţii încleştaţi. Maică Sfântă, ajută-mă! Am venit aici ca trimis al hatmanului şi vreau să ucid pe întuneric, ca un tâlhar… sunt şleahtic şi sluga ta… Nu mă duce în ispită!</p>
                  <p rend="justify">—  De ce rămâi în urmă, domnia ta? răsună glasul lui Bogusław întretăiat de friguri.</p>
                  <p rend="justify">—  Iată-mă!</p>
                  <p rend="justify">—  Auzi, domnia ta… cântă cocoşii… Trebuie să grăbim, pentru că sunt trudit şi am nevoie de odihnă.</p>
                  <p rend="justify">Kmicic îşi înfipse buzduganul la brâu şi călări mai departe pe lângă lectică. Cu toate acestea, nu-şi găsea liniştea. Înţelegea prea bine că, numai păstrându-şi sângele rece şi stăpânindu-se, va izbuti să-l scape pe Soroka; prin urmare, se apucă să-şi pregătească vorbele pe care avea să i le spună prinţului, ca să-l convingă. Îşi jură să nu se gândească decât la Soroka şi să nu pomenească nimic despre ceilalţi, mai ales despre Oleńka Simţea cum îi urcă sângele în obraji la gândul că poate, prinţul va aminti de ea, spunându-i ceva ce jupân Andrzej n-ar fi fost în stare să asculte şi să îndure.</p>
                  <p rend="justify">„Să nu se atingă de ea, îşi spuse în gând, să nu se atingă de ea, căci asta va însemna moartea lui şi a mea… Dacă nu-i ajunge ruşinea, să aibă milă de propria viaţă…”</p>
                  <p rend="justify">Jupân Andrzej suferea cumplit, i se tăia răsuflarea, parcă îl strângea ura de gât şi se temea că atunci când va trebui să vorbească, nu va putea să scoată nici un cuvânt.</p>
                  <p rend="justify">În această stare sufletească, începu să se roage.</p>
                  <p rend="justify">După o clipă se simţi uşurat, se linişti de-a binelea şi cercul de fier care-i apăsa gâtul îşi slăbi strânsoarea.</p>
                  <p rend="justify">În acest timp, sosiră la cvartirul prinţului. Trabanţii lăsară lectica jos; doi slujitori de la curte îl luară pe prinţ de subsuori, iar el se întoarse spre Kmicic şi, clănţănind întruna din dinţi, zise:</p>
                  <p rend="justify">—  Hai cu mine… Criza va trece îndată… şi vom putea sta de vorbă.</p>
                  <p rend="justify">În curând se aflau amândoi într-o încăpere în care mocneau pe vatră o grămadă de cărbuni şi era o căldură de nesuferit. Aici îl aşezară pe prinţ pe un pat de campanie, îl înveliră cu blănuri, şi aduseră lumină. După ce curtenii se depărtară, iar prinţul îşi lăsă capul pe spate, închise ochii şi rămase o vreme nemişcat.</p>
                  <p rend="justify">În sfârşit, rosti:</p>
                  <p rend="justify">—  Numaidecât… să mă odihnesc puţin…</p>
                  <p rend="justify">Kmicic se uită la el. Prinţul nu se schimbase prea mult, doar faţa i se alungise din pricina frigurilor. Îşi dăduse cu pomadă ca de obicei şi îşi colorase obrajii, dar tocmai de aceea, cum zăcea cu ochii închişi şi cu capul pe spate, semăna cu un mort sau cu un chip de ceară.</p>
                  <p rend="justify">Jupân Andrzej stătea înaintea lui în lumina sfeşnicului. Pleoapele prinţului începură să se ridice leneşe; deodată se deschiseră cu totul şi parcă o flacără îi fulgeră pe faţă. Dar nu dură decât o clipă, după care închise iarăşi ochii.</p>
                  <p rend="justify">—  Dacă eşti vreun duh, nu mă tem de tine, zise, dar pieri dinainte-mi!</p>
                  <p rend="justify">—  Am venit cu o scrisoare de la hatman, răspunse Kmicic.</p>
                  <p rend="justify">Bogusław se înfioră fără voie, vrând parcă să scape de vedenii, apoi privi la Kmicic şi răspunse:</p>
                  <p rend="justify">—  Nu te-am nimerit, domnia ta?</p>
                  <p rend="justify">—  Nu tocmai bine! dădu răspuns jupân Andrzej întunecat, arătându-i cicatricea cu mâna.</p>
                  <p rend="justify">—  E al doilea!… murmură prinţul ca pentru sine.</p>
                  <p rend="justify">Şi adăugă cu voce tare:</p>
                  <p rend="justify">—  Unde-i scrisoarea?</p>
                  <p rend="justify">—  Iat-o! i-o întinse Kmicic.</p>
                  <p rend="justify">Bogusław începu să citească, iar când isprăvi, lumini ciudate îi străluciră în ochi.</p>
                  <p rend="justify">—  Prea bine! exclamă, destul cu zăbava!… Mâine dăm bătălia… Şi mă bucur, fiindcă mâine nu voi avea friguri.</p>
                  <p rend="justify">—  Şi noi suntem la fel de bucuroşi, răspunse Kmicic.</p>
                  <p rend="justify">Urmă o clipă de tăcere, în timpul căreia cei doi potrivnici neînduplecaţi se măsurară din ochi cu o luare-aminte înfricoşătoare.</p>
                  <p rend="justify">Prinţul începu vorba cel dintâi:</p>
                  <p rend="justify">—  Acum sunt sigur că domnia ta m-ai necăjit atâta cu tătarii…?!</p>
                  <p rend="justify">—  Eu…</p>
                  <p rend="justify">—  Şi nu ţi-a fost frică să vii aici?</p>
                  <p rend="justify">Kmicic nu zise nimic.</p>
                  <p rend="justify">—  Te-ai gândit poate la înrudirea noastră prin neamul Kiszka… Pentru că noi avem socoteli vechi de încheiat… Jupâne cavaler, aş putea porunci să te jupoaie de piele.</p>
                  <p rend="justify">—  Ai putea, luminăţia ta.</p>
                  <p rend="justify">—  Ai venit cu scrisoarea de liberă trecere, e adevărat… Acum înţeleg de ce a cerut-o jupân Sapieha… Dar ai vrut să-mi iei viaţa… Acolo se află Sakowicz ca ostatic, deşi… voievodul n-are dreptul să-l oprească, pe când eu îl am… vere…</p>
                  <p rend="justify">—  Am venit la luminăţia ta cu o rugăminte…</p>
                  <p rend="justify">—  Pofteşte şi spune! Poţi să fii sigur că pentru domnia, ta fac orice… Care ţi-e rugămintea?</p>
                  <p rend="justify">—  Aici se află prins un oştean dintre cei care m-au ajutat să te răpesc pe luminăţia ta. Poruncile le-am dat eu, iar el a ascultat ca un instrumentum orb. Te rog, luminăţia ta, să-i dai drumul acestui oştean.</p>
                  <p rend="justify">Bogusław rămase un răstimp pe gânduri.</p>
                  <p rend="justify">—  Jupâne cavaler, spuse, stau şi mă întreb dacă vitejia îţi întrece neruşinarea.</p>
                  <p rend="justify">—  Luminăţia ta, eu nu ţi-l cer degeaba pe acest om,</p>
                  <p rend="justify">—  Ce-mi dai în schimb?</p>
                  <p rend="justify">—  Pe mine însumi.</p>
                  <p rend="justify">—  Ia te uită, aşa miles praeciosus{71} este?… Plăteşti cu dărnicie, n-am ce zice, dar vezi să-ţi ajungă banii, fiindcă sunt sigur că mai vrei să cumperi şi pe altcineva de la mine…</p>
                  <p rend="justify">Kmicic făcu un pas spre el şi păli atât de cumplit, încât prinţul se uită fără voie la uşă şi cu tot curajul său schimbă vorba.</p>
                  <p rend="justify">—  Jupân Sapieha nu se va învoi la asemenea schimb, zise. Aş fi bucuros să te am în mână dar mi-am dat cuvântul de prinţ, că nu ţi se va întâmpla nimic.</p>
                  <p rend="justify">—  Prin acel oştean îi voi scrie hatmanului că am rămas de bunăvoie.</p>
                  <p rend="justify">—  Iar el va pretinde să te trimit înapoi şi fără voia domniei tale. I-ai adus prea mari foloase… şi nu-i va da drumul nici lui Sakowicz pe care-l preţuiesc mai mult decât pe domnia ta…</p>
                  <p rend="justify">—  Atunci lasă-l slobod pe degeaba, iar eu îţi dau cuvântul de cavaler că mă voi înfăţişa unde vei porunci luminăţia ta.</p>
                  <p rend="justify">—  Mâine s-ar putea să pier, aşa că nu mai pot să vorbesc despre ce va fi poimâine…</p>
                  <p rend="justify">—  Te rog în genunchi, luminăţia ta! Pentru acest om eu sunt în stare să…</p>
                  <p rend="justify">—  Ei, ce eşti în stare să faci?</p>
                  <p rend="justify">—  Renunţ la răzbunare.</p>
                  <p rend="justify">—  Ei, jupâne Kmicic, de multe ori am vânat ursul numai cu suliţa şi nu de nevoie, ci pentru că mi-a plăcut s-o fac. Primejdiile mă bucură, fiindcă mă scapă de plictiseala vieţii. Aşa că lasă-mă să mă bucur de răzbunarea ta deşi trebuie să recunosc că eşti dintre urşii care-l caută singur pe vânător.</p>
                  <p rend="justify">—  Luminăţia ta, spuse Kmicic, deseori Dumnezeu iartă păcate oricât de mari pentru o faptă bună fără însemnătate. Nici unul din noi nu ştie când se va înfăţişa înaintea judecăţii lui Cristos…</p>
                  <p rend="justify">—  Destul! îl întrerupse prinţul. Cu toate că mă scutură frigurile, alcătuiesc şi eu psalmi, ca să am vreun merit înaintea lui Dumnezeu, iar dacă aş avea nevoie de un duhovnic, l-aş chema pe al meu… Domnia ta nu ştii să te rogi cu umilinţă şi atunci te foloseşti de felurite tertipuri… Dacă-i aşa, îţi spun eu ce trebuie să faci: atacă-l mâine în timpul bătăliei pe jupân Sapieha, iar poimâine eu îl voi slobozi pe omul domniei tale, iertându-ţi toate păcatele. Trădează-l şi pe Sapieha, cum i-ai trădat pe Radziwiłłi…</p>
                  <p rend="justify">—  Luminăţia ta, ăsta-i ultimul cuvânt?… Te rog pe toţi sfinţii din cer…</p>
                  <p rend="justify">—  Nu! Diavolul pune stăpânire pe domnia ta, bine!… Şi te schimbi la faţă… Nu te apropia prea mult, căci cu toate că mi-e ruşine să-mi chem oamenii… uite colea! Domnia ta eşti prea pornit!</p>
                  <p rend="justify">Spunând acestea, Bogusław îi arătă sub blana care-l acoperea ţeava pistolului şi începu să se uite la Kmicic cu ochi scânteietori.</p>
                  <p rend="justify">—  Luminăţia ta! strigă Kmicic, împreunându-şi într-adevăr mâinile ca pentru rugăciune, dar cu chipul schimonosit de mânie.</p>
                  <p rend="justify">—  Aci mă rogi, aci mă ameninţi!… se miră Bogusław. Îţi pleci grumazul, dar diavolul îşi rânjeşte dinţii la mine de sub guler… În ochi ţi se citeşte semeţia, dar scrâşneşti avan din măsele. Domnia ta, când te rogi de un Radziwiłł, apleacă-ţi fruntea până la picioarele lui!… Atinge podeaua cu capul şi abia atunci am să-ţi răspund…!</p>
                  <p rend="justify">Faţa lui jupân Andrzej era albă ca varul, îşi trecu mâna peste fruntea năduşită, peste ochi, peste obraji şi răspunse cu glasul întretăiat, de parcă frigurile care-l scuturau pe prinţ îl cuprinseseră şi pe el.</p>
                  <p rend="justify">—  Dacă luminăţia ta îi dai drumul acestui oştean… eu… sunt… gata să-ţi cad la… picioare…</p>
                  <p rend="justify">Ochii lui Bogusław sticliră de mulţumire. Umilise un duşman, încovoindu-i grumazul trufaş. O hrană mai potrivită pentru răzbunarea şi ura lui nici că se putea.</p>
                  <p rend="justify">Iar Kmicic sta înaintea lui cu părul vâlvoi, tremurând din tot trupul. Faţa lui, care aducea cu un cap de erete chiar atunci când era liniştită, amintea acum şi mai mult de o pasăre de pradă dezlănţuită. Nu se ştia dacă se va arunca la picioarele prinţului sau îl va înşfăca de gât…</p>
                  <p rend="justify">Dar Bogusław spuse fără să-şi ia ochii de la el:</p>
                  <p rend="justify">—  Faţă de martori, în faţa tuturor!</p>
                  <p rend="justify">Şi strigă spre uşă:</p>
                  <p rend="justify">—  Veniţi aici!</p>
                  <p rend="justify">Prin uşa deschisă intrară vreo cincisprezece curteni, polonezi şi străini, urmaţi de polcovnici.</p>
                  <p rend="justify">—  Domniile voastre! le vesti prinţul. Jupân Kmicic, stegar de Orsza şi trimis al lui jupân Sapieha, are să-mi facă o rugăminte şi vrea să-i fiţi martori…!</p>
                  <p rend="justify">Kmicic se clătină ca un om beat, gemu şi căzu la picioarele lui Bogusław.</p>
                  <p rend="justify">Iar prinţul şi le întinse înadins, astfel că vârful cizmei de raitier atinse fruntea cavalerului.</p>
                  <p rend="justify">Priveau cu toţii în tăcere, uimiţi de acest nume faimos, ca şi de faptul că cel care-l purta era acum solul voievodului Sapieha. Înţeleseră cu toţii că se întâmpla un lucru neobişnuit.</p>
                  <p rend="justify">În acest timp, prinţul se ridică şi trecu fără o vorbă în încăperea vecină, făcând semn la doi curteni să-l urmeze.</p>
                  <p rend="justify">Kmicic se ridică şi el. Pe faţă nu i se mai răsfrângea mânia, ci nepăsarea şi amorţeala. Se părea că nu-şi mai dă seama ce se petrece cu el, că-şi pierduse toată vlaga.</p>
                  <p rend="justify">Se scurse o jumătate de ceas, apoi un ceas întreg. Afară se auzeau tropote de cai şi paşii măsuraţi ai oştenilor, dar el sta ca o stană de piatră.</p>
                  <p rend="justify">Deodată, se deschise uşa de la tindă. Intră un polcovnic, un vechi cunoscut al lui Kmicic de la Birże, şi opt oşteni, patru cu muschete şi patru numai cu săbii.</p>
                  <p rend="justify">—  Jupâne polcovnic, ridică-te, domnia ta! îl rugă polcovnicul.</p>
                  <p rend="justify">Kmicic se uită la el cu privirea rătăcită.</p>
                  <p rend="justify">—  Glowbicz!… rosti recunoscându-l.</p>
                  <p rend="justify">—  Am poruncă, răspunse Glowbicz, să-ţi leg mâinile şi să te scot din Janów. Mai pe urmă am să te dezleg, domnia ta, şi ai să poţi pleca slobod… De aceea te rog să nu te împotriveşti…</p>
                  <p rend="justify">—  Leagă-mă! răspunse Kmicic.</p>
                  <p rend="justify">Şi se lăsă legat fără împotrivire. Polcovnicul îl duse afară şi-l conduse pe jos prin Janów. După care mai merseră preţ de vreun ceas. Pe drum li se alăturară câţiva călăreţi. Kmicic îi auzi vorbind în limba polonă.</p>
                  <p rend="justify">Deoarece polonezii care-l slujeau şi acum pe Bogusław cunoşteau cu toţii numele lui Kmicic şi erau dornici să afle ce se va întâmpla cu el. Trecură de mestecăniş şi ieşiră la câmp deschis, unde jupân Andrzej văzu un pâlc de călărime uşoară poloneză din steagurile lui Bogusław.</p>
                  <p rend="justify">Şirul de oşteni închidea un medean pătrat pe care se aflau doi pedestraşi, ce ţineau caii cu hamurile pe ei, şi vreo cincisprezece oameni cu făclii.</p>
                  <p rend="justify">La lumina lor, jupân Andrzej văzu o ţeapă proaspăt cioplită, proptită cu capătul gros într-un trunchi de copac.</p>
                  <p rend="justify">Pe Kmicic îl trecură fiorii.</p>
                  <p rend="justify">,E pentru mine, se gândi, vrea să mă tragă în ţeapă cu caii… Îl jertfeşte pe Sakowicz pentru răzbunarea lui!”</p>
                  <p rend="justify">Greşea însă, ţeapa era hotărâtă în primul rând pentru Soroka.</p>
                  <p rend="justify">În strălucirea flăcăruilor pâlpâitoare, jupân Andrzej îl zări şi pe Soroka; oşteanul stătea pe un scăunel lângă copac, cu capul descoperit şi cu mâinile legate, păzit de patru oşteni. Un om, îmbrăcat într-un cojoc fără mâneci, îi ţinea la gură o cană cu horilcă, din care Soroka sorbea cu lăcomie. După ce bău, scuipă; deoarece tocmai atunci Kmicic fu împins între doi călăreţi în rândul din faţă, vagmistrul îl văzu, zvâcni de pe scăunel şi se încordă ca o strună.</p>
                  <p rend="justify">Un răstimp priviră unul la altul. Soroka avea faţa destul de liniştită şi împăcată cu soarta, îşi mişca doar fălcile de parcă mesteca.</p>
                  <p rend="justify">—  Soroka!… gemu Kmicic.</p>
                  <p rend="justify">—  La poruncă! răspunse oşteanul.</p>
                  <p rend="justify">Şi iarăşi se aşternu tăcerea. Ce puteau să-şi spună în asemenea clipe? Deodată, călăul care-i dăduse horilcă înainte, se apropie de el.</p>
                  <p rend="justify">—  Ei, bătrâne, spuse, e timpul.</p>
                  <p rend="justify">—  Atunci, trăgeţi-mă în ţeapă!</p>
                  <p rend="justify">—  Să nu-ţi fie frică.</p>
                  <p rend="justify">Soroka nu se temea, dar când simţi pe umăr mâna călăului, începu să răsufle repede şi zise:</p>
                  <p rend="justify">—  Mai daţi-mi horilcă…</p>
                  <p rend="justify">—  Nu mai este!</p>
                  <p rend="justify">Deodată, unul dintre oşteni ieşi din rând şi întinse plosca.</p>
                  <p rend="justify">—  Este, daţi-i să bea!</p>
                  <p rend="justify">—  Înapoi în rând! porunci Glowbicz.</p>
                  <p rend="justify">Cu toate acestea, omul în cojocel duse plosca la gura lui Soroka, iar acesta bău pe săturate, după care oftă adânc.</p>
                  <p rend="justify">—  Iată, spuse, răsplata oşteanului pentru treizeci de ani de slujbă… Ei, dacă-i timpul, începeţi!</p>
                  <p rend="justify">Se apropie şi al doilea călău şi începură să-l dezbrace.</p>
                  <p rend="justify">Se înstăpâni o linişte de mormânt.</p>
                  <p rend="justify">Făcliile tremurau în mâinile oamenilor care le ţineau. Nimeni nu se simţea în apele lui.</p>
                  <p rend="justify">Printre şirurile care înconjurau medeanul se iscară murmure ce deveneau tot mai puternice. Oşteanul nu e călău, ucide el însuşi, dar nu-i place să privească la chinuirea altuia.</p>
                  <p rend="justify">—  Tăcere! tună Glowbicz.</p>
                  <p rend="justify">Murmurul spori şi mai mult, se auziră vorbe ca: „diavolii!”, „trăsnetul”, „slujbă la păgâni…!”</p>
                  <p rend="justify">Pe neaşteptate. Kmicic răcni, de parcă pe el îl trăgeau în ţeapă:</p>
                  <p rend="justify">—  Staţi!</p>
                  <p rend="justify">Călăii se opriră fără voie. Toţi ochii se întoarseră spre Kmicic.</p>
                  <p rend="justify">—  Oşteni! strigă jupân Andrzej. Prinţul Bogusław e un trădător care şi-a vândut regele şi Republica! Sunteţi încercuiţi, şi mâine veţi fi spârcuiţi până la cel din urmă! Slujiţi un trădător! Împotriva ţării slujiţi! Acela care vă părăsi slujba şi pe trădător va fi iertat de rege şi de hatman!… Alegeţi! Moartea şi ruşinea sau răsplata mâine! Veţi primi leafa şi câte un ducat de cap, chiar doi!… Alegeţi! Nu se cuvine ca voi, nişte oşteni vrednici, să slujiţi un trădător! Trăiască regele! Trăiască marele hatman de Lituania!</p>
                  <p rend="justify">Murmurele se prefăcură în strigăte. Şirurile se învălmăşiră.</p>
                  <p rend="justify">Mai multe glasuri răcniră:</p>
                  <p rend="justify">—  Trăiască regele!</p>
                  <p rend="justify">—  Trăiască regele! Trăiască marele hatman de Lituania!</p>
                  <p rend="justify">—  Ne-am săturat de slujba asta!</p>
                  <p rend="justify">—  Moarte trădătorului!</p>
                  <p rend="justify">—  Staţi, staţi! strigară alte glasuri.</p>
                  <p rend="justify">—  Mâine veţi muri acoperiţi de ruşine! mugi Kmicic.</p>
                  <p rend="justify">—  Tătarii sunt la Suchowola!</p>
                  <p rend="justify">—  Prinţul e un trădător!</p>
                  <p rend="justify">—  Luptăm împotriva regelui!</p>
                  <p rend="justify">—  Loveşte!</p>
                  <p rend="justify">—  Staţi!</p>
                  <p rend="justify">—  Hai la prinţ!</p>
                  <p rend="justify">În învălmăşeală, o sabie reteză sfoara cu care erau legate mâinile lui Kmicic. Acesta sări îndată pe unul din caii care trebuiau să-l tragă în ţeapă pe Soroka, şi strigă:</p>
                  <p rend="justify">—  După mine! La hatman!</p>
                  <p rend="justify">—  Merg şi eu! ţipă Glowbicz. Trăiască regele!</p>
                  <p rend="justify">—  Trăiască! răspunseră cincizeci de glasuri şi cincizeci de săbii ieşiră din teacă în acelaşi timp.</p>
                  <p rend="justify">—  Urcaţi-l pe cal pe Soroka! porunci Kmicic.</p>
                  <p rend="justify">Erau unii care voiau să se împotrivească, dar la vederea săbiilor scoase tăcură mâlc. Numai unul întoarse calul şi pieri curând din ochi. Făcliile se stinseră. Pe toţi îi învălui întunericul.</p>
                  <p rend="justify">—  După mine! răsună glasul lui Kmicic.</p>
                  <p rend="justify">Şi ceata de oameni învălmăşiţi porni, întinzându-se apoi ca un şarpe lung pe drum.</p>
                  <p rend="justify">După vreo jumătate de verstă, dădură peste străjile pedestraşilor care împânziseră în număr mare mestecănişul din stânga tractului.</p>
                  <p rend="justify">—  Cine-i? întrebară glasuri.</p>
                  <p rend="justify">—  Glowbicz cu podghiazul!</p>
                  <p rend="justify">—  Parola?</p>
                  <p rend="justify">—  Trâmbiţe!</p>
                  <p rend="justify">—  Puteţi trece!</p>
                  <p rend="justify">Şi trecură fără să se grăbească prea mult, pornind uşor în trap întins.</p>
                  <p rend="justify">—  Soroka! rosti Kmicic.</p>
                  <p rend="justify">—  La poruncă! răspunse glasul vagmistrului de lângă el.</p>
                  <p rend="justify">Kmicic nu mai spuse nimic, se mulţumi să întindă mâna, aşezând-o pe capul vagmistrului, de parcă voia să se convingă dacă e lângă el.</p>
                  <p rend="justify">Oşteanul îi duse mâna la buze în tăcere.</p>
                  <p rend="justify">Deodată, de cealaltă parte se auzi Glowbicz:</p>
                  <p rend="justify">—  Domnia ta, de mult voiam să fac ce fac acum.</p>
                  <p rend="justify">—  N-o să-ţi pară rău!</p>
                  <p rend="justify">—  Îţi voi purta recunoştinţă toată viaţa!</p>
                  <p rend="justify">—  Ascultă, Glowbicz, de ce v-a trimis prinţul pe voi şi nu vreun polc străin, ca să fie de faţă la împlinirea osândei?</p>
                  <p rend="justify">—  Pentru că voia să te ruşineze pe domnia ta înaintea polonezilor. Oştenii străini nu te cunosc.</p>
                  <p rend="justify">—  Eu nu trebuia să păţesc nimic?</p>
                  <p rend="justify">—  Aveam poruncă să-ţi tai legăturile. Dacă ai fi sărit în ajutorul lui Soroka, te-am fi dus înaintea prinţului, ca să-ţi primeşti pedeapsa.</p>
                  <p rend="justify">—  Aşadar a vrut să-l jertfească şi pe Sakowicz! murmură Kmicic.</p>
                  <p rend="justify">În acest timp, la Janów, prinţul Bogusław, toropit de friguri şi de truda din timpul zilei, se culcase. Îl trezi din somn larma dinaintea casei şi ciocăniturile în uşă.</p>
                  <p rend="justify">—  Luminăţia ta, luminăţia ta! strigară câteva glasuri.</p>
                  <p rend="justify">—  Doarme, nu-l treziţi! răspunseră pajii.</p>
                  <p rend="justify">Dar prinţul săltă în capul oaselor şi strigă:</p>
                  <p rend="justify">—  Lumină.</p>
                  <p rend="justify">Se aduse lumină şi în acelaşi timp intră şi căpetenia străjilor.</p>
                  <p rend="justify">—  Luminăţia ta! spuse. Solul lui Sapieha a răzvrătit steagul lui Glowbicz şi l-a dus la hatman.</p>
                  <p rend="justify">Se lăsă tăcerea.</p>
                  <p rend="justify">—  Să se bată tobele mari şi darabanele, porunci prinţul, în sfârşit. Oastea să fie pregătită!</p>
                  <p rend="justify">Căpetenia oştilor ieşi, iar prinţul rămase singur. „Straşnic om!” îşi spuse.</p>
                  <p rend="justify">Şi simţi că-l cuprind iarăşi frigurile.</p>
               </div>
               <div type="div3">
                  <head>Capitolul XL.</head>
                  <p rend="justify">E  lesne de închipuit uimirea lui jupân Sapieha când îl văzu pe Kmicic întorcându-se nevătămat şi aducând cu el câteva zeci de călăreţi şi pe bătrâna-i slugă. Jupân Andrzej trebui să povestească de două ori hatmanului şi lui jupân Oskierko ce se întâmplase, iar ei îl ascultară cu interes, bătând adesea din palme şi luându-şi capul în mâini.</p>
                  <p rend="justify">—  Ia aminte, zise hatmanul, cine întrece măsura în răzbunare, aceluia poate să-i scape prada ca o păsărică printre degete. Prinţul Bogusław a sărit peste cal, vrând să-i aibă pe polonezi martori ai ruşinii şi chinurilor tale, ca să te umilească şi mai mult. Dar să nu te lauzi prea mult cu asta, fiindcă ai izbândit cu vrerea lui Dumnezeu, deşi, la urma urmei, trebuie să ţi-o spun: şi el o fi un diavol, dar nici tu nu eşti mai prejos! Prinţul n-a făcut bine că te-a înjosit.</p>
                  <p rend="justify">—  Eu n-am să-l înjosesc şi n-am să întrec măsura în răzbunare!</p>
                  <p rend="justify">—  Iartă cum a iertat şi Christos, deşi Dumnezeu fiind, putea să-i nimicească pe jidovi cu un singur cuvânt.</p>
                  <p rend="justify">Kmicic nu răspunse nimic, fiindcă n-avea timp de discuţii; n-avea nici măcar pentru odihnă. Cavalerul era trudit de moarte, cu toate acestea hotărâse să se întoarcă în aceeaşi noapte la tătarii săi care stăteau pitiţi în păduricile de dincolo de Janów şi pe drumurile din spatele oştilor lui Bogusław. Dar oamenii de atunci dormeau destul de bine şi în şa. Prin urmare, jupân Andrzej dădu poruncă să i se pună şaua pe alt cal, făgăduindu-şi să moţăie în lege pe drum.</p>
                  <p rend="justify">Înainte de plecare, veni la el Soroka şi se încordă ostăşeşte, ca la poruncă:</p>
                  <p rend="justify">—  Înălţimea ta! spuse.</p>
                  <p rend="justify">—  Ce-i bătrâne?</p>
                  <p rend="justify">—  Am venit să întreb când trebuie să plec?</p>
                  <p rend="justify">—  Unde?</p>
                  <p rend="justify">—  La Taurogi, Kmicic izbucni în râs.</p>
                  <p rend="justify">—  Nu mai pleci la Taurogi, ai să mergi cu mine.</p>
                  <p rend="justify">—  La poruncă! răspunse vagmistrul, străduindu-se să-şi ascundă mulţumirea.</p>
                  <p rend="justify">Plecară, într-adevăr, împreună. Merseră vreme îndelungată, deoarece fură siliţi să ocolească prin pădure, ca să nu dea de Bogusław, în schimb, Kmicic şi Soroka se săturară de somn şi ajunseră fără nici o primejdie la tătari.</p>
                  <p rend="justify">Akbah-Ulan se înfăţişă numaidecât înaintea lui Babinicz, dându-i socoteală de tot ce făcuse. Jupân Andrzej era mulţumit de el: toate pădurile fuseseră arse, iar digurile stricate; mai mult, apele primăverii se revărsaseră preschimbând câmpurile, luncile şi drumurile joase în smârcuri noroioase.</p>
                  <p rend="justify">Bogusław nu mai avea de ales, trebuia să pornească lupta, să învingă sau să piară. Nu mai putea fi vorba de întoarcere.</p>
                  <p rend="justify">—  Bine, spuse Kmicic, are raitieri buni, dar sunt prea grei. Nu-i va putea folosi prin mocirla de acum.</p>
                  <p rend="justify">După care se întoarse spre Akbah-Ulan:</p>
                  <p rend="justify">—  Ai slăbit! îi zise, înghiontindu-l cu pumnul în burtă, dar după bătălie îţi vei umple burdihanul cu ducaţii prinţului.</p>
                  <p rend="justify">—  Dumnezeu i-a făcut pe vrăjmaşi, ca bărbaţii viteji să aibă de la cine să ia pradă! răspunse tătarul serios.</p>
                  <p rend="justify">—  Călărimea lui Bogusław se află înaintea voastră?</p>
                  <p rend="justify">—  Sunt vreo câteva sute de cai buni, dar ieri le-au trimis un polc de pedestraşi şi s-au înconjurat cu şanţuri.</p>
                  <p rend="justify">—  Şi nu i-am putea ademeni afară?</p>
                  <p rend="justify">—  N-o să iasă.</p>
                  <p rend="justify">—  Am putea să-i ocolim, ca să ajungem la Janów?</p>
                  <p rend="justify">—  Stau chiar în drum.</p>
                  <p rend="justify">—  Trebuie să născocim ceva!</p>
                  <p rend="justify">Kmicic începu să-şi mângâie ciuful cu mâna.</p>
                  <p rend="justify">—  Aţi încercat să vă apropiaţi de ei? cât de departe v-au gonit?</p>
                  <p rend="justify">—  Doar câteva sute de paşi… mai mult nu.</p>
                  <p rend="justify">—  Trebuie să născocim ceva! repetă Kmicic.</p>
                  <p rend="justify">Dar în noaptea aceea nu mai născoci nimic. În schimb, a doua zi se apropie cu tătarii de tabăra care se afla între Suchowola şi Janów şi cunoscu că Akbah-Ulan cam umflase lucrurile, spunând că pedestraşii săpaseră adăposturi în această parte; nu erau decât nişte parapete foarte scunde. Se puteau apăra multă vreme înapoia lor, mai ales împotriva tătarilor care nu prea atacau din faţă, dar nici vorbă nu putea fi să reziste la un asediu.</p>
                  <p rend="justify">„Dacă aş avea pedestrime, se gândi Kmicic, aş năvăli îndată asupra lor…”</p>
                  <p rend="justify">Dar nu mai avea rost nici măcar să viseze la pedestrime, deoarece nici jupân Sapieha n-avea prea multă, iar pe de altă parte, nu mai avea când s-o aducă.</p>
                  <p rend="justify">Kmicic se apropie atât de mult, încât pedestraşii lui Bogusław începură să tragă, dar lui nici că-i păsa, umbla printre plumbi, privea, cerceta, iar tătarii, deşi nu se simţeau în largul lor, trebuiau să-l urmeze. Apoi ieşi călărimea şi-l atacă dintr-o latură. Jupân Andrzej porni în goană înapoi şi după vreo trei mii de paşi se întoarse asupra urmăritorilor.</p>
                  <p rend="justify">Dar şi aceştia fugiră îndată spre şanţuri. În zadar sloboziră tătarii în urma lor un nor de săgeţi. Un singur om se prăbuşi de pe cal, dar şi pe acela îl luară şi-l, duseră cu ei.</p>
                  <p rend="justify">La întoarcere, în loc s-o apuce drept spre Suchowola, Kmicic o luă spre apus şi ajunse la Kamionka. Râul mocirlos se revărsase peste maluri, fiindcă primăvara era deosebit de bogată în apă. Kmicic privi la râu, aruncă în apă o mână de vreascuri uscate, ca să măsoare iuţeala sforului, şi-i spuse lui Ulan:</p>
                  <p rend="justify">—  Pe aici îi putem ocoli, ca să-i lovim din spate.</p>
                  <p rend="justify">—  Caii nu pot să înoate împotriva sforului.</p>
                  <p rend="justify">—  Curge încet. O să înoate. Aproape că stă pe loc.</p>
                  <p rend="justify">—  Caii o să îngheţe şi n-o să-i poată ţine pe oameni. E încă frig.</p>
                  <p rend="justify">—  Oamenii o să înoate, ţinându-se de cozile cailor. Voi, tătarii, vă pricepeţi la aşa ceva.</p>
                  <p rend="justify">—  Oamenii vor îngheţa.</p>
                  <p rend="justify">—  Se vor încălzi în luptă.</p>
                  <p rend="justify">—  Kiszmet!{72}</p>
                  <p rend="justify">Înainte de a se lăsa întunericul, Kmicic porunci să se taie maldăre de răchită, stuf uscat şi trestie, pe care să le lege pe amândouă părţile cailor.</p>
                  <p rend="justify">Când apăru luceafărul de seară, opt sute de cai intrară în apă şi începură să înoate. Kmicic, care se afla în frunte, îşi dădu repede seama că înaintau atât de încet, încât nici în două zile nu vor trece de şanţurile vrăjmaşe.</p>
                  <p rend="justify">Porunci atunci să iasă toţi pe malul celălalt.</p>
                  <p rend="justify">Nu era prea uşor, pentru că malul celălalt era oblu şi mlăştinos. Caii, deşi uşori, se scufundau până la burtă. Înaintau totuşi, ajutându-se unul pe altul.</p>
                  <p rend="justify">Merseră aşa vreo şase sute de paşi.</p>
                  <p rend="justify">Stelele arătau miezul nopţii. Deodată, dinspre miazăzi le ajunse la ureche pocnetul flintelor.</p>
                  <p rend="justify">—  Lupta a început! strigă Kmicic.</p>
                  <p rend="justify">—  O să ne înecăm! răspunse Akbah-Ulan.</p>
                  <p rend="justify">—  După mine!</p>
                  <p rend="justify">Tătarii nu ştiau ce să facă. Văzură însă fugarul lui Kmicic ieşind din nămol; se vede că nimerise peste pământ tare.</p>
                  <p rend="justify">Începea o limbă de nisip. Apa ajungea până la piepturile cailor, dar dedesubt fundul era destul de tare. Înaintară, aşadar, mai repede. Spre stânga văzură licărul focurilor îndepărtate.</p>
                  <p rend="justify">—  Sunt şanţurile! şopti Kmicic. Trecem de ele, ocolim!</p>
                  <p rend="justify">Curând trecuseră într-adevăr de şanţuri. Atunci cotiră spre stânga şi intrară iarăşi în râu, ca să iasă în spatele şanţurilor.</p>
                  <p rend="justify">Mai mult de o sută de cai rămaseră în nămolul de pe mal, doar oamenii ieşiră aproape toţi. Kmicic le porunci celor fără cai să încalece în spatele celorlalţi şi porniră spre şanţuri. Mai înainte lăsase două sute de volintiri care trebuiau să sâcâie vrăjmaşul din faţă, în timp ce el avea să le cadă în spate. Când se apropie, auzi împuşcături, la început rare, apoi tot mai dese.</p>
                  <p rend="justify">—  E bine! spuse. Atacă şi ceilalţi!</p>
                  <p rend="justify">Şi porniră.</p>
                  <p rend="justify">În întunericul nopţii se vedeau doar capetele oştenilor, mişcându-se după mersul cailor; săbiile nu zăngăneau şi nici armurile. Tătarii şi volintirii ştiau să se furişeze ca lupii.</p>
                  <p rend="justify">Spre Janów, răpăitul flintelor se înteţea. Pesemne că jupân Sapieha ataca pe toată linia.</p>
                  <p rend="justify">Dar şi în şanţurile spre care se îndrepta Kmicic răsunară strigăte. Cele câteva grămezi de lemne aprinse împrăştiau o lumină puternică. Jupân Andrzej văzu pedestraşii care trăgeau rar, privind înainte pe întinderea pe care călărimea se ciocnea cu volintirii.</p>
                  <p rend="justify">Cei din şanţuri îl văzură şi pe el, dar pâlcul care se apropia fu întâmpinat cu strigăte uriaşe, în loc de împuşcături. Oştenii credeau că prinţul Bogusław le venea în ajutor.</p>
                  <p rend="justify">Dar când noii sosiţi ajunseră la o sută de paşi de şanţuri, pedestraşii începură să se mişte îngrijoraţi de colo-colo; tot mai mulţi îşi duceau mâna streaşină la ochi şi priveau la oamenii care veneau spre ei.</p>
                  <p rend="justify">Deodată, la cincisprezece paşi, un urlet înfricoşător cutremură văzduhul şi tot pâlcul porni ca un uragan, învălui pedestrimea şi întreaga masă de oameni începu să se vânzolească spasmodic. Parcă un şarpe uriaş îşi înăbuşea victima.</p>
                  <p rend="justify">În învălmăşeală răsunau strigăte sfâşietoare: Allah! Herr Jesus! Mein Gott!</p>
                  <p rend="justify">Dinaintea şanţurilor răspunseră alte strigăte, fiindcă volintirii, deşi mai puţini, dându-şi seama că jupân Babinicz se afla în şanţuri, se repeziră cu şi mai multă înverşunare asupra călărimii. Între timp, cerul se limpezise şi, cum se întâmpla de obicei, primăvara, se porni pe neaşteptate o ploaie deasă. Bobotăile se stinseră şi lupta continuă pe întuneric.</p>
                  <p rend="justify">Dar nu ţinu multă vreme. Atacaţi prin surprindere, pedestraşii lui Bogusław căzură înjunghiaţi, iar călărimea, în care se aflau mulţi polonezi, depuse armele. Cei o sută de dragoni străini fură ucişi până la unul. Când luna se ivi iarăşi dintre nori, nu mai lumina decât pe tătarii care-i omorau pe răniţi şi-i jefuiau.</p>
                  <p rend="justify">Dar nici aceasta nu dură prea mult. Răsună ţiuitul ascuţit al unui fluier, iar tătarii şi volintirii încălecară ca un singur om.</p>
                  <p rend="justify">—  După mine! strigă Kmicic.</p>
                  <p rend="justify">Şi-i conduse ca vijelia spre Janów.</p>
                  <p rend="justify">Un sfert de ceas mai târziu, târgul lua foc în cele patru colţuri, iar după un ceas, marea de flăcări se întinsese peste tot. Deasupra vâlvătăilor ţâşneau spre cerul înroşit jerbe de scântei.</p>
                  <p rend="justify">În acest fel, jupân Kmicic îl înştiinţa pe hatman că zdrobise spatele oştirii lui Bogusław. Roşu de sânge omenesc, îşi pregătea tătarii în mijlocul flăcărilor, ca să-i ducă mai departe.</p>
                  <p rend="justify">Abia strânseră rândurile, când deodată, pe câmpul luminat ca ziua de pojar, văzură înaintea lor pâlcul de raitieri ai electorului.</p>
                  <p rend="justify">Îi conducea un cavaler care putea fi văzut de departe, deoarece era acoperit de o armură argintie şi călărea un cal alb.</p>
                  <p rend="justify">—  Bogusław! răcni Kmicic cu un glas neomenesc şi porni înainte cu toţi tătarii după el.</p>
                  <p rend="justify">Se apropiau unii de alţii ca două talazuri gonite de vifor. Întinderea care-i despărţea era destul de mare şi caii celor doi potrivnici îşi luară vânt; alergau cu urechile ciulite, întinşi ca nişte ogari, aproape ştergând pământul cu burţile. De o parte, luptători uriaşi, apăraţi de platoşe strălucitoare, cu spadele ridicate în mâna dreaptă, de cealaltă, mulţimea cenuşie a tătarilor.</p>
                  <p rend="justify">În cele din urmă, se izbiră pe câmpul luminat şi atunci se întâmplă un lucru înspăimântător. Lavina tătarilor se aşternu ca un lan bătut de vânt; raitierii uriaşi trecură peste ei şi goniră mai departe, de parcă oamenii şi caii aveau puterea trăsnetului şi aripile furtunii.</p>
                  <p rend="justify">După un răstimp, se ridicară câteva zeci de tătari şi începură să-i urmărească. Peste luptătorii hanului se putea trece, dar nu puteau fi nimiciţi cu una cu două. De aceea, tot mai mulţi erau cei care porneau în urma raitierilor. Arcanele începură să şuiere prin văzduh.</p>
                  <p rend="justify">În fruntea fugarilor se afla mereu călăreţul în alb iar Kmicic nu se vedea printre urmăritori.</p>
                  <p rend="justify">Tătarii se întoarseră abia spre dimineaţă şi aproape fiecare aducea un raitier în arcan. Îl găsiră îndată pe Kmicic şi îl duseră fără simţire la jupân Sapieha.</p>
                  <p rend="justify">Hatmanul stătu de veghe la căpătâiul lui. La amiază, jupân Andrzej deschise ochii.</p>
                  <p rend="justify">—  Unde-i Bogusław? fură primele cuvinte pe care le rosti.</p>
                  <p rend="justify">—  A fost nimicit cu desăvârşire… Dumnezeu i-a ajutat la început, aşa că a ieşit din păduricea de mesteceni şi s-a năpustit la câmp deschis asupra pedestraşilor lui jupân Oskierko, pierzând oamenii şi izbânda… Nu ştiu dacă a izbutit să scape cu vreo cinci sute de raitieri, căci tătarii tăi au prins o mulţime.</p>
                  <p rend="justify">—  Dar el?</p>
                  <p rend="justify">—  A scăpat.</p>
                  <p rend="justify">Kmicic tăcu o vreme, apoi spuse:</p>
                  <p rend="justify">—  Încă nu sunt în stare să mă măsor cu el. M-a izbit cu spada în cap şi am căzut odată cu calul… Noroc că oţelul coifului nu s-a spart, dar am leşinat,</p>
                  <p rend="justify">—  Atunci s-ar cuveni să-ţi duci coiful la biserică!</p>
                  <p rend="justify">—  Îl vom urmări fie şi la capătul lumii! zise Kmicic.</p>
                  <p rend="justify">La acestea, hatmanul:</p>
                  <p rend="justify">—  Uite ce veste am primit astăzi după bătălie.</p>
                  <p rend="justify">Şi îi întinse o scrisoare.</p>
                  <p rend="justify">Kmicic citi cu voce tare cele ce urmează: „Regele suedez a plecat de la Elbląg, se îndreaptă spre Zamość iar de acolo spre Lwów, asupra regelui. Vino, luminăţia ta, cu toate puterile în ajutorul stăpânului şi al ţării; pentru că singur n-am să fac faţă. Czarniecki.”</p>
                  <p rend="justify">Se aşternu o clipă de tăcere.</p>
                  <p rend="justify">—  Tu ai să mergi cu noi sau vrei să pleci cu tătarii la Taurogi? întrebă hatmanul.</p>
                  <p rend="justify">Kmicic închise ochii. Îşi aduse aminte de cuvintele preotului Kordecki şi de cele povestite de Wołodyjowski despre Skrzetuski şi răspunse:</p>
                  <p rend="justify">—  De treburile mele am să mă îngrijesc mai târziu! Vreau să lupt alături de ţară împotriva vrăjmaşului!</p>
                  <p rend="justify">Hatmanul îi strânse capul în mâini.</p>
                  <p rend="justify">—  Mi-eşti ca şi un frate, spuse, şi pentru că sunt mai în vârstă, primeşte binecuvântarea mea…</p>
                  <p rend="justify">SFÂRŞIT</p>
                  <p rend="justify">{1} Cuvinte, vorbă (lat.).</p>
                  <p rend="justify">{2} Friguri (lat.).</p>
                  <p rend="justify">{3} Prusia – stat apărut prin unirea Brandenburgului, Prusiei ducale şi a posesiunilor de pe Rin sub domnia Hohenzollernilor. Creatorul Prusiei a fost electorul de Brandenburg Fr. Wilhelm. Statul capătă numele de Prusia abia după încoronarea urmaşului său, Frederic I, ca rege al Prusiei în 1701. Teritoriul a crescut ulterior pe seama Poloniei împărţite din 1795 între Prusia, Austria şi Rusia. În 1871 Prusia a intrat în alcătuirea imperiului german. Pentru epoca în care se petrece acţiunea termenul potrivit este ţinuturile prusiene; pentru evitarea repetiţiilor am folosit însă şi Prusia, lucru pe care-l face şi Sienkiewicz.</p>
                  <p rend="justify">{4} În probleme particulare (lat.).</p>
                  <p rend="justify">{5} în lb. polonă sobota = sâmbăta, iar piątek = vineri; de aici aparenţa de zeflemea.</p>
                  <p rend="justify">{6} Monedă din epoca respectivă.</p>
                  <p rend="justify">{7} Puşti.</p>
                  <p rend="justify">{8} Iniţial răspundea de grajdurile domnului; ulterior titlu onorific.</p>
                  <p rend="justify">{9} Jan al III-lea Sobieski (1629-1696), staroste de Jawór, mare stegar al coroanei din 1656, hatman de câmp şi mare mareşal din 1665, mare hatman al coroanei din 1667, rege al Poloniei între 1674 – 1698. A învins în 1687 la Viena pe marele vizir Kara Mustafa, despresurând oraşul.</p>
                  <p rend="justify">{10} Stanislaw Potocki (1579-1667), poreclit „Rewera”, pe rând voievod de Braclaw, Podole, Kiev şi Cracovia, hatman de câmp din 1652 şi mare hatman al coroanei din 1654.</p>
                  <p rend="justify">{11} Mikolaj Potocki (1595-1651) – castelan al Cracoviei şi mare hatman al coroanei din anul 1616. A luptat cu turcii, tătarii şi suedezii. A vrut să înăbuşe prin forţă şi teroare răscoalele cazacilor şi ţăranilor din Ucraina.</p>
                  <p rend="justify">{12} Loc liber (lat.).</p>
                  <p rend="justify">{13} Niciodată (lat.).</p>
                  <p rend="justify">{14} Onorurile schimbă obiceiurile, purtarea (lat.).</p>
                  <p rend="justify">{15} Şi pe acestea trebuie să le facem, şi pe acestea nu trebuie să le uităm (lat.).</p>
                  <p rend="justify">{16} Stanislaw Zółkiewski (1547-1620) – hatman de câmp al coroanei din 1538, mare hatman al coroanei din 1613, mare cancelar al coroanei din 1617. A pierit la Cecora, nevrând să fugă învins de pe câmpul de bătaie.</p>
                  <p rend="justify">{17} Tunuri de calibru mare cu ţeava scurtă şi neghintuită.</p>
                  <p rend="justify">{18} în ce fel, cum (lat.).</p>
                  <p rend="justify">{19} Această femeie (lat.).</p>
                  <p rend="justify">{20} Zălog, ostatic (fr.).</p>
                  <p rend="justify">{21} Groaznic de rostit şi de auzit (lat.).</p>
                  <p rend="justify">{22} Poveri (lat.).</p>
                  <p rend="justify">{23} Rotmistru, comandantul unei roate.</p>
                  <p rend="justify">{24} în ceea ce priveşte (lat.).</p>
                  <p rend="justify">{25} Władisław al IV-lea de Waza (1595-l 648) – rege al Poloniei din anul 1632; fiul lui Zygmunt al III-lea de Waza şi fratele mai mare al lui Jan Kazimierz. A purtat războaie cu Moscova şi a pregătit războiul cu suedezii. A organizat flota. Spre sfârşitul vieţii proiecta un război împotriva Turciei, la care nu s-a ajuns din pricina împotrivirii nobilimii.</p>
                  <p rend="justify">{26} Ziua mâniei, ziua aceea (lat.).</p>
                  <p rend="justify">{27} întreg pământul (lat.).</p>
                  <p rend="justify">{28} Răspunzător de aprovizionare (lat.).</p>
                  <p rend="justify">{29} Arată-te, fiindcă ne eşti mamă (Iat.).</p>
                  <p rend="justify">{30} Tunuri de asediu de mare calibru.</p>
                  <p rend="justify">{31} Corect wer da = cine-i acolo (germ.).</p>
                  <p rend="justify">{32} Sus inima! (lat.).</p>
                  <p rend="justify">{33} Iniţial răspundea de masa domnului; ulterior – titlu onorific.</p>
                  <p rend="justify">{34} Vrând nevrând (lat.).</p>
                  <p rend="justify">{35} Norocul îi ajută pe cei cutezători (lat.).</p>
                  <p rend="justify">{36} Tatăl lui Ulise, personajul principal din Odiseea lui Homer</p>
                  <p rend="justify">{37} Conducătorul Troiei, cetate cucerită de ahei prin introducerea, la sfatul lui Ulise, a unui cal de lemn plin cu soldaţi care au deschis porţile noaptea.</p>
                  <p rend="justify">{38} Foarte supărător (lat.).</p>
                  <p rend="justify">{39} Tradiţii (lat.).</p>
                  <p rend="justify">{40} Dacă universul s-ar preface în dărâmături, ruinele lui m-ar lovi fără să mă tem (lat.).</p>
                  <p rend="justify">{41} Mama mea e din neamul Kiemlicz (lat.).</p>
                  <p rend="justify">{42} Memoria este fragilă (lat.).</p>
                  <p rend="justify">{43} Suferinţele nu pot învinge măreţia! (lat.).</p>
                  <p rend="justify">{44}.ducând grijile şi înălţând sufletele cutezătoare (lat.).</p>
                  <p rend="justify">{45} Nici un destin nu e veşnic, durerea şi plăcerea se schimbă între ele, prăbuşitul se ridică într-o clipă (lat.).</p>
                  <p rend="justify">{46} In regat (lat).</p>
                  <p rend="justify">{47} Se iveşte şi se întinde ca fulgerul de la apus la răsărit (lat.).</p>
                  <p rend="justify">{48} Acest cântec a fost cântat la Mątwy (nota ed. polone).</p>
                  <p rend="justify">{49} A fost o parte însemnată (lat.).</p>
                  <p rend="justify">{50} Comunitate evreiască (Ebr. sec. XIX).</p>
                  <p rend="justify">{51} La fel, cele bune şi rele (lat.).</p>
                  <p rend="justify">{52} Se bucură (lat.).</p>
                  <p rend="justify">{53} Recunosc (lat.).</p>
                  <p rend="justify">{54} Tot atât (lat.).</p>
                  <p rend="justify">{55} Rege al Spartei (î.e.n.); a murit eroic la Termopile, luptând împotriva perşilor.</p>
                  <p rend="justify">{56} General şi om de stat atenian.</p>
                  <p rend="justify">{57} Porunci (lat.).</p>
                  <p rend="justify">{58} Gheorghe Rakoczi (m. 1660) – prinţ de Transilvania; a dus o politică antiotomană. Plănuieşte împărţirea Republicii cu Carol Gustav şi organizează o campanie în Polonia, în 1657, dar e înfrânt.</p>
                  <p rend="justify">{59} Un fel de primar.</p>
                  <p rend="justify">{60} Iată mielul Domnului (lat.).</p>
                  <p rend="justify">{61} Sate tătăreşti.</p>
                  <p rend="justify">{62} înainte de toate (lat.).</p>
                  <p rend="justify">{63} Moarte (tăt.).</p>
                  <p rend="justify">{64} La început turna băutura în paharul domnului; ulterior – titlu onorific.</p>
                  <p rend="justify">{65} Sobiepan – sieşi stăpân, propriul stăpân (lb. polonă).</p>
                  <p rend="justify">{66} Michal Korybut Wiśniowiecki (1638-1673) – rege al Poloniei din anul 1669; fiul lui Jeremi Wiśniowiecki. Incapabil şi slab, el n-a putut să-i ţină în frâu pe marii magnaţi. În timpul lui s-a încheiat tratatul de la Buczacz (1672) favorabil turcilor.</p>
                  <p rend="justify">{67} Grosolănie (lat.)</p>
                  <p rend="justify">{68} Prin nelegiuire (lat.).</p>
                  <p rend="justify">{69} Mărturisesc (lat.).</p>
                  <p rend="justify">{70} Mai multe ţevi aşezate paralel</p>
                  <p rend="justify">{71} Oştean de preţ, important (lat.).</p>
                  <p rend="justify">{72} Facă-se voia lui Allah!</p>
               </div>
            </div>
            <div type="div2" rend="P3">
               <head>Vol. 3</head>
               <div type="div3">
                  <head>Capitolul I.</head>
                  <p rend="justify">În timp ce în Republică toată suflarea încăleca pe cai, Carol Gustav întârzia în ţinuturile prusiene, vrând să pună mâna pe oraşele de acolo şi să negocieze cu electorul.</p>
                  <p rend="justify">După cuceririle uşoare şi neaşteptate, acest războinic cu mintea ageră înţelese curând că leul suedez înghiţise mai mult decât îi încăpea în măruntaie. După întoarcerea lui Jan Kazimierz, pierdu nădejdea stăpânirii Republicii, dar renunţând în inima lui la întreg, vroia cel puţin să păstreze o parte cât mai mare din pradă, în primul rând Prusia regală, provincie învecinată cu Pomerania lui, mănoasă, presărată cu oraşe mari şi bogată.</p>
                  <p rend="justify">Această provincie însă începuse cea dintâi să se apere şi se afla şi acum de partea fostului stăpân al Republicii, întoarcerea lui Jan Kazimierz şi începerea războiului de către confederaţii de la Tyszowce puteau să-i încurajeze pe prusieni, întărindu-i în credinţă şi îndemnându-i să reziste, aşa că regele suedez hotărî să înăbuşe răscoala şi să nimicească forţele lui Kazimierz, spulberând astfel speranţele prusienilor în obţinerea unui ajutor.</p>
                  <p rend="justify">Era silit s-o facă şi din pricina electorului care era totdeauna gata să ţină cu cel mai puternic. Regele suedez îl cunoscuse cum nu se poate mai bine şi nu se îndoia nici o clipă că, dacă norocul lui Kazimierz se va arăta mai mare decât al lui, electorul avea să treacă de partea acestuia.</p>
                  <p rend="justify">Aşadar, când văzu că la Malborg asediul bătea pasul pe loc, deoarece împotrivirea apărătorilor conduşi de jupân Wejher creştea pe măsura înverşunării atacurilor, Carol Gustav plecă în Republică să-l urmărească iarăşi pe Jan Kazimierz şi să-l ajungă fie şi în cel mai depărtat colţ al ţării.</p>
                  <p rend="justify">Şi pentru că la el hotărârea era urmată de faptă, aşa cum fulgerul este urmat de tunet, strânse toate oştile risipite prin oraşe şi, înainte ca cei din Republică să-şi dea seama, înainte ca vestea despre marşul său să se împrăştie, trecu de Varşovia şi se aruncă în vâlvătăile pojarului.</p>
                  <p rend="justify">Înainta ca o furtună, mistuit de mânie neînduplecată şi dorinţă de răzbunare. Zece mii de cai călcau în picioare întinderile acoperite încă de zăpadă; pe drum lua cu el garnizoanele de pedestraşi de prin oraşe, îndreptându-se asemenea vijeliei hăt! spre ţinuturile de miazăzi ale Republicii.</p>
                  <p rend="justify">Pretutindeni îşi însemna calea tăind şi pârjolind. Nu mai era Carol Gustav cel de altădată, stăpânul bun, omenos şi vesel; care bătea din palme la vederea călărimii polone, clipea din ochi în timpul ospeţelor şi-i măgulea pe oşteni. Acum, oriunde se arăta, făcea să curgă râuri de sânge de şleahtici şi de ţărani. În drum zdrobea cetele înarmate şi spânzura prinşii, nelăsând pe nimeni în viaţă.</p>
                  <p rend="justify">Dar, aşa cum ursul puternic îşi poartă trupul mătăhălos prin desişul pădurii, rupând tufe şi ramuri, iar lupii îi dau târcoale şi, neîndrăznind să-l atace din faţă, se apropie din ce în ce mai mult din urmă, tot aşa şi acele pâlcuri înarmate urmăreau armia lui Carol, sporind în număr şi putere, şi se ţineau după suedezi cum se ţine umbra după om, ziua şi noaptea, pe vreme rea sau pe vreme bună: înaintea lui se stricau podurile, se distrugeau rezervele de proviant, astfel că trebuia să meargă ca printr-un pustiu, neavând unde să se adăpostească şi cu ce să-şi astâmpere foamea.</p>
                  <p rend="justify">Carol Gustav înţelese şi el destul de repede cât de primejdioasă era întreprinderea lui. Războiul se vânzolea în jurul lui ca o mare în jurul corăbiei pierdute printre talazuri. Se ridicau ţinuturile prusiene, se ridica Wielkopolska, ţinut care, supunându-se cel dintâi, vroia să scuture jugul înaintea celorlalte, se ridicau Małopolska şi Rutenia, Lituania şi Samogiţia. Suedezii rezistau în cetăţile şi oraşele mai mari, care rămăseseră ca nişte ostroave, căci restul, sate, păduri, câmpuri şi râuri se aflau în mâna polonezilor. Nu numai omul singur, nu numai podghiazurile mai mici, dar nici măcar un polc întreg nu putea să se depărteze la două ceasuri de drum de tabăra suedeză, fiindcă pierea îndată fără urmă, iar prinşii care cădeau în puterea ţăranilor mureau în chinuri înfricoşătoare.</p>
                  <p rend="justify">Carol Gustav poruncea în zadar să se strige prin sate şi oraşe că orice ţăran care va aduce un şleahtic înarmat, mort sau viu, va căpăta drept răsplată libertate şi pământ în veşnică folosinţă, deoarece ţăranii, alături de şleahtici şi de târgoveţi, luau drumul podurilor. Oamenii munţilor, cei care-şi aveau sălaşele prin pustietăţi sălbatice, prin lunci şi pe câmpii se afundau în păduri, întindeau capcane suedezilor, atacau garnizoanele mai mici, spârcuiau podghiazurile. Îmblăciele, furcile şi coasele şiroiau de sânge suedez ca şi săbiile şleahticilor.</p>
                  <p rend="justify">Mânia se aduna din ce în ce mai multă în inima lui Carol, mai ales când se gândea că doar cu zece-cincisprezece luni înainte cotropise atât de uşor această ţară. Aproape că nu pricepea ce se întâmplase, de unde această forţă, de unde această împotrivire, cum de se iscase acest război înspăimântător pe viaţă şi pe moarte, al cărui sfârşit nu-l întrezărea şi nici nu ştia să-l ghicească.</p>
                  <p rend="justify">În tabăra suedeză adunările sfatului se ţineau lanţ. Cu regele se aflau: fratele lui, Adolf, prinţ de Deux Ponts şi căpetenia întregii oştiri, Robert Duglas, Henryk Horn, ruda celui care fusese tăiat de o coasă ţărănească la Częstochowa, Waldemar, graf de Danemarca, Miller, cel care îşi pierduse faima de mare războinic la poalele Jasnei Góra, Aszemberg, cel mai îndemânatic dintre suedezi în conducerea călărimii, Hammerszyld, mai-mare peste tunuri, şi acel tâlhar înrăit, mareşalul Arfuid Wittemberg, vestit prin jafurile lui şi cu sănătatea zdruncinată, pentru că suferea de o boală scârboasă, Forgell şi mulţi alţii – cu toţii conducători pricepuţi în cucerirea oraşelor şi în lupta la câmp deschis, care se lăsau întrecuţi doar de iscusinţa neobişnuită a regelui.</p>
                  <p rend="justify">Aceştia se temeau în adâncul sufletului că regele şi oştirea vor pieri din pricina trudei, a lipsei de hrană şi a îndârjirii polonezilor. Bătrânul Wittemberg îl sfătuia pe rege să renunţe la această campanie. „Cum aşa, măria ta, îi spunea, vrei să te afunzi în ţinuturile rutene pe urmele unui vrăjmaş care nimiceşte totul în calea lui, rămânând tot timpul nevăzut? Ce vei face atunci când vom începe să ducem lipsă nu numai de fân şi ovăz pentru cai, ci şi de un adăpost deasupra capului, iar oamenii se vor prăbuşi istoviţi? Unde se află oştile care ne vor veni în ajutor, unde sunt cetăţile în care am putea să ne refacem puterile şi să ne odihnim trupurile trudite? Stăpâne, nu-ţi pot sta alături în slavă, dar dacă aş fi Carol Gustav, nu mi-aş lăsa faima câştigată în atâtea bătălii însemnate în seama sorţii schimbătoare a războiului.”</p>
                  <p rend="justify">Dar Carol Gustav îi răspundea: „Nici eu, dacă aş fi Wittemberg.”</p>
                  <p rend="justify">După care amintea de Alexandru Macedon, cu care-i plăcea să fie asemuit, şi mergea înainte, gonindu-l pe jupân Czarniecki. Iar acesta, neavând forţe la fel de mari şi de muştruluite, fugea dinaintea lui, dar fugea ca lupul, gata oricând să se întoarcă. Uneori se afla înaintea suedezilor, alteori pe flancurile lor, iar câteodată, pierzându-se în bungetul pădurilor, îi lăsa să treacă înainte, astfel că în timp ce ei credeau că-l urmăresc, el venea în urma lor, prindea şi tăia pe cei care se răzleţeau, ici şi colo rupea de grosul oştirii câte un podghiaz întreg, nimicea polcurile de pedestraşi care mergeau mai încet sau se repezea asupra carelor cu proviant. Suedezii nu ştiau niciodată unde este, şi din care parte va lovi. De multe ori, în întunericul nopţii, începeau să tragă cu tunurile şi muschetele în tufărişuri, socotind că vrăjmaşul se găsea înaintea lor. Vlăguiţi de moarte, înaintau prin frig înfometaţi şi cu grija în suflet, iar ameninţarea acelui vir molestissimus{1} stăruia mereu asupra lor, cum stăruie norul de grindină deasupra lanului de grâu.</p>
                  <p rend="justify">În cele din urmă, îl ajunseră la Gołab, nu departe de vărsarea pârâului Wieprz în Vistula. Cele câteva steaguri polone, care stăteau în aşteptare, se repeziră cu avânt asupra vrăjmaşului, împrăştiind spaimă şi neorânduială. Cel dintâi se năpusti Wołodyjowski cu steagul de laudanieni şi-l răzbi pe prinţul danez, iar jupân Kawecki Samuel şi mai tânărul Jan împinseră de pe colină steagul de cuirasieri englezi al lui Wikilson şi îl înghiţiră într-o clipită, cum înghite ştiuca un clean. Jupân Malawski se încleşta atât de strâns cu prinţul de Deux Ponts, încât oamenii şi caii se învălătuciră ca praful stârnit de două vijelii potrivnice. Cât ai clipi din ochi, suedezii fură împinşi spre Vistula, aşa că Duglas sări cu raitierii în ajutorul lor. Dar nici aceste forţe noi nu putură stăvili iureşul şi suedezii începură să sară de pe malul înalt pe gheaţă, înnegrind câmpul înzăpezit cu trupurile lor asemenea literelor pe hârtia albă. Aici pieriră graful Waldemar şi Wikilson, iar prinţul de Deux Ponts se prăbuşi odată cu calul, frângându-şi piciorul. Căzură de asemenea şi cei doi jupân Kawecki, şi jupân Malawski, şi Rudawski, şi Rogowski, şi jupân Tymiński, şi Choiński, şi Porwaniecki; doar Wołodyjowski scăpă fără nici o zgârietură, deşi se zbenguise printre rândurile suedeze ca un cufundar prin apă.</p>
                  <p rend="justify">În acest timp, sosi însuşi Carol Gustav cu grosul oştirii şi cu tunurile, schimbând soarta bătăliei. Celelalte polcuri ale lui Czarniecki, neînvăţate să asculte şi nemuştruluite, nu izbutiră să-şi formeze rândurile la timp; unele nu aveau caii la îndemână, altele care se aflau prin sate mai depărtate, în loc să fie gata în orice clipă, potrivit poruncilor, se odihneau prin case. Când vrăjmaşul le lovi pe neaşteptate, se risipiră numaidecât şi o luară la fugă spre Wieprz. Astfel că jupân Czarniecki porunci trâmbiţaşilor să sune retragerea, ca să nu piardă şi polcurile care intraseră în luptă mai înainte. Unii trecură deci pârâul, iar alţii apucară spre Końskowola, lăsând câmpul de luptă şi faima izbânzii lui Carol; mai ales cei care fugiră dincolo de Wieprz fură urmăriţi multă vreme de steagurile lui Zbrożek şi Kaliński, care rămăseseră alături de suedezi.</p>
                  <p rend="justify">În tabăra suedeză se înstăpâni o bucurie fără margini, într-adevăr, prada pe care puseseră mâna în urma acestei biruinţe nu era prea mare: saci cu ovăz şi câteva care de povară goale, dar de astă dată regele suedez nu avea în vedere prada. Se bucura că izbânda mergea şi acum în pas cu el, că era destul să se arate, ca să învingă, şi încă pe jupân Czarniecki în care Jan Kazimierz şi Republica îşi puseseră cele mai mari nădejdi. Se putea aştepta ca vestea să se împrăştie în toată ţara, trecând din gură în gură: „Czarniecki a fost înfrânt”, că cei mai slabi de înger vor umfla măsura nenorocirii,împuţinând curajul şi râvna tuturor acelora care puseseră mâna pe arme la chemarea confederaţiei de la Tyszowce.</p>
                  <p rend="justify">Aşa că atunci când îi aduseră şi-i aruncară la picioare sacii cu ovăz şi odată cu ei trupurile lui Wikilson şi Waldemar, el se întoarse spre ghinărarii îngrijoraţi şi le spuse:</p>
                  <p rend="justify">—  Domniile voastre, descreţiţi-vă frunţile, fiindcă aceasta este cea mai mare biruinţă pe care am avut-o de un an încoace şi care poate să pună capăt războiului.</p>
                  <p rend="justify">—  Măria ta, răspunse Wittemberg care, simţindu-se mai slăbit ca de obicei, vedea lucrurile în negru, să mulţumim lui Dumnezeu că vom avea linişte de acum înainte, cu toate că o oştire ca a lui Czarniecki se împrăştie repede, dar tot atât de repede se şi adună la loc.</p>
                  <p rend="justify">La aceasta regele:</p>
                  <p rend="justify">—  Jupâne mareşal, nu te socotesc o căpetenie mai puţin pricepută decât Czarniecki, dar dacă ţi-aş risipi oastea, cum am risipit-o pe a lui, gândesc că n-ai fi în stare s-o aduni nici în două luni de zile.</p>
                  <p rend="justify">Wittemberg se mulţumi să se încline în tăcere, iar Carol vorbi mai departe:</p>
                  <p rend="justify">—  Aşa-i, de acum încolo marşul se va desfăşura în linişte, deoarece numai Czarniecki putea să ne oprească. Nu mai sunt oştile lui Czarniecki, nu vor mai fi nici piedici!</p>
                  <p rend="justify">Ghinărarii se bucurară la auzul acestor cuvinte. Oştenii îmbătaţi de biruinţă treceau pe dinaintea regelui strigând şi cântând. Czarniecki încetase să-i mai ameninţe. Împrăştiat în cele patru vânturi, Czarniecki încetase să mai existe! Asemenea gânduri îi făceau să uite chinurile îndurate, iar truda viitoare nu-i mai speria. Vorbele regelui, pe care le auziseră mulţi polcovnici, se răspândiră prin tabără, convingându-i pe toţi că izbânda avea într-adevăr o însemnătate neobişnuită, că balaurul războiului a fost răpus din nou şi în curând avea să vie „vremea răzbunării şi a stăpânirii netulburate.</p>
                  <p rend="justify">Regele lăsă oştenii să se odihnească o zi încheiată; în acest timp, sosiră de la Kozienice carele cu proviant. Oştile tăbărâră la Gołab, Krowieniki şi la Żyrzyn. Raitierii aprinseră carele părăsite, spânzurară zece-cincisprezece ţărani prinşi cu arma în mână şi câţiva slujitori pe care-i luară drept ţărani; apoi avu loc un ospăţ, după care oştenii căzură într-un somn adânc şi liniştit, cum nu mai avuseseră de multă vreme.</p>
                  <p rend="justify">A  doua zi se treziră refăcuţi şi primele vorbe care le ieşiră din gură, fură:</p>
                  <p rend="justify">—  S-a zis cu Czarniecki!</p>
                  <p rend="justify">Îşi repetau unul altuia bucuria, de parcă vroiau să se asigure că totul era adevărat. Oştile porniră la drum cu voioşie. Ziua era uscată, geroasă şi senină. Un vânt tăios acoperea cu pojghiţe de gheaţă băltoacele de pe tractul Lublinului, întărind noroaiele. Oastea se întinse ca un şarpe preţ de o milă, lucru pe care nu-l mai făcuse niciodată înainte. Două polcuri de dragoni sub conducerea franţuzului Dubois se îndreptară spre Konskowola, Markuszew şi Garbów la o milă înaintea celorlalţi. Dacă s-ar fi depărtat atât de mult cu trei zile în urmă, ar fi fost pierdute, dar acum erau apărate de spaima şi faima biruinţei care se lăţeau înaintea lor.</p>
                  <p rend="justify">—  S-a zis cu Czarniecki! repetau polcovnicii şi oştenii.</p>
                  <p rend="justify">Într-adevăr, marşul se desfăşura în linişte. În adâncurile pădurii nu se mai auzeau strigăte, iar din desişuri braţele nevăzute nu mai aruncau suliţe asupra lor.</p>
                  <p rend="justify">Spre seară, Carol Gustav ajunse la Garbów bine dispus. Tocmai se pregătea să se culce, când Aszemberg îl înştiinţa prin căpetenia străjilor că vrea să-l vadă neapărat.</p>
                  <p rend="justify">După o clipă, intră în încăperea regelui însoţit de un rotmistru de dragoni. Carol, care avea ochiul ager şi o ţinere de minte atât de bună, încât îşi ştia aproape toţi oştenii, îl recunoscu îndată pe rotmistru.</p>
                  <p rend="justify">—  Ei, ce-i nou, Freed? întrebă. Dubois s-a întors?</p>
                  <p rend="justify">—  Dubois a fost ucis! răspunse Freed.</p>
                  <p rend="justify">Regele se tulbură; abia acum băgă de seamă că rotmistrul arăta ca scos din mormânt şi avea hainele sfâşiate.</p>
                  <p rend="justify">—  Şi dragonii? întrebă iarăşi. Cele două polcuri?</p>
                  <p rend="justify">—  Tăiaţi până la unul. Doar eu am fost lăsat în viaţă! Obrazul oacheş al regelui se întunecă şi mai mult;</p>
                  <p rend="justify">Îşi potrivi buclele părului deasupra urechilor.</p>
                  <p rend="justify">—  Cine-a făcut una ca asta?</p>
                  <p rend="justify">—  Czarniecki!</p>
                  <p rend="justify">Carol Gustav tăcu şi privi uimit la Aszemberg care clătina din cap de parcă vroia să repete:</p>
                  <p rend="justify">—  Czarniecki! Czarniecki! Czarniecki!</p>
                  <p rend="justify">—  Toate acestea sunt de necrezut! rosti regele după o clipă. L-ai văzut cu ochii tăi?</p>
                  <p rend="justify">—  Aşa cum te văd şi pe măria ta. Mi-a poruncit să-ţi aduc închinăciune şi să-ţi spun că va trece iarăşi Vistula, apoi va porni, pe urmele noastre. Nu ştiu dacă a spus adevărul.</p>
                  <p rend="justify">—  Bine! zise regele. Are mulţi oameni?</p>
                  <p rend="justify">—  N-am putut să-mi dau seama prea bine, dar vreo patru mii am văzut chiar eu, iar dincolo de pădure se zăreau alte pâlcuri de călăreţi. Ne-au înconjurat lângă Krasiczyn; polcovnicul Dubois se abătuse înadins din drum şi pornise într-acolo, fiindcă avea ştire că nu ştiu ce oameni se găseau în acel loc. Acum socotesc că Czarniecki ne-a trimis cu bună ştiinţă această veste, ca să ne atragă în capcană. Afară de mine, n-a mai rămas nimeni cu viaţă. Ţăranii i-au ucis pe cei răniţi, iar eu am scăpat ca prin minune!</p>
                  <p rend="justify">—  Omul ăsta a făcut tovărăşie cu diavolul, spuse regele, ducându-şi mâna la frunte. Să se refacă atât de repede după asemenea înfrângere şi să ne calce iarăşi pe grumaz! Hm, asta nu stă în puterea unui om!</p>
                  <p rend="justify">—  S-a întâmplat aşa cum a prevăzut mareşalul Wittemberg! îl întrerupse Aszemberg.</p>
                  <p rend="justify">Regele răbufni:</p>
                  <p rend="justify">—  Când e vorba de ce-o să fie, vă pricepeţi cu toţii, dar nici unul dintre voi nu e în stare să-mi dea un sfat bun!</p>
                  <p rend="justify">Aszemberg păli şi tăcu. Când era vesel, Carol Gustav părea plămădit numai din bunătate, dar când îşi încrunta sprânceana, stârnea o spaimă fără margini printre cei din preajma lui şi nici păsările nu se ascund de vultur, cum se ascundeau de el până şi ghinărarii cei mai vârstnici şi cu meritele cele mai mari.</p>
                  <p rend="justify">De astă dată se stăpâni repede şi-l întrebă din nou pe rotmistrul Freed:</p>
                  <p rend="justify">—  Cum arată oştenii lui Czarniecki?</p>
                  <p rend="justify">—  Am văzut câteva steaguri grozave, cum e de obicei călărimea lor.</p>
                  <p rend="justify">—  Sunt cele care ne-au atacat la Gołab cu atâta furie. Trebuie să fie polcuri vechi. Şi Czarniecki e vesel, încrezător în steaua lui?</p>
                  <p rend="justify">—  Atât de încrezător, de parcă el ar fi învins la Gołab. Acum le-a sporit curajul şi mai mult, fiindcă au uitat de înfrângerea de la Gołab şi se laudă cu izbânda de la Krasiczyn. Măria ta, am repetat întocmai tot ce mi-a poruncit Czarniecki să-ţi spun, dar la plecare s-a apropiat de mine o căpetenie, un om uriaş, şi mi-a zis că el este cel care l-a biruit în luptă dreaptă pe neuitatul Gustav Adolf! A rostit multe vorbe de ocară şi împotriva măriei tale, iar ceilalţi i-au ţinut isonul. Atât de mult se umfla în pene! Am plecat în ameninţările şi batjocura tuturor.</p>
                  <p rend="justify">—  Să lăsăm asta! răspunse Carol Gustav. Lucrul de căpetenie este că Czarniecki nu este învins şi şi-a adunat oştirea. De aceea, trebuie să înaintăm repede şi să-l ajungem din urmă pe acest Darius al polonezilor. Domniile voastre puteţi pleca. Spuneţi oştenilor că polcurile acelea au pierit de mâna ţăranilor prin satele aprinse. Mergem înainte!</p>
                  <p rend="justify">Aszemberg şi rotmistrul ieşiră, Carol Gustav rămase singur. O vreme se adânci în gânduri. Se putea oare ca biruinţa de la Gołab să nu aducă nici un folos, să nu schimbe nimic, stârnind doar o îndârjire şi mai mare printre duşmani?</p>
                  <p rend="justify">Faţă de oşteni şi de ghinărari, Carol Gustav se arăta totdeauna sigur de sine şi încrezător în viitor, dar când rămânea singur şi începea să se gândească la acest război care părea atât de lesnicios, iar acum devenea din ce în ce mai trudnic, îl năpădeau îndoielile. Toate întâmplările i se înfăţişau într-o lumină ciudată. Deseori nu mai vedea nici o ieşire, neputând să-i întrevadă sfârşitul. Uneori i se părea că este ca omul care, păşind de pe mal în apa mării, simte că se cufundă tot mai adânc şi în curând îi va fugi pământul de sub picioare.</p>
                  <p rend="justify">Dar regele suedez credea în stele, aşa că se apropie şi acum de fereastră, ca să se uite la aceea pe care şi-o alesese, la aceea care ocupa locul cel mai de sus în Carul sau Ursa Mare şi lumina cel mai puternic. Cerul era senin, astfel că şi în acea clipă strălucea orbitor, făcând ape albastre şi roşii; dar hăt departe, pe granatul întunecat al cerului, înnegrea un nor singuratic în formă de şarpe, din care creşteau parcă braţele sau ramurile unui monstru al mării, ce se apropia treptat de steaua regelui.</p>
               </div>
               <div type="div3">
                  <head>Capitolul II.</head>
                  <p rend="justify">În ziua următoare, dis-de-dimineaţă, regele plecă mai departe şi ajunse la Lublin. Aici, primind vestea că jupân Sapieha îl respinsese pe Bogusław şi se apropia cu o oaste însemnată, îl lăsă în plata Domnului şi, întărind garnizoana de la Lublin, porni mai departe.</p>
                  <p rend="justify">Scopul cel mai apropiat al campaniei era acum Zamość, deoarece dacă ar fi izbutit să cucerească o fortăreaţă atât de puternică, ar fi dobândit o bază de neclintit pentru a duce războiul mai departe şi asemenea foloase, încât ar fi putut aştepta cu încredere sfârşitul luptelor. Despre Zamość umblau tot felul de zvonuri. Polonezii, care-i rămăseseră credincioşi lui Carol Gustav, susţineau că este cea mai puternică fortăreaţă din Republică, aducând ca dovadă faptul că rezistase tuturor forţelor lui Chmielnicki.</p>
                  <p rend="justify">Dar pentru că regele suedez observase că polonezii nu se prea pricepeau la cetăţile întărite, socotindu-le drept puternice pe acelea care în alte ţări erau de mâna a treia şi, pe de altă parte, ştia că nici o fortăreaţă nu avea din belşug cele necesare apărării, adică ziduri bine întreţinute, încăperi subpământene şi arme, nu-şi făcea griji nici în privinţa cetăţii Zamość. Conta mult şi pe slava numelui său, pe faima de căpetenie neînvinsă, în sfârşit, pe negocieri. Până atunci Carol Gustav dobândise mai mult prin înţelegerile pe care putea să le încheie oricare magnat în această Republică sau cel puţin îşi îngăduia să le încheie, decât prin forţa armelor. Aşadar, ca un om iscusit, căruia îi plăcea să ştie cu cine are de-a face, aduna cu sârg orice ştire despre stăpânul de la Zamość. Se interesa de obiceiurile lui, de înclinaţiile, mintea şi curajul lui.</p>
                  <p rend="justify">Jan Sapieha, care pe atunci îşi mânjise numele şi prin trădare, spre durerea voievodului de Witebsk, îi împărtăşi regelui cele mai multe lămuriri în privinţa starostelui de Kałuża. Petreceau ceasuri întregi la sfat. Dealtfel, Sapieha nu credea că regele l-ar putea câştiga uşor pe stăpânul de la Zamość.</p>
                  <p rend="justify">—  Nu trebuie ispitit cu bani, spuse Jan, pentru că are avuţii nemăsurate. De ranguri nu-i pasă şi nu s-a zbătut niciodată să le capete, nu le-a vrut nici măcar atunci când i s-au oferit singure. Cât despre titluri, l-am auzit chiar eu certându-l pe de Noyers, pisarul reginei, pentru că îi spusese: Mon prince! „Eu nu sunt prince, i-a zis, dar am avut şi arhiduci în temniţele de la Zamość.” E drept, nu el îi avusese, ci bunicul lui, supranumit cel Mare în ţara noastră.</p>
                  <p rend="justify">—  Să-mi deschidă porţile cetăţii şi am să-i ofer ceva ce nici un rege polonez n-ar fi în stare să-i ofere.</p>
                  <p rend="justify">Nu se cuvenea ca Sapieha să-l întrebe despre ce era vorba, aşa că privi curios la Carol Gustav care-i înţelese nedumerirea şi răspunse potrivindu-şi ca de obicei şuviţele deasupra urechilor:</p>
                  <p rend="justify">—  Am să-i ofer ţinutul Lublinului ca principat independent; cred că se va lăsa ademenit de coroană. Nici unul din voi nu s-ar putea împotrivi unei astfel de ispite, nici chiar noul voievod de Wilno.</p>
                  <p rend="justify">—  Nemărginită este dărnicia măriei tale! răspunse Sapieha nu fără anume batjocură în glas.</p>
                  <p rend="justify">Iar Carol îi răspunse cu nepăsarea-i de totdeauna:</p>
                  <p rend="justify">—  I-l dau pentru că nu e al meu.</p>
                  <p rend="justify">Sapieha clătină din cap.</p>
                  <p rend="justify">—  Nu e însurat şi n-are feciori. Coroana o poftesc aceia care pot s-o lase moştenire urmaşilor.</p>
                  <p rend="justify">—  Atunci domnia ta ce mă sfătuieşti să fac?</p>
                  <p rend="justify">—  Eu aş fi de părere că s-ar putea câştiga mai mult măgulindu-l. Nu e prea ager la minte şi ar putea fi îmbrobodit fără greutate. Trebuie să i se spună că liniştea Republicii se află în mâinile lui, trebuie convins că numai el poate s-o ferească de război, de nenorocirile de tot felul şi înfrângerile viitoare, deschizând porţile cetăţii. Dacă peştele va înghiţi nada, vom pătrunde şi noi în fortăreaţă, altminteri nu!</p>
                  <p rend="justify">—  Mai rămân tunurile ca cel mai puternic argumentum!</p>
                  <p rend="justify">—  Hm, la asemenea argumenta cei de la Zamość vor avea cu ce să răspundă. Acolo nu duc lipsă de tunuri grele, pe când noi ar trebui să le aducem abia de acum încolo, iar când va începe dezgheţul va fi cu neputinţă.</p>
                  <p rend="justify">—  Am auzit că pedestraşii sunt de mâna întâi, dar călărime n-au.</p>
                  <p rend="justify">—  De călărime e nevoie numai la câmp deschis şi pe urmă, de vreme ce Czarniecki n-a fost zdrobit, cum s-a arătat, putea să le trimită un steag, două, ca să le aibă la îndemână.</p>
                  <p rend="justify">—  Domnia ta vezi numai greutăţi peste tot.</p>
                  <p rend="justify">—  În schimb, am încredere în steaua norocoasă a măriei tale! răspunse Sapieha.</p>
                  <p rend="justify">Jupân Jan avea dreptate, prevăzând că Czarniecki trimisese la Zamość călărimea de care apărătorii aveau nevoie pentru a se apropia de vrăjmaş şi a lua prinşi. La drept vorbind, jupân Zamoyski avea şi aşa destulă şi nu-i mai trebuia ajutor, dar castelanul de Kiev trimisese înadins la Zamość cele două steaguri care suferiseră cel mai mult la Gołab, pe cel din Lauda şi al lui Szemberk, ca să se odihnească în fortăreaţă, să-şi refacă puterile şi să-şi schimbe caii istoviţi. Jupân Sobiepan le primi cu braţele deschise, iar când află cu ce viteji avea de-a face, le lăudă isprăvile şi îi copleşi cu daruri, poftindu-i în fiecare seară la masa lui.</p>
                  <p rend="justify">Cine poate să înfăţişeze înduioşarea prinţesei Gryzelda la vederea lui Skrzetuski şi a lui Wołodyjowski, polcovnici de frunte ai marelui Jarema. Îi căzură amândoi la picioare, vărsând lacrimi bogate la vederea fostei stăpâne, care nu se putea stăpâni să nu plângă şi ea. Câte amintiri îi uneau de pe vremea petrecută la Lubnie, când soţul ei, slava şi fala neamului, în plinătatea puterii, stăpânea acel ţinut sălbatic şi puternic, îngrozindu-i pe barbari, asemenea lui Jupiter, când îşi încrunta sprânceana. Nu era prea mult de atunci, dar ce mai rămăsese oare? Stăpânitorul se afla în mormânt, barbarii încălcaseră ţara, iar văduva lui Wiśniowiecki stătea pe cenuşa fericirii şi măreţiei de altădată, trăind în tristeţe şi rugăciuni.</p>
                  <p rend="justify">În acele amintiri dulceaţa se împletea cu amărăciunea, astfel că gândurile celor trei se întorceau cu bucurie spre trecut. Vorbiră dar despre viaţa de altădată, despre locurile pe care ochii lor n-aveau să le mai vadă niciodată, despre vechile războaie, în sfârşit, despre timpurile de astăzi, timpuri ale nenorocirii şi mâniei lui Dumnezeu.</p>
                  <p rend="justify">—  Dacă trăia prinţul nostru, spuse Skrzetuski, alta ar fi fost soarta Republicii. Cazacii ar fi fost învinşi, ţinuturile de dincolo de Nipru ar fi rămas ale Republicii, iar suedezii şi-ar fi găsit potrivnicul care să-i zdrobească. Dumnezeu le-a rânduit pe toate, cum i-a fost voia, ca să ne pedepsească pentru păcatele noastre.</p>
                  <p rend="justify">—  Deie Domnul să-l reînvie pe apărător în jupân Czarniecki! rosti prinţesa Gryzelda.</p>
                  <p rend="justify">—  Aşa se va întâmpla! strigă Wołodyjowski. Aşa cum prinţul nostru îi întrecea pe toţi stăpânitorii cu un cap, tot aşa şi el nu seamănă cu nici una dintre celelalte căpetenii. Eu îi cunosc pe cei doi hatmani ai coroanei şi pe cel al Lituaniei, jupân Sapieha. Sunt războinici mari, dar în jupân Czarniecki e ceva neobişnuit, parcă-i vultur, nu om. Pare blând, dar toţi se tem de el; până şi jupân Zagłoba îşi uită de glume când se află înaintea lui. Şi cum ştie să conducă oastea, cum o aşează, întrece orice închipuire! Altminteri nu se poate, Republica va avea în el un mare oştean.</p>
                  <p rend="justify">—  Soţul meu, care l-a cunoscut pe vremea când Czarniecki era polcovnic, i-a prezis încă de atunci un viitor măreţ, spuse prinţesa.</p>
                  <p rend="justify">—  Se zvonea că-şi caută soţie la curtea noastră, strecură Wołodyjowski.</p>
                  <p rend="justify">—  Nu-mi aduc aminte să fi fost vorba de aşa ceva! răspunse prinţesa.</p>
                  <p rend="justify">Nici n-avea cum să-şi amintească, fiindcă nu era adevărat, iar Wołodyjowski scornise totul ca să aducă vorba despre jupâniţele din preajma prinţesei şi să afle ceva despre Anna Borzobohata. Socotea că nu se cuvine să întrebe de-a dreptul, căci şi-ar fi îngăduit astfel prea mult faţă de prinţesă. Dar viclenia nu-i izbuti. Prinţesa îşi întoarse iarăşi gândurile la soţul ei şi la războaiele cu cazacii, iar micul cavaler îşi spuse: „Numai Dumnezeu ştie de când nu mai e pe lume Anusia!” Şi nu mai întrebă de ea.</p>
                  <p rend="justify">Putea să-i întrebe pe ceilalţi polcovnici, dar mintea lui, ca şi a celorlalţi, era ocupată cu altceva. Podghiazurile dădeau zilnic de ştire că suedezii sunt tot mai aproape, aşa că se pregăteau de apărare. Skrzetuski şi Wołodyjowski, polcovnici care-i cunoşteau pe suedezi şi luptaseră cu ei, căpătară însărcinări pe ziduri. Jupân Zagłoba îi încuraja şi le povestea despre vrăjmaş, acelora care nu-i văzuseră până atunci, iar din aceştia erau destui printre oştenii lui Zamoyski, deoarece suedezii nu ajunseseră niciodată până la Zamość.</p>
                  <p rend="justify">Zagłoba îl ghici dintr-o privire pe starostele de Kałuża, iar acesta, la rândul lui, îl îndrăgi peste poate, şi-i cerea sfatul în toate, mai ales când află de la prinţesa Gryzelda că, la vremea lui, însuşi prinţul Jeremi ţinea la jupân Zagłoba şi-l numea vir incomparabilis. Aşa că în fiecare zi, la masă, ascultau cu toţii, iar jupân Zagłoba istorisea despre vremurile mai vechi şi mai noi, despre războaiele cu cazacii şi despre trădarea lui Radziwiłł, despre jupân Sapieha pe care-l scosese la lumină.</p>
                  <p rend="justify">—  L-am sfătuit, spuse, să-şi pună sămânţă de cânepă în buzunare şi să ronţăie fără grabă. Ei bine, domniile voastre, aflaţi că i-a intrat în obicei şi acum scoate mereu câte o boabă, o aruncă în gură, o sparge, mănâncă miezul şi aruncă coaja. Şi noaptea, când se trezeşte, face la fel. Din această pricină i s-a ascuţit mintea, de nu-l mai recunosc nici cei mai apropiaţi.</p>
                  <p rend="justify">—  Cum aşa? întrebă starostele de Kałuża.</p>
                  <p rend="justify">—  În sămânţa de cânepă se găseşte oleum, care ajunge şi în capul celui care mănâncă.</p>
                  <p rend="justify">—  Bătu-te-ar să te bată, domnia ta! se minună unul dintre polcovnici.</p>
                  <p rend="justify">—  Păi. uleiul ajunge în burtă, nu în cap.</p>
                  <p rend="justify">—  Est modus în rebus! răspunse Zagłoba. Trebuie să bei cit mai mult vin, şi oleum, fiind mai uşor, se va aduna întotdeauna la suprafaţă, iar vinul, care şi aşa se urcă la cap, va ridica şi această licoare preţioasă. Taina asta o cunosc de la hospodarul Lupu, după care, cum ştiţi şi domniile voastre, moldovenii vroiau să mă urce pe tron, dar sultanul nevrând ca hospodarii să aibă urmaşi, mi-a pus o condiţie cu care nu m-am putut împăca.</p>
                  <p rend="justify">—  Gândesc că şi domnia ta ai ronţăit multă sămânţă de cânepă?! spuse Sobiepan.</p>
                  <p rend="justify">—  Eu n-am avut nevoie, dar pe domnia ta te sfătuiesc să înfuleci cât mai multă, răspunse Zagłoba.</p>
                  <p rend="justify">Auzind aceste vorbe cutezătoare, unii se temură că starostele de Kałuża le va pune la inimă, dar el, fie că nu înţelese cu adevărat, fie că se prefăcu a nu înţelege, destul că se mulţumi să zâmbească şi întrebă:</p>
                  <p rend="justify">—  Sămânţa de cânepă nu poate fi înlocuită de cea de floarea-soarelui?</p>
                  <p rend="justify">—  Ba poate, consimţi Zagłoba, dar uleiul de floarea-soarelui e mai greu, aşa că trebuie să bei un vin mai tare decât cel pe care-l bem noi acum.</p>
                  <p rend="justify">Starostele înţelese unde bate, se înflăcără şi porunci îndată să se aducă cele mai bune vinuri. Se bucurară cu toţii în inima lor şi voioşia se răsfrânse pe toate feţele. Băură şi închinară în sănătatea regelui, a gazdei şi a lui jupân Czarniecki. Jupân Zagłoba era cum nu se poate mai vesel şi nu mai lăsa pe nimeni să vorbească. Povesti pe larg despre lupta de la Gołab, unde se ţinuse într-adevăr bine, căci slujind în steagul laudanian, nu putea face altfel. Şi pentru că se ştia de moartea grafului Waldemar de la prinşii suedezi din polcurile lui Dubois, jupân Zagłoba şi-o puse fireşte în seama lui.</p>
                  <p rend="justify">—  Cu totul altfel s-ar fi sfârşit bătălia, spuse, dacă n-aş fi plecat cu o zi înainte la Baranów, la canonicul de acolo. De aceea Czarniecki, neştiind unde mă aflu, n-a mai putut să-mi ceară sfatul. Poate că şi suedezii au auzit de acel canonic, pentru că are un mied straşnic, şi au pornit fără zăbavă spre Gołab. Când m-am întors, era prea târziu; venea regele şi trebuia să lovim numaidecât. Am intrat în suedezi ca în fum, dar ce să-i faci dacă şleahticii vor să-l jignească pe vrăjmaş, întorcându-se cu spatele la el. Nu ştiu cum o să se descurce Czarniecki fără mine.</p>
                  <p rend="justify">—  O să se descurce! N-ai grijă, domnia ta! îl linişti Wołodyjowski.</p>
                  <p rend="justify">—  Da, dar numai pentru că regele suedez vrea mai degrabă să vie după mine la Zamość, decât să-l caute pe el dincolo de Vistula. Nu tăgăduiesc, Czarniecki e un bun oştean, dar când începe să-şi răsucească barba şi să privească cu ochii lui de râs, până şi oştenii din steagurile de elită se socotesc nişte dragoni de rând. Nici că-i pasă de ranguri, aţi văzut şi domniile voastre când a poruncit să-l târască pe medean, legat de cai, pe jupân Zyrski, om de seamă, numai pentru că n-a ajuns cu podghiazul până unde avea porunca. Cu şleahticul, domniile voastre, trebuie să te porţi părinteşte, nu aşa cum te porţi cu dragonii. Dacă-i spui: „Frate, binevoieşte şi du-te”, dacă-l înduioşezi amintindu-i de ţară şi slavă, merge mai departe decât un dragon care slujeşte pentru leafă.</p>
                  <p rend="justify">—  Şleahticul e una, iar războiul e alta! zise starostele.</p>
                  <p rend="justify">—  Ai ticluit-o foarte bine, domnia ta! răspunse Zagłoba.</p>
                  <p rend="justify">—  Jupân Czarniecki o să-l înveţe minte în cele din urmă pe Carolus! observă Wołodyjowski. Am luat parte la multe războaie şi ştiu ce spun.</p>
                  <p rend="justify">—  Mai întâi o să-l învăţăm noi minte la Zamość! răspunse starostele de Kałuża sumeţindu-se grozav, holbându-şi ochii şi punându-şi mâinile în şolduri.</p>
                  <p rend="justify">—  Ptiu! Ce să mai vorbim, ai? Pe cine-l poftesc în ospeţie, aceluia îi deschid uşa. Nu-i aşa?</p>
                  <p rend="justify">Şi starostele începu să-şi umfle pieptul şi mai avan şi să lovească masa cu genunchii, să se încline şi să dea din cap, să se grozăvească, să privească crunt în jur şi să vorbească după cum îi era obiceiul cu o nepăsare cam din topor:</p>
                  <p rend="justify">—  Ce-mi pasă mie! El e stăpân în Suedia, iar Zamoyski Sobiepan la Zamość. Eques polonus sum{2}, nimic măi mult, ce? Dar sunt la mine acasă. Eu sunt Zamoyski, iar el e regele suedez. iar Maksymilian era al Austriei, nu? Dacă vine, n-are decât să poftească. O să vedem! Pentru el Suedia e prea mică, dar mie îmi ajunge Zamość şi n-am să i-l dau lui!</p>
                  <p rend="justify">—  Domniile voastre, e tare plăcut să auzi asemenea vorbe iscusite şi să vezi simţăminte atât de vrednice! exclamă jupân Zagłoba.</p>
                  <p rend="justify">—  Zamoyski e Zamoyski! răspunse starostele de Kałuża bucuros de laudă. Nu m-am ploconit niciodată şi n-o să mă ploconesc nici acum. ma foi! Nu dau cetatea şi basta!</p>
                  <p rend="justify">—  În sănătatea gazdei! tunară polcovnicii.</p>
                  <p rend="justify">—  Vivat! Vivat!</p>
                  <p rend="justify">—  Jupâne Zagłoba! strigă starostele. Pe regele suedez nu-l las să intre, iar pe domnia ta nu te las să ieşi din Zamość!</p>
                  <p rend="justify">—  Jupâne staroste, îţi mulţumesc pentru bunăvoinţă, dar domnia ta n-ai să faci una ca asta, deoarece Carolus pe cât ar fi de necăjit de hotărârea dintâi, pe atât s-ar bucura de a doua.</p>
                  <p rend="justify">—  Dă-mi cuvântul că după război vei veni la mine!</p>
                  <p rend="justify">—  Îl dau.</p>
                  <p rend="justify">Petrecură multă vreme, până când somnul începu să-i moleşească pe cavaleri, aşa că se duseră la culcare; în curând aveau să înceapă nopţile de veghe, pentru că suedezii erau aproape şi străjile dinainte puteau să se ivească dintr-o clipă în alta.</p>
                  <p rend="justify">—  Într-adevăr, unul ca ăsta nu va preda cetatea! spuse Zagłoba, întorcându-se la cvartirul său cu cei doi Skrzetuski şi Wołodyjowski. Aţi văzut, domniile voastre, ce repede ne-am împrietenit. O s-o ducem bine la Zamość, şi eu şi domniile voastre. Mă potrivesc atât de bine cu starostele, ca sacul cu petecul. E un magnat bun. Hm! Dacă ar fi briceagul meu şi l-aş purta la cingătoare, l-aş da de multe ori pe gresie, că e cam tocit. Dar e om bun şi nu va trăda, ca mişeii de la Birże. Aţi băgat de seamă cum, se îndeasă, magnaţii spre bătrânul Zagłoba. Nu mai ştiu cum să scap de ei. N-am apucat să mă descotorosesc bine de Sapieha, că s-a ivit altul. Dar pe ăsta am să-l înstrunez ca pe o cobză şi o să le zdrăngănesc suedezilor asemenea cântece, de-o să dănţuiască de moarte la Zamość. O să-i întorc ca pe orologiul de la Gdańsk, ca să cânte.</p>
                  <p rend="justify">Vorbirea le fu întreruptă de larma oraşului, care ajungea până la ei. După o clipă, o căpetenie pe care o cunoştea trecu repede pe lângă ei.</p>
                  <p rend="justify">—  Stai! strigă Wołodyjowski. Ce-i acolo?</p>
                  <p rend="justify">—  De pe ziduri se vede o jarişte de foc. Arde Sczebrzeszyn! Suedezii sunt aproape!</p>
                  <p rend="justify">—  Să mergem pe ziduri, domniile voastre! propuse Skrzetuski.</p>
                  <p rend="justify">—  Duceţi-vă. Între timp eu am să trag un pui de somn, că mâine trebuie să fiu odihnit! răspunse Zagłoba.</p>
               </div>
               <div type="div3">
                  <head>Capitolul III.</head>
                  <p rend="justify">În aceeaşi noapte, jupân Wołodyjowski plecă în fruntea unui podghiaz să cerceteze duşmanul şi se întoarse spre dimineaţa, aducând vreo zece-cincisprezece prinşi. Aceştia adeveriră că regele se găsea la Sczebrzeszyn şi în curând avea să vie la Zamość.</p>
                  <p rend="justify">Starostele de Kałuża se bucură de această veste, pentru că se înflăcărase şi dorea tare mult să-şi încerce tunurile şi tăria zidurilor împotriva suedezilor. Pe de altă parte, se gândea, şi pe bună dreptate, că deşi ar fi fost silit să se supună în cele din urmă, avea să stăvilească luni întregi puterea suedeză, timp în care Jan Kazimierz putea să-şi adune oştirea, să aducă urdia în ajutor şi să pregătească pretutindeni o apărare îndârjită şi biruitoare.</p>
                  <p rend="justify">—  Acum mi se iveşte prilejul, spuse cu mare curaj în sfatul de război, să aduc mari foloase ţării şi regelui De aceea vă spun domniilor voastre că voi arunca cetatea în aer, înainte ca suedezii să pună piciorul înăuntru. Vor să-l ia pe Zamoyski cu sila. Prea bine! N-au decât să încerce! O să vedem care pe care! Gândesc că domniile voastre mă veţi ajuta cu tot sufletul,</p>
                  <p rend="justify">—  Suntem gata să murim alături de înălţimea ta! răspunseră căpeteniile în cor.</p>
                  <p rend="justify">—  Numai să ne împresoare, spuse Zagłoba, fiindcă ar putea s-o lase baltă. Domniile voastre, aşa cum mă vedeţi, voi conduce cea dintâi ieşire asupra duşmanului!</p>
                  <p rend="justify">—  Eu merg cu unchiul! sări Roch Kowalski. Mă voi repezi asupra regelui!</p>
                  <p rend="justify">—  Acum pe ziduri! porunci starostele de Kałuża. Porniră cu toţii. Zidurile parcă înfloriseră de mulţimea oştenilor. Polcurile de pedestraşi de mâna întâi, cum nu mai erau alţii în toată Republica, stăteau în aşteptare unul lângă altul cu muschetele în mână şi cu privirile îndreptate spre câmpie. Prea puţini străini se aflau printre ei, doar câţiva prusieni şi franţuji, cei mai mulţi fiind ţărani de pe moşiile starostelui. Flăcăi zdraveni, arătoşi, care, îmbrăcaţi în tunici colorate şi muştruluiţi după moda străină, se băteau tot atât de bine ca şi cei mai buni oşteni ai lui Cromwel. Dovedeau multă bărbăţie mai ales atunci când, după ce trăgeau, se aruncau în lupta piept la piept. Acum îi aşteptau cu nerăbdare pe suedezi, amintindu-şi de izbânzile asupra lui Chmielnicki. La tunuri, ale căror gâturi lungi se întindeau curioase parcă spre câmpuri, slujeau îndeosebi flamanzii, foarte pricepuţi la asemenea treabă. În afara fortăreţei, de cealaltă parte a şanţului de apărare, dădeau târcoale steagurile de călărime uşoară, aflate sub ocrotirea tunurilor şi cu adăposturi sigure, care puteau să se năpustească în orice clipă acolo unde era nevoie.</p>
                  <p rend="justify">Starostele de Kałuża făcu înconjurul zidurilor în armură lăcuită, cu buzduganul aurit în mână şi întrebând mereu:</p>
                  <p rend="justify">—  Ei, nu se văd încă?</p>
                  <p rend="justify">Era destul de greu să se vadă ceva, fiindcă în văzduh se ridicase o abureală uşoară. Abia spre ceasurile zece dimineaţa ceaţa începu să coboare. Bolta albastră se limpezi deasupra capetelor, zarea se lumină şi în partea de apus a întăriturilor se auziră strigăte:</p>
                  <p rend="justify">—  Vin! Vin! Iată-i că vin!</p>
                  <p rend="justify">Starostele împreună cu jupân Zagłoba şi cele trei căpetenii care-i ascultau poruncile urcară degrabă pe un pinten înaintat al zidurilor, de unde se vedea până departe, şi începură să se uite cu ocheanul. Deasupra pământului se aşterneau încă fâşii pâcloase, dar oştile suedeze, care se îndreptau spre Wielącza, păreau că se cufundă până la genunchi în ceaţă; parcă ieşeau din întinsura apelor revărsate. Polcurile mai apropiate se vedeau bine, astfel că ochiul putea desluşi pedestrimea, care înainta în şiruri lungi, şi cetele raitierilor; cele mai depărtate, în schimb, semănau cu nişte trâmbe de praf întunecate care se rostogoleau spre oraş. Treptat, polcurile, tunurile şi călărimea se înmulţiră.</p>
                  <p rend="justify">Priveliştea era minunată. Deasupra fiecărui pătrat de pedestraşi se înălţa încă unul, alcătuit din suliţe; printre ele fluturau flamuri de culori felurite, cele mai multe albastre cu mici albe şi albastre, cu lei aurii. Se apropiau din ce în ce mai mult. Pe ziduri era linişte, aşa că se auzeau scârţâitul roţilor, scrâşnetul armurilor, tropotul cailor şi murmurul înăbuşit al glasurilor omeneşti. Ajungând la două bătăi de falconet{3} începură să se desfăşoare înaintea fortăreţei. Câteva pătrate de pedestraşi se sfărâmară în grupuri învălmăşite. Se pregăteau pesemne să întindă corturile şi să sape şanţuri.</p>
                  <p rend="justify">—  Uite că au venit! spuse starostele.</p>
                  <p rend="justify">—  Au venit, câinii! răspunse Zagłoba.</p>
                  <p rend="justify">—  Am putea să-i numărăm pe degete, om cu om.</p>
                  <p rend="justify">—  Un războinic cu experienţă ca mine n-are nevoie să-i mai numere, e destul să arunce o privire. Sunt zece mii de călăreţi şi opt mii de pedestraşi cu tunari cu tot. Dacă am greşit cu un singur om sau măcar cu un cal, sunt gata să-mi plătesc greşeala cu toată averea mea.</p>
                  <p rend="justify">—  Cum poţi fi atât de sigur, domnia ta?</p>
                  <p rend="justify">—  Zece mii de călăreţi şi opt mii de pedestraşi, pe sănătatea mea! Cu ajutorul lui Dumnezeu, nădăjduiesc că vor pleca mult mai puţini, numai să conduc eu o năvală asupra lor.</p>
                  <p rend="justify">—  Domnia ta, auzi, cântă!</p>
                  <p rend="justify">Trâmbiţaşii şi toboşarii ieşiră într-adevăr înaintea polcurilor şi răsună un cântec de luptă. În sunetele lui se apropiau polcurile mai depărtate şi înconjurau oraşul, în cele din urmă, din mulţime se desprinseră vreo cincisprezece călăreţi. La jumătatea drumului legară năfrămi albe în vârful spadelor şi începură să le fluture.</p>
                  <p rend="justify">—  O solie! spuse Zagłoba. Am văzut că la Birże hoţomanii ăştia au venit la fel de semeţi şi se ştie cum s-a isprăvit.</p>
                  <p rend="justify">—  Zamość nu e Birże, iar eu nu sunt voievodul de Wilno! răspunse starostele.</p>
                  <p rend="justify">Între timp, ceilalţi se apropiară de poartă. În curând veni la staroste o căpetenie şi-i spuse că jupân Jan Sapieha doreşte să-l vadă în numele regelui suedez şi să stea de vorbă cu el.</p>
                  <p rend="justify">Starostele îşi puse mâinile în şolduri, începu să se mute de pe un picior pe altul, să-şi umfle pieptul şi, în sfârşit, spuse fălos:</p>
                  <p rend="justify">—  Spune-i lui jupân Sapieha că Zamoyski nu vorbeşte cu trădătorii. Dacă regele suedez pofteşte să vorbească cu mine, să-mi trimită un suedez sadea, nu un polonez, fiindcă polonezii care-i slujesc pe suedezi sunt vrednici să vie cu solie la câinii mei, cu care sunt de-o seamă!</p>
                  <p rend="justify">—  Pe viul Dumnezeu, ăsta respons! strigă Zagłoba cu înflăcărare neprefăcută.</p>
                  <p rend="justify">—  Să-i ia toţi dracii! urmă starostele încurajat de propriile cuvinte şi de laudă. Ia te uită, o să mă port cu mănuşi cu ei?</p>
                  <p rend="justify">—  Domnia ta, îngăduie-mi să-i duc eu acest respons! se rugă Zagłoba.</p>
                  <p rend="justify">Şi fără să mai aştepte, porni cu căpetenia în întâmpinarea lui jupân Jan; pesemne că nu-i repetă numai cuvintele starostelui, ci mai adăugă vreo vorbă de duh şi din partea lui, fiindcă jupân Sapieha întoarse calul în loc de parcă căzuse trăsnetul înaintea lui şi, trăgându-şi căciula peste urechi, plecă înapoi.</p>
                  <p rend="justify">De pe ziduri şi din steagul de călărime care se afla în faţa porţii îl însoţiră strigătele:</p>
                  <p rend="justify">—  La temniţă cu vânzătorii şi slugile ovreilor! Huideo! huideo l.</p>
                  <p rend="justify">Sapieha se opri înaintea regelui, palid şi cu buzele strânse. Regele era descumpănit şi el, căci cetatea îi înşelase speranţele. După câte i se spuseseră, se aştepta să găsească cel mult un oraş cu o putere de împotrivire egală cu a Cracoviei sau cu cea de la Poznań şi din alte oraşe pe care le cucerise. Când colo se afla în faţa unei fortăreţe puternice, care le amintea pe cele din Danemarca şi Niderlanda; nici gând s-o cucerească fără tunurile cele mari de asediu.</p>
                  <p rend="justify">—  Ce-i acolo? întrebă, văzându-l pe Sapieha.</p>
                  <p rend="justify">—  Nimic! Starostele nu vrea să stea de vorbă cu polonezii aflaţi în slujba măriei tale. Şi-a trimis măscăriciul, care ne-a aruncat vorbe de ocară atât de cumplite, încât mi-e şi ruşine să le repet.</p>
                  <p rend="justify">—  Mi-e totuna cu cine vrea să vorbească, numai să vorbească. În lipsa altor argumenta, îmi rămân cele de fier, iar acum i-l trimit pe Forgell.</p>
                  <p rend="justify">După vreo jumătate de ceas, Forgell, însoţit numai de suedezi, se afla înaintea porţii. Lanţurile sloboziră încet podul peste şanţul cu apă şi ghinărarul intră în cetate în mijlocul unei tăceri adânci. Nici el şi nici însoţitorii lui nu erau legaţi la ochi; se vede că starostele vroia ca trimisul să se uite peste tot şi să-i povestească regelui. Îl primi cu asemenea fală, ca pe un prinţ de sânge, şi stârni într-adevăr uimirea, deoarece magnaţii suedezi n-aveau nici a douăzecea parte din bogăţiile de care sc bucurau polonezii, iar starostele era aproape cel mai avut din Republică. De aceea, suedezul viclean se purtă cu el ca şi când regele Carol îl trimisese sol la un monarh asemenea lui; îl numi de la început princeps şi până la sfârşit nu-i zise altfel, deşi Sobiepan îl întrerupse de prima oară:</p>
                  <p rend="justify">—  Nu princeps, eques polonus sum, dar tocmai de aceea sunt deopotrivă cu prinţii!</p>
                  <p rend="justify">—  Luminăţia ta, spuse Forgell, nelăsându-se luat cu vorba. Prealuminatul rege al Suediei şi stăpân – aici îi înşiră toate titlurile – n-a venit aici ca vrăjmaş, ci vorbind de-a dreptul, a venit în ospeţie, vestindu-se astfel prin mine şi nutrind nădejdea, întemeiată socot, că luminăţia ta vei binevoi să deschizi porţile cetăţii pentru el şi oastea lui.</p>
                  <p rend="justify">—  Noi n-avem obiceiul să gonim oaspeţii, chiar dacă aceştia vin nepoftiţi, răspunse jupân Zamoyski. La masa mea se va găsi totdeauna un loc pentru măria sa, fie şi cel de frunte. Aşa că domnia ta spune-i prealuminatului rege că-l poftesc cu bucurie, mai ales că preamăritul Carolus Gustavus este stăpânul Suediei, aşa cum sunt şi eu al cetăţii Zamość. Dar pentru că am slujitori destui, ai văzut şi domnia ta, nu mai e nevoie ca luminăţia sa să-i mai aducă pe ai săi. Altminteri, m-aş gândi că mă socoteşte un sărăntoc şi vrea să mă jignească.</p>
                  <p rend="justify">—  Bine! şopti Zagłoba care sta înapoia starostelui. Iar Sobiepan, sfârşindu-şi vorba, începu să răsufle adânc şi să repete:</p>
                  <p rend="justify">—  Asta e, asta e!</p>
                  <p rend="justify">Forgell îşi muşcă mustaţa, tăcu un răstimp şi începu să vorbească astfel:</p>
                  <p rend="justify">—  Dacă luminăţia ta n-ai îngădui oştirii să intre în cetate, ar fi o dovadă de neîncredere faţă de rege. Sunt omul de credinţă al măriei sale, îi cunosc cele mai tainice gânduri şi am poruncă să-ţi spun, punând chezăşie cuvântul regelui, că nu are de gând să ocupe moşiile lui Zamoyski şi fortăreaţa pentru totdeauna. Dar acum când războiul a izbucnit din nou în această ţară nefericită, când răzvrătirea şi-a ridicat capul, iar Jan Kazimierz, nepăsându-i de nenorocirile care se pot abate asupra Republicii şi urmărindu-şi doar propriul interes, s-a întors iarăşi şi, în unire cu păgânii, luptă împotriva oştilor noastre creştineşti. Regele neînvins şi stăpânul meu a hotărât să-l urmărească până în stepele sălbatice ale tătarilor şi turcilor, vrând numai să reaşeze în această ţară liniştea, domnia dreptăţii şi fericirea, să redea libertatea oamenilor din această Republică strălucită.</p>
                  <p rend="justify">Starostele de Kałuża se lovi cu palma peste genunchi, dar nu răspunse nici un cuvânt, doar Zagłoba şopti:</p>
                  <p rend="justify">—  Diavolul s-a îmbrăcat în odăjdii şi a început să predice.</p>
                  <p rend="justify">—  Această ţară a cunoscut multe binefaceri datorită ocrotirii măriei sale, vorbi mai departe Forgell, dar prealuminatul rege, socotind în inima-i de părinte că tot n-a făcut destul, şi-a părăsit iarăşi provincia prusiană ca să-i vie într-ajutor şi să-l înfrângă pe Jan Kazimierz. Or, pentru ca acest nou război să aibă un sfârşit grabnic şi fericit, măria sa are nevoie să ocupe vremelnic această fortăreaţă; aici va fi locul de odihnă al oştilor şi de aici va porni în urmărirea răzvrătiţilor. Auzind însă că stăpânul de la Zamość îi întrece pe toţi nu numai în bogăţie, în vechimea neamului şi în agerimea minţii, ci şi în dragostea de ţară, regele şi stăpânul meu mi-a zis: „Omul acesta mă va înţelege, va fi în stare să-mi preţuiască planurile mele în legătură cu această ţară, nu-mi va înşela încrederea, dimpotrivă, îmi va întrece speranţele, punând cel dintâi umărul la fericirea şi liniştea Republicii.” Aşa şi este! De luminăţia ta atârnă viitorul ei. Luminăţia ta poţi s-o scapi de la cumplire şi să ajungi părintele ei. De aceea, nu mă îndoiesc că vei face tot ce-ţi stă în putinţă. Cine moşteneşte de la înaintaşi asemenea slavă, nu trebuie să scape prilejul de a o spori şi de a o face nemuritoare. Într-adevăr, mai mult bine vei făptui deschizând porţile cetăţii, decât dacă ai alătura această provincie Republicii. Regele socoteşte că înţelepciunea şi inima luminăţiei tale te vor îndemna să nu-l dezamăgeşti, de aceea nu vrea să poruncească, vrând mai bine să te roage; se leapădă de ameninţări şi oferă prietenia; nu doreşte să se poarte ca un stăpân cu supusul său, ci de la egal la egal.</p>
                  <p rend="justify">Aici ghinărarul Forgell se înclină înaintea starostelui cu respectul cuvenit unui cap încoronat şi tăcu. În încăpere se aşternu liniştea. Toţi ochii erau aţintiţi asupra starostelui.</p>
                  <p rend="justify">Acesta începu să se foiască în jilţul aurit, cura avea obiceiul, şi să se arate grozav de curajos, în sfârşit, îşi depărta coatele, sprijinindu-şi palmele pe genunchi şi. smucindu-şi capul ca un cal nărăvaş, vorbi după cum urmează:</p>
                  <p rend="justify">—  Uite, ce este! Sunt adânc recunoscător măriei sale pentru părerea bună pe care o are despre mintea şi dragostea mea de ţară. De asemenea, nimic nu întrece plăcerea pe care mi-o face prietenia unui astfel de stăpânitor. Gândesc însă că am putea să ne avem la fel de dragi, dacă măria sa ar rămâne la Stockholm, iar eu la Zamość, nu? Fiindcă Stockholm e al măriei sale, iar Zamość al meu! Cât despre dragostea faţă de Republică, fie şi aşa, dar după mintea mea, pentru Republică va fi mai bine atunci când suedezii vor pleca, nu altminteri. Asta e! Cred şi eu că cetatea Zamość i-ar fi de mare folos măriei sale, ca să-l învingă pe Jan Kazimierz, dar şi domnia ta trebuie să ştii că eu nu i-am jurat credinţă regelui suedez, ci lui Jan Kazimierz, aşa că doresc ca biruinţa să fie a celui din urmă, iar fortăreaţa n-o dau! Asta e!</p>
                  <p rend="justify">—  Asta iscusinţă politicească! tună Zagłoba.</p>
                  <p rend="justify">În încăpere se iscă un freamăt de bucurie, dar starostele se lovi cu palmele peste genunchi şi murmurele conteniră.</p>
                  <p rend="justify">Forgell rămase descumpănit şi tăcu o vreme, după care începu iarăşi să vorbească: stărui deci, ameninţă întrucâtva, se rugă, măguli. Cuvintele latineşti îi curgeau din gură ca mierea şi fruntea i se îmbrobonă de sudoare, dar degeaba, deoarece după argumenta atât de puternice, încât ar fi mişcat şi munţii din loc, auzea acelaşi răspuns:</p>
                  <p rend="justify">—  Totuşi, eu nu dau cetatea, asta e!</p>
                  <p rend="justify">Primirea se lungi peste măsură, devenind în cele din urmă umilitoare şi trudnică pentru Forgell, fiindcă veselia începea să pună stăpânire pe cei de faţă. Tot mai des se auzeau vorbe batjocoritoare, fie din gura lui Zagłoba, fie din a altora, după care răsunau râsete înăbuşite. Forgell îşi dădu seama că era timpul să se folosească de ultimul mijloc, aşa că despături pergamentul cu peceţi pe care-l ţinea în mână şi, ridicându-se, rosti cu glasul apăsat:</p>
                  <p rend="justify">—  Pentru deschiderea porţilor măria sa – aici îi înşiră din nou toate titlurile – îţi oferă luminăţiei tale ţinutul Lublinului în veşnică stăpânire!</p>
                  <p rend="justify">Rămaseră cu toţii uimiţi, când auziră asemenea vorbe. Forgell începu să rotească în jur priviri triumfătoare când deodată, în liniştea adâncă, jupân Zagłoba îi spuse starostelui în limba polonă:</p>
                  <p rend="justify">—  Oferă-i şi domnia ta regelui suedez Niderlanda.</p>
                  <p rend="justify">Starostele nu stătu prea mult pe gânduri, îşi propti, mâinile în şolduri şi spuse cu voce tare pe latineşte:</p>
                  <p rend="justify">—  Iar eu îi ofer măriei sale Niderlanda!</p>
                  <p rend="justify">În aceeaşi clipă încăperea răsună de hohote de râs. Cingătorile şi burţile începură să se cutremure; unii băteau din palme, alţii se clătinau, de parcă erau beţi sau se rezemau de vecini şi râsul se înteţea. Forgell păli, îşi încruntă sprâncenele ameninţător, aşteptând cu flăcări în priviri şi capul înălţat cu semeţie. În cele din urmă, când hohotele încetară, întrebă cu glasul întretăiat:</p>
                  <p rend="justify">—  Luminăţia ta, acesta este ultimul răspuns?</p>
                  <p rend="justify">Starostele îşi răsuci mustaţa.</p>
                  <p rend="justify">—  Nu! răspunse, ridicându-şi capul cu mândrie, fiindcă mai am şi tunurile de pe ziduri!</p>
                  <p rend="justify">Solia luase sfârşit.</p>
                  <p rend="justify">Două ceasuri mai târziu, bubuiră tunurile din şanţurile suedeze, iar cele de la cetate răspunseră cu aceeaşi tărie. Fumul acoperi ca un nor uriaş toată fortăreaţa; flăcările izbucneau întruna din vălătucii albicioşi şi tunetele nu mai conteneau. Curând focul tunurilor grele ale cetăţii învinse. Ghiulelele suedeze cădeau în şanţul de apărare sau se izbeau neputincioase de pintenii puternici ai zidurilor; spre seară vrăjmaşii fură siliţi să se retragă din şanţurile mai apropiate, deoarece fortăreaţa îi împroşca întruna cu o grindină de ghiulele; nimeni nu putea îndura asemenea foc de iad. Cuprins de mânie, regele suedez porunci să se aprindă toate satele şi târgurile din jur, astfel că împrejurimile semănau în întunericul nopţii cu o mare de foc, dar starostelui nu-i păsa de nimic.</p>
                  <p rend="justify">—  Prea bine, spuse, n-au decât să ardă totul! Noi avem un acoperiş deasupra capului, pe când ei o să simtă în curând colţii frigului.</p>
                  <p rend="justify">Era atât de mulţumit de sine şi de vesel, încât în aceeaşi zi dădu un ospăţ, la care se îndemnară cu paharele până noaptea târziu. Capela cânta aşa de tare, că se auzea până în şanţurile suedeze cu tot bubuitul tunurilor.</p>
                  <p rend="justify">Dar suedezii trăgeau înainte cu râvnă, aşa că focul ţinu toată noaptea. A doua zi, în tabăra regelui sosiră vreo zece-cincisprezece tunuri, care, odată aşezate în şanţuri, începură să tragă numaidecât. Regele nu se aştepta să dărâme zidurile, vroia doar să-l convingă pe staroste că se hotărâse să asedieze cetatea în lege. Vroia să-l înfricoşeze, dar speria lupul cu pielea oii. Starostele nu crezu nici o clipă ceea ce dorea regele şi, arătându-se adesea pe ziduri, spunea în timpul celei mai îndrăcite canonade:</p>
                  <p rend="justify">—  De ce-or fi risipind pulberea?!</p>
                  <p rend="justify">Jupân Wołodyjowski şi alţi polcovnici cerură învoire să iasă asupra duşmanului, dar starostele nu le îngădui să verse degeaba sânge omenesc. Ştia, dealtminteri, că astfel ar fi fost nevoit să lupte pe faţă, întrucât un războinic atât de prevăzător, cum era regele suedez, şi o armie atât de bine muştruluită nu se vor lăsa loviţi pe neaşteptate: Zagłoba, văzând hotărârea neclintită a starostelui în această privinţă, stărui şi mai mult, spunând că el va conduce ieşirea.</p>
                  <p rend="justify">—  Domnia ta eşti prea lacom de sânge! răspunse Sobiepan. Noi o ducem bine, iar suedezii pătimesc, de ce să ne mai ducem la ei? S-ar putea să pieri, Doamne fereşte! şi am mare trebuinţă de sfatul domniei tale; ai văzut cum l-am încurcat pe Forgell cu ajutorul domniei tale, amintindu-i de Niderlanda.</p>
                  <p rend="justify">Jupân Zagłoba răspunse că nu mai poate sta locului pe întărituri, de aceea se grăbeşte să ajungă la suedezi, dar fu nevoit să asculte porunca.</p>
                  <p rend="justify">Aşadar, neavând altceva mai bun de făcut, îşi petrecea timpul pe ziduri, printre oşteni, împărţind în dreapta şi-n stânga sfaturi, pe care toţi le ascultau cu mult respect, deoarece îl socoteau un războinic încercat, unui dintre cei mai buni din Republică. Iar el se bucura în inima lui, văzând curajul apărătorilor.</p>
                  <p rend="justify">—  Jupâne Michał! îi spuse lui Wołodyjowski. Timpurile şi şleahticii din Republică s-au schimbat. Nimeni nu se mai gândeşte la trădare şi la supunere; din dragoste pentru Republică şi rege, fiecare e gata să-şi jertfească viaţa, înainte de a da înapoi din faţa vrăjmaşului. Îţi aduci aminte că în urmă cu un an se auzea din toate părţile: „Cutare a trădat, cutare a primit oblăduirea străinilor”, pe când acum suedezii au mai multă nevoie de ocrotire decât noi şi dacă diavolul nu-i va apăra, îi va lua cu totul în curând. Noi avem burdihanele atât de pline, că toboşarii ar putea să le bată ca pe nişte darabane, dar lor foamea le curăţă măruntaiele şi le răsuceşti ca biciul.</p>
                  <p rend="justify">Jupân Zagłoba avea dreptate. Oştirea suedeză nu avea rezerve de hrană şi nici nu avea de unde să facă rost pentru cei optsprezece mii de oameni, fără să mai punem la socoteală şi caii, fiindcă starostele strânsese, încă înainte de sosirea vrăjmaşului, tot proviantul de pe moşiile sale aflate la zece-cincisprezece mile împrejur. Iar în olaturile mai depărtate mişunau cetele confederaţilor şi gloatele de ţărani, astfel că podghiazurile nu puteau să iasă din tabără în căutarea hranei, pentru că le aştepta pieirea.</p>
                  <p rend="justify">Mai mult, nici jupân Czarniecki nu trecuse Vistula şi da iarăşi târcoale armiei suedeze ca lupul la stână. Începu din nou veghea de noapte; cetele mai mici dispăreau fără urmă. Nu departe de Kraśnik se ivi o oaste poloneză; care tăie legătura cu Vistula. În cele din urmă, se răspândi vestea că jupân Paweł Sapieha se apropie dinspre miazănoapte cu oştirea lituaniană; pe drum nimicise garnizoana de la Lublin, luase oraşul şi acum se îndrepta cu călărimea spre Zamość.</p>
                  <p rend="justify">Cea mai încercată dintre căpeteniile suedeze, bătrânul Wittemberg, îşi dădu seama de primejdia cumplită şi i-o înfăţişă deschis regelui.</p>
                  <p rend="justify">—  Ştiu, spuse, că iscusinţa măriei tale poate făptui minuni, dar omeneşte judecând lucrurile, începem să răbdăm de foame; când duşmanul va năvăli asupra oştenilor sfârşiţi, nu va mai scăpa nici picior de suedez.</p>
                  <p rend="justify">—  Dacă aş avea această fortăreaţă, răspunse regele, în două luni aş isprăvi războiul.</p>
                  <p rend="justify">—  Un an de asediu e prea puţin pentru o cetate ca asta. În sinea lui, regele îi da dreptate bătrânului războinic, nu recunoscu însă pe faţă că nici el nu mai ştia ce să facă, şi iscusinţa lui nu-i mai era de nici un folos.</p>
                  <p rend="justify">Se bizuia, totuşi, pe vreo întâmplare neaşteptată, aşa că porunci ca tunurile să tragă ziua şi noaptea.</p>
                  <p rend="justify">—  O să le piară curajul şi atunci voi putea negocia mai lesne cu ei, spuse.</p>
                  <p rend="justify">După câteva zile de canonadă atât de îndârjită, că nu se mai vedea nimic din pricina fumului, îl trimise iarăşi pe Forgell la cetate.</p>
                  <p rend="justify">—  Regele şi stăpânul meu, spuse ghinărarul când ajunse înaintea starostelui, nădăjduieşte că pagubele pe care tunurile noastre trebuie să le fi făcut în fortăreaţă, vor scădea semeţia luminăţiei tale, îndemnându-te să începi negocierile.</p>
                  <p rend="justify">La care Zamoyski:</p>
                  <p rend="justify">—  Nici vorbă, aşa-i! Pagube sunt. Cum să nu fie! Aţi omorât un porc în piaţă, pe care o sfărâmătură de ghiulea l-a nimerit în pântece. Mai trageţi încă o săptămână şi poate că veţi omorî încă unul.</p>
                  <p rend="justify">Forgell îi împărtăşi regelui acest răspuns. Seara se ţinu iarăşi sfat în cvartirul lui Carol Gustav şi a doua zi începură să încarce corturile în care şi să scoată tunurile din şanţuri. iar noaptea plecă toată oştirea.</p>
                  <p rend="justify">Cetatea trase după ei cu toate tunurile, iar când se pierdură din ochi, din poarta de miazăzi ieşiră două steaguri, al lui Szemberk şi cel laudanian, şi porniră în urma lor.</p>
                  <p rend="justify">Suedezii se îndreptau spre miazăzi. Wittemberg fusese de părere să plece spre Varşovia şi se străduise din toate puterile să-l convingă pe rege că aceasta era singura cale de scăpare, dar acest Alexandru suedez hotărâse să-l urmărească pe Darius al polonezilor până la hotarul cel mai depărtat.</p>
               </div>
               <div type="div3">
                  <head>Capitolul IV.</head>
                  <p rend="justify">Primăvara acelui an venea pe drumuri neînţelese. În vreme ce prin părţile de miazănoapte ale Republicii se topeau zăpezile şi râurile se slobozeau din cătuşele de gheaţă; iar apele de martie se revărsau pretutindeni, în ţinuturile de miazăzi cobora din munţi asupra nurilor şi pădurilor suflarea îngheţată a iernii. Codrii erau acoperiţi de nămeţi, drumurile întărite de ger bocăneau sub copitele cailor, zilele erau uscate, amurgurile învăpăiate, iar nopţile spuzite de stele şi friguroase. Oamenii care trăiau pe pământ urile mănoase din Małopolska se bucurau de statornicia gerului, susţinând că astfel vor pieri şoarecii de pe câmp şi suedezii. Dar primăvara, pe cât întârziase înainte, pe atât de repede se porni pe neaşteptate, ca un steag de cuirasieri care se năpusteşte asupra vrăjmaşului. Soarele pripea pe cer ca focul şi puterea iernii se frânse dintr-odată; dinspre stepele maghiare se iscă un vânt puternic şi cald, care începu să sufle peste lunci, câmpuri şi păduri. Pământul înnegri îndată prin băltoacele lucitoare, iarba răsări ca peria prin locurile joase, iar pădurile începură să plângă cu lacrimi din chiciura topită.</p>
                  <p rend="justify">Pe cerul mereu senin se vedeau în fiecare zi cârduri de cocoare, raţe sălbatice, lişiţe şi gâşte. Berzele se aşezau pe cuiburile de anul trecut, iar pe sub streşini zburau rândunelele, ciripitul păsărelelor umplea văzduhul în apropierea satelor, pădurile şi bălţile erau pline de larmă, iar seara tot ţinutul răsuna de orăcăitul broaştelor care înotau prin apă.</p>
                  <p rend="justify">După care veniră ploi bogate şi calde, ce cădeau ziua şi noaptea fără întrerupere.</p>
                  <p rend="justify">Câmpurile se preschimbară în mocirle, râurile se umflară, vadurile deveniră de netrecut şi noroiul lipicios năpădi drumurile.</p>
                  <p rend="justify">Prin aceste ape, noroaie şi smârcuri pâlcurile suedeze îşi croiau drum spre miazăzi.</p>
                  <p rend="justify">Dar cât de puţin semăna această mulţime, care parcă mergea la pierzanie, cu acea oştire strălucitoare ce trecuse cândva hotarul Wielkopolskăi sub conducerea lui Wittemberg. Foamea îşi pusese pecetea vineţie pe chipurile oştenilor; arătau mai mult a strigoi, decât a oameni şi înaintau cu grija în suflet, istoviţi de nesomn, ştiind că la capătul drumului nu-i aşteaptă mâncarea şi somnul, ci foamea şi bătălia; dacă-i aştepta odihna, apoi numai aceea a morţii.</p>
                  <p rend="justify">Scheletele călăreţilor, acoperite de platoşe, stăteau pe scheletele cailor. Pedestraşii abia îşi mai târau picioarele, ţinând cu greutate suliţele şi muschetele în mână. Zilele treceau una după alta, iar ei mergeau mereu înainte. Carele se stricau, tunurile se înnămoleau prin smârcuri; mergeau atât de încet, încât erau zile în care nu izbuteau să facă mai mult de o milă.</p>
                  <p rend="justify">Bolile se abăteau asupra oştenilor ca şi corbii asupra hoiturilor; unii clănţăneau din dinţi din pricina frigurilor, alţii se întindeau pe jos de slăbiciune, preferind să moară, decât să meargă mai departe.</p>
                  <p rend="justify">Dar acest Alexandru suedez îl urmărea întruna pe Darius al polonezilor.</p>
                  <p rend="justify">În acelaşi timp era urmărit el însuşi. Aşa cum şacalii dau târcoale noaptea bivolului bolnav, aşteptând să se prăbuşească, iar el ştie că va cădea şi aude urletele haitei flămânde, tot aşa cetele de şleahtici şi ţărani se ţineau după suedezi, venind tot mai aproape, hărţuindu-i cu tot mai multă îndrăzneală.</p>
                  <p rend="justify">În sfârşit, îi ajunse şi cel mai cumplit dintre toţi, Czarniecki, şi porni în urma lor. De câte ori priveau înapoi, străjile suedeze vedeau totdeauna călărimea polonă, uneori departe la marginea zării, alteori la câteva sute de paşi, la două bătăi de muschetă, iar când atacau, deasupra propriului grumaz.</p>
                  <p rend="justify">Vrăjmaşul vroia să se bată. Suedezii se rugau deznădăjduiţi lui Dumnezeu în acest scop, dar Czarniecki nu primea bătălia; aştepta vremea potrivită, preferind deocamdată să sfâşie sau să sloboadă cete mai mici care se năpusteau asupra duşmanului ca nişte şoimi asupra păsărilor de apă.</p>
                  <p rend="justify">Înaintau astfel unul în urma celuilalt. Cu toate acestea, castelanul de Kiev trecea câteodată de suedezi, se strecura înaintea lor şi le tăia drumul, prefăcându-se că primeşte lupta hotărâtoare. Atunci trâmbiţele sunau cu bucurie de la un capăt la altul al taberei suedeze şi, minune a minunilor! înflăcărarea cuprindea dintr-odată rândurile vlăguite ale scandinavilor. Bolnavi, uzi, istoviţi, asemenea lui Lazăr, se ridicau îndată la luptă cu chipuri învăpăiate şi foc în priviri. Suliţele şi muschetele se mişcau cu atâta precizie, de parcă erau mânuite de braţe de fier, strigatele de luptă răsunau atât de puternice, de parcă le slobozeau cele mai sănătoase piepturi – şi mergeau înainte, să se izbească piept în piept cu duşmanul.</p>
                  <p rend="justify">Czarniecki însă lovea o dată de două ori, iar când începeau să tragă tunurile, îşi retrăgea oastea pe flancuri, lăsându-le suedezilor doar folosul trudei zadarnice, dezamăgirea şi descurajarea.</p>
                  <p rend="justify">În schimb, acolo unde tunurile nu puteau să ajungă, iar suliţa şi paloşul aveau a hotărî la câmp deschis, se abătea ca trăsnetul, ştiind că raitierii suedezi nu făceau faţă nici măcar volintirilor în lupta cu sabia.</p>
                  <p rend="justify">Wittemberg începu iarăşi să stăruie pe lângă rege să se retragă, să nu se piardă pe sine şi oştirea, dar Carol Gustav îşi strângea buzele drept răspuns, împrăştia foc din priviri şi arăta cu o mână spre miazăzi, către ţinuturile rutene, unde se aştepta să-l găsească, pe rege, câmp deschis pentru izbândă, hrană, păşuni pentru cai şi prăzi bogate.</p>
                  <p rend="justify">Dar, colac peste pupăză, până şi acele steaguri polone, care rămăseseră alături de el şi puteau să stăvilească atacurile lui Czarniecki, începură să-i părăsească pe suedezi. Cel dintâi mulţumi pentru slujbă jupân Zbrożek pe care nu lăcomia de câştig, ci dragostea de steagul lui şi credinţa ostăşească îl ţinuseră până atunci lângă Carol. Mulţumi în aşa fel, încât răzni polcul de dragoni al lui Miller, tăie jumătate din oameni şi plecă. Îi urmă pilda jupân Kaliński, trecând peste pedestrimea suedeză. Sapieha se posomora tot mai mult, rumega, punea ceva la cale în mintea, lui. El nu plecase până acum, dar oştenii din steagul lui fugeau în fiecare zi.</p>
                  <p rend="justify">Carol Gustav se îndrepta deci spre Napol, Cieszanów şi Oleszyce, ca să ajungă la râul San. Trăgea nădejde că Jan Kazimierz îi va ţine calea şi va primi bătălia. O izbândă putea să schimbe soarta suedezilor şi să le întoarcă roata norocului. Într-adevăr, umblau zvonuri că Jan Kazimierz pornise de la Lwów cu trupele regulate şi tătarii. Dar socotelile lui Carol dădură greş, fiindcă Jan Kazimierz prefera să aştepte strângerea oştilor şi sosirea lituanienilor sub conducerea lui Sapieha. Zăbava era cel mai bun aliat al lui, deoarece el sporea în putere cu fiecare zi care trecea, pe când armia lui Carol se împuţina mereu.</p>
                  <p rend="justify">—  Oastea lui seamănă cu un alai de înmormântare! spuneau războinicii mai vârstnici din preajma lui Kazimierz.</p>
                  <p rend="justify">Această părere o împărtăşeau multe din căpeteniile suedeze.</p>
                  <p rend="justify">Regele susţinea şi acum că merge la Lwów, dar se păcălea pe sine şi pe ai săi. Nu-i mai ardea să se ducă la Lwów, când trebuia să se gândească la propria scăpare. Dealtfel, nici nu era sigur dacă Jan Kazimierz se mai afla la Lwów, de unde putea să se retragă oricând până hăt! în Podole, atrăgându-l astfel pe vrăjmaş în stepele depărtate în care suedezii ar fi pierit până la cel din urmă.</p>
                  <p rend="justify">Duglas plecă la Prżemyśl să încerce să ocupe cel puţin această cetăţuie, dar se întoarse cu mâinile goale şi cu oştenii împuţinaţi. Nenorocirea se apropia încet, dar sigur. Toate veştile care ajungeau în tabăra suedeză o prevesteau. Şi soseau în fiecare zi, una mai îngrijorătoare decât alta.</p>
                  <p rend="justify">—  Vine Sapieha, a ajuns la Tamaszow! se zvoni într-o zi.</p>
                  <p rend="justify">—  Lubomirski se apropie dinspre Podgorze cu oastea şi muntenii! se spuse a doua zi.</p>
                  <p rend="justify">Şi după aceea iarăşi:</p>
                  <p rend="justify">—  Regele aduce oştirea regulată şi o sută de mii de tătari! S-a unit cu Sapieha!</p>
                  <p rend="justify">Printre aceste „prevestiri ale nenorocirii şi ale morţii” unele erau umflate şi înşelătoare, dar toate răspândeau înfricoşarea. Înflăcărarea oştenilor scădea. Mai demult, ori de câte ori ieşea înaintea polcurilor, regele era întâmpinat cu urale, în care răsuna nădejdea biruinţei, acum însă aceleaşi polcuri stăteau surde şi mute în faţa lui. În schimb, în jurul focurilor, oştenii trudiţi şi înfometaţi vorbeau în şoaptă, mai mult despre Czarniecki decât despre propriul rege. Era văzut pretutindeni. Şi lucru de mirare! Când treceau câteva zile şi nu pierea nici un podghiaz, când se scurgeau câteva nopţi fără strigătele: „Allah!” şi „Loveşte, ucide!” îngrijorarea creştea şi mai mult.</p>
                  <p rend="justify">—  Czarniecki a fugit, Dumnezeu ştie ce mai pregăteşte! repetau oştenii.</p>
                  <p rend="justify">Carol se opri câteva zile la Jarosław, gândindu-se ce are de făcut. În acest timp, oştenii bolnavi, care se înmulţiseră, fură încărcaţi în cutere şi trimişi pe râu la Sandomierz, singurul oraş întărit care se mai afla. În puterea suedezilor. După ce isprăvi şi această treabă, regele suedez hotărî să afle unde se afla cu adevărat Jan Kazimierz. Aceasta se întâmpla în ziua când primise ştirea despre plecarea lui Jan Kazimierz de la Lwów.</p>
                  <p rend="justify">În acest scop, polcovnicul Kannenberg trecu râul San cu o mie de călăreţi şi porni spre răsărit.</p>
                  <p rend="justify">—  Se prea poate să ai în mână soarta războiului şi a noastră a tuturor! îi spuse regele la plecare.</p>
                  <p rend="justify">Multe atârnau într-adevăr de acest podghiaz, deoarece în cel mai rău caz Kannenberg trebuia să aducă proviant în tabără; iar dacă va afla unde se găseşte Jan Kazimierz, regele suedez va porni îndată cu toate forţele împotriva acestui Darius polonez, îi va sfărâma oştirea şi cine ştie dacă nu va pune mâna pe el.</p>
                  <p rend="justify">De aceea, Kannenberg luă oştenii şi caii cei mai buni. Alegerea lor fu făcută cu mare grijă, pentru că polcovnicul nu putea să ia cu el nici pedestrime şi nici tunuri, aşadar trebuia să aibă asemenea oameni care să poată ţină piept la câmp deschis călărimii polone.</p>
                  <p rend="justify">Podghiazul ieşi din tabără în ziua de 20 martie. Când trecură podul, o mulţime de căpetenii şi oşteni îi petrecură cu strigătele: „Dumnezeu să vă călăuzească! Dumnezeu să vă dea izbânda! Să vă întoarceţi cu bine!” Erau o mie de oameni şi mergeau doi câte doi, aşa că şiragul se alungi destul de mult pe podul proaspăt înjghebat; o arcadă neterminată fusese acoperită cu scânduri de mântuială, ca să poată trece.</p>
                  <p rend="justify">Speranţa le lumina chipurile, pentru că erau sătui, cum nu mai fuseseră demult. Mâncaseră şi din hrana altora şi îşi umpluseră ploştile cu horilcă. De aceea erau voioşi şi strigau spre oştenii adunaţi la capătul podului:</p>
                  <p rend="justify">—  O să vi-l aducem pe Czarniecki cu laţul de gât! Proştii, nu ştiau că merg ca vitele la tăiere.</p>
                  <p rend="justify">Parcă toate îşi dădeau mâna spre pierzania lor. Abia apucară să treacă peste râu, că geniştii suedezi luară scândurile de pe pod ca să-l întărească în grabă cu grinzi mai groase, pe care să poată trece şi tunurile. Cântând încet, podghiazul o luă spre Wielkie Oczy. Coifurile străluciră în soare la cotitură, apoi se cufundară în pădurea deasă.</p>
                  <p rend="justify">Merseră preţ de o milă şi – nimic! Pretutindeni tăcere, adâncurile pădurii păreau cu totul pustii. Se opriră să-şi lase caii să mai răsufle, apoi porniră mai departe. În cele din urmă, ajunseră la Wielkie Oczy, dar nici aici nu găsiră pe nimeni.</p>
                  <p rend="justify">Pustietatea locului îl puse pe gânduri pe Kannenberg.</p>
                  <p rend="justify">—  Se vede că ne aşteptau! îi spuse ajutorului de polcovnic Sweno. Totuşi Czarniecki trebuie să fie în altă parte, de vreme ce nu ne-a întins nici o capcană.</p>
                  <p rend="justify">—  Înălţimea ta porunceşte să ne întoarcem? întrebă Sweno.</p>
                  <p rend="justify">—  Mergem mai departe, fie şi până la Lwów, dealtfel nici nu e prea departe. Trebuie să prindem vreo limbă, ca să-i ducem regelui veşti sigure în legătură cu Jan Kazimierz.</p>
                  <p rend="justify">—  Şi dacă întâlnim forţe mai mari ca ale noastre?</p>
                  <p rend="justify">—  De-am întâlni şi câteva mii de şleahtici, cu oşteni ca ai noştri n-o să ne lăsăm învinşi de asemenea adunătură.</p>
                  <p rend="justify">—  Putem să dăm şi peste trupe regulate. Nu avem tunuri; ne-ar fi fost de mare folos împotriva lor.</p>
                  <p rend="justify">—  O să ne retragem la timp şi o să-l vestim pe rege de apropierea vrăjmaşului. Pe cei care ne vor tăia drumul, îi vom nimici.</p>
                  <p rend="justify">—  Mă tem de întunericul nopţii! răspunse Sweno.</p>
                  <p rend="justify">—  Luăm toate măsurile de prevedere. Hrana pentru oameni ne ajunge două zile, nu trebuie să ne grăbim.</p>
                  <p rend="justify">Într-adevăr, când intrară iar în pădure, dincolo de Wielkie Oczy, înaintară cu mai multă grijă. Cincizeci de oşteni mergeau la oarecare depărtare înainte. Aceştia ţineau muschetele în mână, cu paturile sprijinite pe pulpe, şi luau seama în toate părţile. Cercetau desişurile şi tufele, oprindu-se de multe ori şi ascultând cu luare-aminte. Uneori se abăteau pe laturile drumului, scrutând bungetele pădurii, dar nicăieri nu era nici ţipenie de om.</p>
                  <p rend="justify">Abia după vreun ceas, la o cotitură, cei doi raitieri care mergeau în frunte zăriră la vreo patru sute de paşi înainte un călăreţ.</p>
                  <p rend="justify">Ziua era senină şi soarele strălucea pe bolta cerului; călăreţul se vedea ca în palmă. Era un oştean nu prea arătos, îmbrăcat în haine străine. Părea mai mic decât era cu adevărat, deoarece călărea pe un bahmet şarg de sânge ales.</p>
                  <p rend="justify">Călăreţul mergea încet, de parcă nu vedea oastea care venea în urma lui. Viiturile primăverii adânciseră şanţuri adânci pe drum, în care şipotea apa tulbure. Înaintea şanţurilor călăreţul îşi strunea calul, care le sărea cu uşurinţa unui cerb, apoi pornea iarăşi în trap uşor, smucind frâul şi sforăind vioi din când în când.</p>
                  <p rend="justify">Cei doi raitieri îşi opriră caii şi se uitară după vagmistru. Acesta sosi îndată, privi şi spuse:</p>
                  <p rend="justify">—  E un ogar din haita poloneză.</p>
                  <p rend="justify">—  Strig la el! zise raitierul.</p>
                  <p rend="justify">—  N-ai să strigi, pot fi mai mulţi pe aici. Du-te după polcovnic!</p>
                  <p rend="justify">În acest timp, fură ajunşi de străjile dinainte şi se opriră cu toţii; micul viteaz îşi opri şi el fugarul şi-l întoarse cu faţa spre suedezi, ca şi când ar fi vrut să le taie drumul.</p>
                  <p rend="justify">Un răstimp, ei priviră la el şi el la ei.</p>
                  <p rend="justify">—  Iată încă unul! Doi, trei, patru! O ceată întreagă! se auziră strigăte în rândurile suedeze.</p>
                  <p rend="justify">Într-adevăr, din amândouă părţile drumului începură să se adune călăreţi, la început câte unul, apoi câte doi, câte trei. Se rânduiau cu toţii alături de cel care se arătase mai înainte.</p>
                  <p rend="justify">Dar şi a doua ceată de suedezi, condusă de Sweno, apoi Kannenberg cu grosul podghiazului sosiră la locul de unde se opriseră străjile din faţă. Kannenberg şi Sweno ieşiră îndată în frunte.</p>
                  <p rend="justify">—  Îi cunosc pe oamenii aceştia! strigă Sweno, după ce se uită la ei. E steagul care l-a atacat pe graful Waldemar la Gołab, sunt oştenii lui Czarniecki Trebuie să fie şi el pe aproape!</p>
                  <p rend="justify">Aceste cuvinte făcură o impresie adâncă, în rânduri se aşternu o linişte adâncă; doar caii îşi rodeau zăbala.</p>
                  <p rend="justify">—  Cred că aici e o capcană! îşi urmă vorba Sweno. Sunt prea puţini, ca să dea piept cu noi, dar ceilalţi trebuie să fie ascunşi prin pădure.</p>
                  <p rend="justify">Aici se întoarse spre Kannenberg.</p>
                  <p rend="justify">—  Înălţimea ta, pornim înapoi!</p>
                  <p rend="justify">—  Bine mă mai sfătuieşti, domnia-ta! răspunse polcovnicul încruntându-se. Nici nu mai era nevoie să plecăm, dacă dăm bir cu fugiţii la vederea câtorva zeci de prăpădiţi! De ce nu ne-am întors când l-am văzut pe cel dintâi? Înainte!</p>
                  <p rend="justify">Primul rând de suedezi porni în aceeaşi clipă, urmat de al doilea, al treilea, al patrulea. Depărtarea dintre cei doi potrivnici începu să se micşoreze.</p>
                  <p rend="justify">—  Tuj!porunci Kannenberg.</p>
                  <p rend="justify">Muschetele suedeze se mişcară ca una singură şi ţevile se îndreptară spre călăreţii polonezi.</p>
                  <p rend="justify">Dar înainte ca împuşcăturile să pornească, polonezii întoarseră caii şi începură să fugă în neorânduială.</p>
                  <p rend="justify">—  Înainte! tună Kannenberg.</p>
                  <p rend="justify">Podghiazul porni în galop, de se cutremura pământul sub copitele grele ale cailor.</p>
                  <p rend="justify">Pădurea se umplu de strigătele fugarilor şi ale urmăritorilor. După un sfert de ceas de goană, fie că şoimanii suedezilor erau mai buni, fie că ai polonezilor erau osteniţi de drum, destul că depărtarea care despărţea cele două pâlcuri începu să scadă.</p>
                  <p rend="justify">Dar, în acelaşi timp, se întâmplă un lucru de mirare. Ceata polonezilor, învălmăşită la început, pe măsură ce fuga se prelungea, nu numai că nu se împrăştia şi mai mult, ci dimpotrivă, gonea în rânduri tot mai strânse, ca şi când iuţeala cailor îndrepta şirurile călăreţilor.</p>
                  <p rend="justify">Sweno văzu schimbarea, dădu pinteni calului, îl ajunse pe Kannenberg şi începu să strige:</p>
                  <p rend="justify">—  Înălţimea ta, nu e vorba de o gloată de tâlhari, sunt oşteni de meserie, care fug ca să ne atragă într-o capcană.</p>
                  <p rend="justify">—  Şi în capcana asta o să fie diavoli, n-o să fie tot oameni? răspunse Kannenberg.</p>
                  <p rend="justify">Drumul urca în pantă uşoară şi se lărgea din ce în ce mai mult, codrul se rărea şi la marginea lui se zărea nu un câmp acoperit cu iarbă, ci mai degrabă o poiană înconjurată din toate părţile de păduri dese şi cenuşii.</p>
                  <p rend="justify">Steagul polonez îşi înteţi goana şi se arătă că înainte mersese înadins mai încet, deoarece într-un răstimp scurt se depărta atât de mult, încât căpetenia suedeză îşi dădu seama că nu-l va ajunge niciodată.</p>
                  <p rend="justify">Se afla în mijlocul poienii şi, văzând că duşmanul se apropia de celălalt capăt, porunci oştenilor să-şi încetinească goana.</p>
                  <p rend="justify">Dar, minune! În loc să se ascundă printre copaci, steagul polonez însemnă o jumătate de cerc la poalele pădurii şi se întoarse în galop cu faţa spre suedezi, oprindu-se dintr-odată în ordine de bătaie şi stârnind astfel uimirea vrăjmaşilor.</p>
                  <p rend="justify">—  Aşa-i! strigă Kannenberg. Sunt trupe regulate! Au întors ca la mustru. Mii de draci, ce vor?</p>
                  <p rend="justify">—  Vin asupra noastră! răspunse Sweno. Într-adevăr, steagul porni înainte în trap întins. Micul cavaler, călare pe bahmetul şarg, împărţea porunci, ieşea înainte, apoi iarăşi îşi strunea calul şi făcea semne cu sabia; pesemne el era căpetenia.</p>
                  <p rend="justify">—  Nu mai încape îndoială, ne atacă! se miră Kannenberg.</p>
                  <p rend="justify">Caii, potrivnicilor îşi luaseră avânt şi, ciulindu-şi urechile, se întindeau în goană, aproape atingând pământul cu burţile. Călăreţii se aplecau pe grumazul fugarilor şi se ascundeau în spatele coamei. Suedezii din primele rânduri vedeau numai nările lărgite ale cailor şi ochii învăpăiaţi. Nici vijelia nu goneşte, cum gonea steagul polonez.</p>
                  <p rend="justify">—  Dumnezeu cu noi! Suedia! Foc! porunci Kannenberg, înălţându-şi spada.</p>
                  <p rend="justify">Bubuiră toate muschetele, dar în aceeaşi clipă steagul polonez se năpusti în fum cu atâta putere, încât sparse în două primele rânduri suedeze şi se înfipse în vâltoarea de oameni şi cai, cum se înfige pana în trunchiul despicat, începu o vânzoleală cumplită, platoşa se izbea de platoşe, sabia de sabie, iar scrâşnetele, nechezatul cailor şi vaietele celor care mureau stârneau ecouri în toate părţile, de parcă întreaga pădure răspundea la zgomotele bătăliei, aşa cum văgăunile munţilor răspund tunetelor.</p>
                  <p rend="justify">La început, suedezii se învălmăşiră, mai ales că mulţi dintre ei căzură la prima ciocnire, dar îşi reveniră şi se aruncară asupra duşmanului. Cele două aripi se împreunară şi, pentru că steagul polonez se opintea înainte, vrând să străpungă rândurile suedeze, îl înconjurară pe dată. Mijlocul raitierilor dădea înapoi, în timp ce marginile atacau cu tot mai multă înverşunare, cu toate că nu puteau să strice rândurile ce se apărau cu acea îndârjire şi îndemânare neîntrecută, care făceau faima călărimii polone. Aşadar săbiile trudeau împotriva spadelor, oamenii cădeau cu nemiluita, iar biruinţa înclina tot mai mult spre suedezi, când deodată de lângă peretele negru al pădurii ţâşni încă un steag, care porni îndată la atac.</p>
                  <p rend="justify">Toată aripa dreaptă a suedezilor, condusă de Sweno, se întoarse numaidecât cu faţa spre noul vrăjmaş în care oşteni pricepuţi recunoscură pe husari.</p>
                  <p rend="justify">În fruntea lor se afla un bărbat pe un cal alb cu pete negre, cu o burcă pe umeri şi cu un calpac de râs cu pană de stârc. Se vedea destul de bine, deoarece călărea într-o latură, la zece-cincisprezece paşi de oşteni.</p>
                  <p rend="justify">—  Czarniecki! Czarniecki! răsunară strigăte din rândurile suedeze.</p>
                  <p rend="justify">Sweno privi deznădăjduit la cer, apoi strânse calul cu genunchii şi porni cu rândurile strânse.</p>
                  <p rend="justify">Jupân Czarniecki îşi conduse husarii până la zece-cincisprezece paşi şi când îşi luară cel mai mare avânt, se întoarse.</p>
                  <p rend="justify">Dinspre pădure se urni al treilea steag iar el se apropie îndată şi-l conduse asupra duşmanului; tot aşa făcu şi cu al patrulea; îi arăta fiecăruia unde să izbească, de credeai că e un gospodar care-şi îndrumă secerătorii sile împarte munca.</p>
                  <p rend="justify">În sfârşit, când porni al cincilea, trecu în fruntea lui şi se aruncă în vălmăşagul bătăliei. Dar husarii împinseseră înapoi aripa dreaptă şi în curând o răzbiră, pe când celelalte trei steaguri îi înconjurară pe suedezi după moda tătărască şi, făcând mare zarvă, începură să lovească vrăjmaşul descumpănit cu săbiile, să-l împungă cu suliţele, să-l mărunţească şi să-l calce în picioarele cailor, în sfârşit, să-i gonească strigând şi măcelărindu-l.</p>
                  <p rend="justify">Kannenberg înţelese că i se pregătise o capcană în care căzuse, aducându-şi oamenii la pierzanie; nu se mai gândea la biruinţă, dar vroia să scape cât mai mulţi oşteni, aşa că porunci trâmbiţaşilor să sune retragerea. Suedezii porniră în goană spre drumul pe care veniseră de la Wielkie Oczy, urmăriţi atât de aproape de steagurile lui Czarniecki, încât răsuflarea cailor polonezi încălzea spinările suedeze.</p>
                  <p rend="justify">Spaima pusese stăpânire pe raitieri şi în aceste condiţii întoarcerea nu se putea desfăşura în ordine; caii mai buni se înşirară înainte şi în curând pâlcul strălucit al lui Kannenberg se preschimbă într-o gloată care fugea în neorânduială şi se lăsa hăcuită, aproape fără împotrivire.</p>
                  <p rend="justify">Pe măsură ce urmărirea de prelungea, învălmăşeala sporea tot mai mult, fiindcă nici polonezii nu mai goneau în rânduri strânse; fiecare slobozea frâul, lăsându-şi calul să alerge din răsputeri, ajungea pe cine vroia şi lovea pe cine pusese ochii.</p>
                  <p rend="justify">Se amestecară, aşadar, unii cu alţii. O parte dintre oştenii polonezi întrecuseră ultimele şiruri suedeze. Uneori, când luptătorul de elită se ridica în scări, ca să izbească pe raitierul care fugea înaintea lui cu şi mai multă putere, pierea împuns cu rapiera din spate. Drumul până la Wielkie Oczy se aşternu din belşug cu trupuri suedeze, dar urmărirea nu se sfârşi aici. Şi unii şi ceilalţi intrară cu aceeaşi iuţeală în pădurea următoare. Aici însă caii suedezilor, osteniţi de goana dinainte, începură să dea semne de oboseală, şi măcelul deveni şi mai sângeros.</p>
                  <p rend="justify">Câţiva raitieri săriră de pe cai şi o zbughiră în pădure. Nu le urmară pilda decât vreo zece-cincisprezece, deoarece suedezii ştiau din experienţă că în desişul codrilor îi pândeau ţăranii, aşa că preferau să moară de sabie, decât în chinurile îngrozitoare la care-i supuneau gloatele zădărâte.</p>
                  <p rend="justify">Alţii cerşeau îndurare, cei mai mulţi în zadar, pentru că fiecare vroia mai bine să-şi ucidă vrăjmaşul şi să gonească mai departe, decât să-l ia prins, să-i poarte de grijă şi să înceteze urmărirea.</p>
                  <p rend="justify">Aşa că săbiile tăiau fără milă; nu mai vroiau să scape nici un suedez care să ducă regelui vestea prăpădului. Jupân Wołodyjowski gonea în frunte cu steagul de laudanieni. Fiindcă el era călăreţul care se arătase suedezilor, ca să-i ademenească, el îi atacase cel dintâi, iar acum, călărind pe şoimanu-i ca vijelia, îşi făcea de cap printre vrăjmaşi, dorind să se sature de sânge şi să răzbune înfrângerea de la Gołab. Ajungea mereu câte un raitier şi, ajungându-l, îl stingea repede ca pe o lumânare; uneori urmărea doi, trei sau patru, dar pentru scurtă vreme, căci în curând înaintea lui mai alergau numai caii fără călăreţi. În zadar câte un suedez îşi apuca rapiera de lamă şi, întorcând-o cu mânerul spre cavaler în semn de supunere, cerşea îndurare cu glasul şi cu ochii; Wołodyjowski nu-l lua în seamă, îşi băgă vârful săbiei în locul unde gâtul se împreuna cu trupul, împungea uşor, abia vizibil, şi vrăjmaşul îşi desfăcea braţele, buzele-i palide bolboroseau vorbe neînţelese, după care se cufunda în bezna morţii.</p>
                  <p rend="justify">Iar jupân Wołodyjowski îl lăsa în plata Domnului şi alerga mai departe, căutându-şi alte victime pe care să le doboare din şa.</p>
                  <p rend="justify">Viteazul Sweno îl văzu pe acest secerător înfricoşător şi, strângând în juru-i zece-cincisprezece raitieri, hotărî să oprească fie şi pentru o clipă urmărirea cu preţul propriei vieţi, pentru a-i salva pe ceilalţi. Îşi întoarseră caii şi îi aşteptară pe urmăritori cu rapierele îndreptate spre ei. Văzând aceasta, Wołodyjowski nu şovăi nici o clipă, îşi îmboldi calul cu pintenii şi se năpusti în mijlocul lor.</p>
                  <p rend="justify">Şi, înainte ca cineva să aibă timp să clipească din ochi, două coifuri alunecară pe grumazul cailor. Mai mult de zece rapiere ţintiră pieptul lui Wołodyjowski, dar în aceeaşi clipă se repeziră în urma lui cei doi Skrzetuski, Józwa Butrym Beznogi, jupân Zagłoba şi Roch Kowalski despre care Zagłoba spunea că şi atunci când porneşte la atac, ţine ochii închişi şi moţăie, trezindu-se abia când se ciocneşte piept în piept cu duşmanul.</p>
                  <p rend="justify">Wołodyjowski se ghemui după şaua înaltă atât de repede, încât rapierele străpunseră văzduhul în locul lui. Cunoştea acest mijloc de la tătarii din Bialogród, dar, prizărit şi peste măsură de iute, ajunsese la asemenea îndemânare, încât pierea din ochi oricând vroia, ascunzându-se după grumazului sau sub burta calului. Aşa pieri şi acum şi, înainte ca raitierii uluiţi să priceapă ce se întâmplase cu el, apăru iarăşi pe neaşteptate în şa, ca un râs furios care sare de pe crengile înalte printre ogarii speriaţi.</p>
                  <p rend="justify">Între timp, îi veniră în ajutor tovarăşii săi, răspândind moartea şi învălmăşeala. Un raitier îi puse pistolul în piept lui jupân Zagłoba, dar Roch Kowalski, avându-l în partea stângă, aşadar neputând să-l taie cu sabia, îşi făcu mâna pumn şi-l izbi în moalele capului, iar suedezul se prăbuşi ca lovit de trăsnet. Jupân Zagłoba, scoţând un strigăt de bucurie, îl crestă la tâmplă pe Sweno căruia îi căzură mâinile în jos şi îşi sprijini fruntea pe grumazul calului. Când văzură primejdia, ceilalţi raitieri o luară la sănătoasa. Wołodyjowski, Józwa Beznogi şi cei doi Skrzetuski porniră în urma lor şi-i spârcuiră, înainte de a fi făcut o sută de paşi.</p>
                  <p rend="justify">Urmărirea continua mai departe. Caii suedezilor erau istoviţi şi se prăbuşeau tot mai des. În cele din urmă, din cei o mie de raitieri aleşi pe sprinceană, care plecaseră cu Kannenberg, nu mai rămăseseră decât vreo sută şi câteva zeci, ceilalţi aşternând drumul lung din pădure. Dar şi cei care scăpaseră cu viaţă se împuţinau cu fiecare clipă, deoarece braţele poloneze nu-şi încetaseră truda.</p>
                  <p rend="justify">În sfârşit, ieşiră din pădure. Turnurile de la Jarosław se desluşeau limpede pe bolta albastră. Nădejdea coborî în inimile fugarilor, întrucât ştiau că la Jarosław se află regele cu toată oştirea, care putea să le sară în ajutor în orice clipă.</p>
                  <p rend="justify">Uitaseră că îndată după trecerea lor se ridicaseră scândurile de pe ultima arcadă, ca să se întărească podul cu grinzi mai groase, care să reziste la trecerea tunurilor.</p>
                  <p rend="justify">Iar jupân Czarniecki, fie că aflase prin iscoadele sale, fie că dorea cu tot dinadinsul să se arate regelui suedez şi în văzul lui să-i căsăpească pe nefericiţii care mai erau în viaţă, destul că nu opri urmărirea, ci se repezi el însuşi înainte cu steagul lui Szemberk, tăindu-i pe vrăjmaşi cu mâna lui şi porni cu atâta avânt, de parcă vroia să atace Jarosław.</p>
                  <p rend="justify">Îi ajunseră pe fugari la câteva sute de paşi de pod. Strigătele ajungeau până în tabăra suedeză. O mulţime de oşteni şi căpetenii ieşiră din oraş să vadă ce se petrece dincolo de râu. Recunoscură dintr-o privire pe raitierii care plecaseră din tabără în dimineaţa aceleiaşi zile.</p>
                  <p rend="justify">—  Pâlcul lui Kannenberg! E pâlcul lui Kannenberg! începură să strige mii de glasuri.</p>
                  <p rend="justify">—  Au pierit aproape cu toţii! Au mai rămas doar vreo sută de oameni!</p>
                  <p rend="justify">Tocmai atunci sosi şi ragele în galop, urmat de Wittemberg, Forgell, Miller şi ceilalţi ghinărari.</p>
                  <p rend="justify">Regele păli.</p>
                  <p rend="justify">—  E Kannenberg! rosti.</p>
                  <p rend="justify">—  Pe rănile lui Christos! strigă Wittemberg. N-au isprăvit podul, aşa că-i va tăia până la unul!</p>
                  <p rend="justify">Regele privi la râul umflat de apele primăverii, care curgea la vale în valuri gălbui; nici vorbă să-l treacă înot şi să le sară în ajutor!</p>
                  <p rend="justify">Ceilalţi se apropiau din ce în ce mai mult.</p>
                  <p rend="justify">Deodată strigătele răsunară din nou:</p>
                  <p rend="justify">—  Vin carele şi gărzile regelui! Vor pieri şi acestea!</p>
                  <p rend="justify">Într-adevăr, o parte din văsăria regelui, păzită de o sută de pedestraşi, ieşea tocmai atunci pe alt drum din pădurile învecinate. Văzând cele ce se petreceau, însoţitorii convoiului de care grăbiră din răsputeri spre oraş, convinşi pesemne că podul era gata.</p>
                  <p rend="justify">Dar îi zăriră polonezii şi trei sute de cai se desprinseră numaidecât, pornind în goana mare asupra lor. În fruntea lor zbura cu sabia ridicată deasupra capului şi cu flăcări în priviri arendaşul din Wąsosza, Rzędzian. Până atunci nu dăduse dovadă de prea multă vitejie, dar la vederea carelor în care putea să găsească pradă din belşug, curajul îi spori dintr-odată, aşa că se afla la câteva zeci de paşi înaintea celorlalţi. Pedestraşii de lângă care, văzând că nu vor putea trece, se strânseră într-un pătrat şi o sută de muschete se îndreptară în acelaşi timp spre pieptul lui Rzędzian. Împuşcăturile cutremurară văzduhul, o fâşie de fum albi înaintea pătratului, dar înainte ca fumul să se împrăştie, arendaşul îşi struni calul lângă vrăjmaş cu atâta putere, încât copitele dinainte se ridicară o clipă deasupra capetelor suedeze şi căzu ca trăsnetul în mijlocul lor.</p>
                  <p rend="justify">Lavina călăreţilor se prăvăli în urma lui.</p>
                  <p rend="justify">Şi aşa cum lupii năpădesc calul istovit, care trăieşte încă şi, zăcând pe spate, se apără deznădăjduit cu copitele, în timp ce fiarele îl acoperă cu totul şi smulg din el bucăţi de carne-vie, tot aşa şi carele şi pedestraşii fură înăbuşiţi de masa învălmăşită de cai şi călăreţi. Doar strigătele înfiorătoare se ridicau din această vânzoleală şi ajungeau la urechile suedezilor care stăteau pe malul celălalt.</p>
                  <p rend="justify">În acest timp, lângă râu, erau zdrobiţi cei din urmă dintre raitierii lui Kannenberg. Întreaga armie suedeză se înşirase pe malul înalt al râului San. Pedestraşi, călăreţi şi tunari se amestecau unii cu alţii şi priveau la prăpăd, precum romanii în circurile lor; aceştia însă priveau cu dinţii încleştaţi, deznădăjduiţi, înspăimântaţi şi cu simţământul neputinţei în inimă. La răstimpuri, din piepturile acestor spectatori fără voie se smulgeau strigăte îngrozite sau răsunau hohote de plâns, apoi iarăşi se înstăpânea tăcerea şi se auzea numai răsuflarea oştenilor mânioşi. Pentru că mia de oameni, cu care plecase Kannenberg, era fruntea şi mândria întregii oştiri suedeze; veterani unul şi unul, acoperiţi de slavă numai Dumnezeu ştie în câte ţări şi în câte bătălii! Iar acum fugeau ca o turmă rătăcită pe întinderea de dincolo de râu, pierind ca oile sub cuţitul măcelarului. Ceea ce vedeau, nu mai semăna a luptă, ci a vânătoare. Năprasnicii călăreţi polonezi se frământau ca volbura pe câmpul de bătaie, strigând şi aţinând calea raitierilor. Uneori unul era gonit de câţiva sau de o ceată întreagă, alteori bărbatul era urmărit de bărbat. Câteodată suedezul ajuns se apleca în şa, ca să uşureze lovitura duşmanului, altă dată primea lupta, dar cel mai adesea pierea, căci oştenii suedezi nu puteau să se măsoare cu şleahticii polonezi foarte pricepuţi în mânuirea săbiei.</p>
                  <p rend="justify">Cel mai cumplit dintre polonezi se arăta micul cavaler, călare pe şargu-i iute ca şoimul. În cele din urmă, îl văzu întreaga oştire, pentru că pe cine gonea, cine încrucişa sabia cu el, pierea nu se ştie cum şi când, atât de neînsemnate păreau mişcările paloşului cu care-i dobora din şa pe raitieri. În sfârşit, îl zări pe însuşi Kannenberg, pe care-l urmăreau zece-cincisprezece oşteni de elită, aşa că strigă la ei, le porunci să înceteze urmărirea şi se năpusti asupra lui.</p>
                  <p rend="justify">Suedezii de pe malul celălalt priveau cu răsuflarea tăiată. Până şi regele se apropie de apă, cuprins în acelaşi timp de teamă şi nădejde, deoarece Kannenberg, mare magnat şi rudă a regelui, învăţat din copilărie cu tot felul de lovituri de către meşterii italieni, nu-şi găsea egal în toată armia suedeză. Toate privirile erau aţintite asupra lui, gurile întredeschise abia mai răsuflau, iar el, văzând că ceata urmăritorilor se depărtase şi, vrând să-şi recâştige în ochii regelui faima ştirbită de pierderea pâlcului, îşi spuse în gându-i întunecat: „Vai mie, dacă pierzându-mi oştenii, nu voi pecetlui ruşinea cu propriul sânge sau dacă nu-mi voi răscumpăra viaţa, doborându-l pe acest straşnic bărbat! Altminteri, chiar dacă braţul lui Dumnezeu m-ar aşeza pe celălalt mal, n-aş cuteza să privesc în ochii nici unui suedez!”</p>
                  <p rend="justify">Îşi întoarse calul şi se năpusti la cavalerul îmbrăcat în tunică galbenă.</p>
                  <p rend="justify">Şi pentru că acei călăreţi care-i tăiau calea dinspre râu se trăseseră într-o latură, Kannenberg nădăjduia că, dacă avea să-şi înfrângă potrivnicul, va ajunge pe mal şi va sări în apă, apoi fie ce-o fi; dacă nu va izbuti să treacă viitura râului, sforul îl va purta departe împreună cu calul şi suedezii vor găsi vreun mijloc să-l ajute.</p>
                  <p rend="justify">Se repezi ca fulgerul spre micul cavaler, iar micul cavaler spre el. Suedezul vru să înfigă până la mâner spada în subsuoara potrivnicului, dar cunoscu îndată că meşterul nimerise peste un meşter deopotrivă cu el, deoarece rapiera îi alunecă de-a lungul săbiei poloneze şi parcă îi tremură ciudat în mână, ca şi când i-ar fi amorţit braţul; abia putu prijoni lovitura pe care i-o dădu micul cavaler; din fericire, îi despărţiră caii.</p>
                  <p rend="justify">Cei doi călăreţi făcură un ocol şi se întoarseră în acelaşi timp; acum se apropiau mai încet unul de celălalt, dorind să aibă timp să-şi încrucişeze săbiile de mai multe ori. Kannenberg se ghemui în el, semănând cu o pasăre care îşi arată doar ciocul puternic din penele înfoiate. Cunoştea o împunsătură fără greş, învăţată de la un florentin, cumplită, pentru că era înşelătoare şi aproape cu neputinţă de respins, care consta în aceea că lama, îndreptată chipurile spre piept, ocolea fierul potrivnicului şi-i străpungea gâtul, ieşind prin grumaz. Hotărî să folosească acum această împunsătură.</p>
                  <p rend="justify">Sigur de izbândă, se apropie strunindu-şi calul tot mai mult în vreme ce Wołodyjowski – fiindcă el era – îşi mâna şoimul spre el în sărituri mărunte. O clipă se gândi să piară pe neaşteptate sub burta calului, ca războinicii din Bialogród, dar pentru că lupta cu un singur bărbat în văzul celor două oştiri, deşi înţelese că suedezul avea să-l întâmpine cu o lovitură neprevăzută, îi fu ruşine să se apere ca un tătar.</p>
                  <p rend="justify">„Vrei să mă străpungi cu.spada, ca bâtlanul pe şoim, îşi spuse, dar am să te cinstesc cu morişca pe care am născocit-o la Lubnie.”</p>
                  <p rend="justify">Gândul acesta i se păru cel mai potrivit, aşa că se îndreptă în şa, îşi înălţă săbioara şi începu s-o învârtească asemenea aripilor unei mori de vânt, dar cu atâta iuţeală, încât şuiera ascuţit prin aer. Şi pentru că soarele care scăpata se răsfrângea în lama săbiei, îl înconjura parcă un scut de lumină jucăuşă. Viteazul îşi înghionti bahmetul cu pintenii şi se năpusti asupra lui Kannenberg.</p>
                  <p rend="justify">Suedezul se piti şi mai mult, aproape lipindu-se de grumazul calului, îşi încrucişa rapiera cu sabia, înălţă capul dintr-odată ca şarpele şi împunse năprasnic.</p>
                  <p rend="justify">În aceeaşi clipă, se auzi şuierul moriştii cumplite, rapiera se smuci în mâna suedezului, ascuţişul lovi în gol, în schimb, vârful îndoit al săbiei micului cavaler se abătu cu iuţeala trăsnetului peste faţa lui Kannenberg, îi despică o parte din nas, gura, bărbia, căzu pe osul claviculei, îl zdrobi şi se opri abia în cureaua care-i trecea peste umăr.</p>
                  <p rend="justify">Spada scăpă din mâna nenorocitului şi noaptea îi cuprinse mintea, dar înainte de a cădea de pe cal, Wołodyjowski dădu drumul săbiei, lăsând-o să atârne de cureluşe, şi îl apucă de braţe.</p>
                  <p rend="justify">Suedezii de pe malul celălalt izbucniră într-un strigăt uriaş, în timp ce jupân Zagłoba se repezi la micul viteaz.</p>
                  <p rend="justify">—  Jupâne Michał, ştiam că aşa are să se întâmple, dar eram gata să te răzbun.</p>
                  <p rend="justify">—  Era un mare meşter, răspunse Wołodyjowski. Domnia ta, ia-i calul de dârlog, că e de soi bun.</p>
                  <p rend="justify">—  Ehei, dacă nu era râul, am fi început petrecerea şi cu ceilalţi! Cel dintâi aş.</p>
                  <p rend="justify">Vorbele lui jupân Zagłoba fură întrerupte de şuierul plumbilor, aşa că nu-şi mai isprăvi gândul şi strigă:</p>
                  <p rend="justify">—  Jupâne Michał, să mergem, vânzătorii ăştia sunt în stare să ne împuşte!</p>
                  <p rend="justify">—  Plumbii nu mai au putere, răspunse Wołodyjowski, pentru că ne aflăm prea departe.</p>
                  <p rend="justify">În acest timp, îi înconjurară alţi călăreţi polonezi, firitisindu-l pe Wołodyjowski şi uitându-se la el cu admiraţie, iar el îşi mişca mustăcioara, pentru că şi el era mulţumit de isprava lui.</p>
                  <p rend="justify">Pe malul celălalt, suedezii lărmuiau ca stupul înainte de a roi. Tunarii aduseră în grabă tunurile, aşa că în rândurile poloneze trâmbiţele sunară retragerea. La auzul lor, fiecare se repezi spre steagul său şi într-o clipă fură gata de drum.</p>
                  <p rend="justify">Se retraseră la poalele pădurii şi se opriră din nou, făcându-i parcă loc duşmanului şi poftindu-l să treacă râul. În sfârşit, în faţa oamenilor şi a cailor ieşi bărbatul călare pe fugarul alb cu pete negre, cu burca pe umeri şi pană de stârc la căciulă; avea buzduganul aurit în mână.</p>
                  <p rend="justify">Se vedea destul de bine, deoarece cădeau asupra lui razele roşietice ale soarelui care apunea. Dealtfel călărea pe dinaintea polcurilor, de parcă le trecea în revistă. Suedezii îl recunoscură numaidecât şi începură să strige:</p>
                  <p rend="justify">—  Czarniecki! Czarniecki!</p>
                  <p rend="justify">El însă vorbea ceva cu polcovnicii. Îl văzură oprindu-se mai îndelung în faţa micului cavaler, care-l doborâse pe Kannenberg, şi punându-i mâna pe umăr, apoi ridică buzduganul şi steagurile se îndreptară încet spre pădure unul după altul.</p>
                  <p rend="justify">Tocmai scăpătase soarele. La Jarosław băteau clopotele prin biserici, aşa că polcurile care plecau începură să cânte într-un glas: „îngerul Domnului a vestit-o pe Fecioara Măria”, şi cu acest cântec se pierdură din ochii suedezilor.</p>
               </div>
               <div type="div3">
                  <head>Capitolul V.</head>
                  <p rend="justify">În ziua aceea suedezii se culcară fără să pună nimic în gură; nu le mai rămăsese nici măcar nădejdea că vor avea ce să mănânce a doua zi. Dar foamea nu-i lăsa să doarmă. Înainte de al doilea cântat al cocoşilor, oştenii începură să se strecoare din tabără, câte unul sau în cete, plecând să jefuiască prin satele de lângă Jarosław. Se îndreptau ca nişte tâlhari la adăpostul întunericului spre Radymno, Kańczuga, Tyczyn – care încotro putea şi unde se aştepta să găsească ceva de mâncare. Le dădea curaj şi gândul că Czarniecki se afla dincolo de râu, dar chiar dacă ar fi trecut apa, vroiau mai bine moartea decât foamea. Se vede că ascultarea lăsa mult de dorit în tabără, deoarece aproape o mie cinci sute de oameni îşi părăsiră cvartirul în acest fel, în pofida celor mai aspre porunci ale regelui.</p>
                  <p rend="justify">Începură deci să jefuiască prin împrejurimi, arzând, prădând şi omorând, dar aproape nici unul dintre ei n-avea să se mai întoarcă în tabără. Czarniecki se afla într-adevăr de cealaltă parte a Sanului, dar şi aici dădeau târcoale cete de şleahtici şi ţărani; din nenorocire, cea mai puternică dintre ele, aceea a lui jupân Strzałkowski, alcătuită din şleahtici munteni, plecase tocmai în noaptea aceea la Próchnik. Văzând jariştea de lumină şi auzind împuşcături, jupân Strzałkowski se întoarse îndată şi năvăli asupra jefuitorilor. Se apărară cu înverşunare prin ogrăzi, dar jupân Strzałkowski îi răzbi şi îi tăie până la unul. În alte sate, alte cete făcură acelaşi lucru, după care, urmărindu-i pe fugari, se apropiară de tabăra suedeză, răspândind spaima şi învălmăşeala, strigând în limbi felurite: tătară, valahă, maghiară şi polonă, astfel că-suedezii se crezură atacaţi de niscaiva oştiri puternice, poate chiar de han cu toată urdia lui.</p>
                  <p rend="justify">Se iscă neorânduială şi, lucru nemaivăzut până atunci, panică, pe care căpeteniile izbutiră s-o învingă cu mare greutate. Dar regele, care rămase pe cal până în zori, văzu ce se întâmplă, înţelese ce-ar putea ieşi de aici şi dis-de-dimineaţă chemă sfatul de război.</p>
                  <p rend="justify">Adunarea aceasta mohorâtă nu dură mult, căci nu erau decât două căi între care trebuiau să aleagă. Oştenii erau descurajaţi, n-aveau ce să mănânce, iar vrăjmaşul sporea în putere.</p>
                  <p rend="justify">Acest Alexandru suedez, care făgăduise lumii întregi să-l fugărească pe Darius al polonezilor fie şi până în stepele tătare, trebuia să se gândească acum nu la urmărire, ci cum să-şi scape propria piele.</p>
                  <p rend="justify">—  Putem să ne întoarcem pe San până la Sandomierz, iar de acolo pe Vistula, la Varşovia, apoi spre ţinuturile prusiene! propuse Wittemberg. În acest fel scăpăm de pieire.</p>
                  <p rend="justify">Duglas îşi luă capul în mâini:</p>
                  <p rend="justify">—  Atâtea izbânzi, atâtea greutăţi, o ţară atât de mare cucerită şi să fim siliţi să ne întoarcem!</p>
                  <p rend="justify">Iar Wittemberg:</p>
                  <p rend="justify">—  Domnia ta, poţi să ne dai vreun sfat?</p>
                  <p rend="justify">—  Nu pot! răspunse Duglas.</p>
                  <p rend="justify">Regele, care nu spusese nimic până atunci, se ridică în semn că întâlnirea luase sfârşit şi zise:</p>
                  <p rend="justify">—  Poruncesc să ne retragem!</p>
                  <p rend="justify">În ziua aceea nu-i mai ieşi nici o vorbă din gură.</p>
                  <p rend="justify">În tabăra suedeză începură să duruie tobele şi să sune trâmbiţele. Vestea retragerii se răspândi într-o clipă de la un capăt la altul. Oştenii o întâmpinară cu strigăte de bucurie. În mâna suedezilor se aflau încă destule castele şi fortăreţe în care puteau să mănânce şi să se odihnească fără primejdie.</p>
                  <p rend="justify">Ghinărarii şi oştenii se apucară să se pregătească de întoarcere cu o râvnă care, observă Duglas, semăna a ruşine.</p>
                  <p rend="justify">Regele îl trimise chiar pe Duglas cu străjile dinainte, ca să dreagă locurile de trecere şi să cureţe pădurile. După el se urni în curând întreaga oştire în ordine de luptă; partea din faţă era apărată de tunuri, spatele de carele de povară, iar pe de lături mergea pedestrimea. Calabalâcul de război şi corturile pluteau în corăbii pe apele râului.</p>
                  <p rend="justify">Toate aceste măsuri de prevedere nu erau de prisos, deoarece abia porniseră oştile şi străjile din spate văzură pe călăreţii polonezi care veneau în urma lor; de acum încolo aproape că n-aveau să-i mai piardă din ochi.</p>
                  <p rend="justify">Czarniecki îşi aduna steagurile, trimitea la rege toate cetele din împrejurimi după ajutor şi-i urmărea mereu. Primul popas de noapte de la Przeworsk însemnă şi prima alarmă. Pâlcurile polone se apropiară atât de mult, încât trebuiră să se întoarcă spre ei câteva mii de pedestraşi sprijiniţi de tunuri. O vreme regele suedez crezu că Czarniecki avea să dea năvală într-adevăr, dar acesta se mulţumea să-şi trimită doar polcurile unul după altul cum avea obiceiul. Oştenii se apropiau, strigau şi se retrăgeau numaidecât. Toată noaptea se scurse în asemenea hărţuieli, noapte frământată şi fără somn pentru suedezi.</p>
                  <p rend="justify">Tot drumul, toate zilele şi nopţile următoare aveau să fie la fel.</p>
                  <p rend="justify">Între timp, regele îi trimise iarăşi lui Czarniecki două steaguri de călărime, foarte bine înţolite şi înarmate, precum şi o scrisoare prin care-l vestea că hatmanii vor porni curând cu oastea regulată, iar el cu restul pedestrimii şi urdia îi va urma în grabă. Îl mai ţineau în loc numai negocierile cu hanul, cu Rakoczi şi cu împăratul. Czarniecki se bucură nespus de această veste şi a doua zi, când suedezii plecară mai departe, în clinul dintre Vistula şi San, castelanul îi spuse polcovnicului Polanowski:</p>
                  <p rend="justify">—  Plasa e întinsă şi peştii se îndreaptă spre capcană.</p>
                  <p rend="justify">—  Iar noi, adăugă Zagłoba, o să facem ca pescarul care le cânta din fluier, ca să joace, şi dacă nu vroiau, îi aruncau pe mal; abia atunci începeau să sară cu sârg, iar el îi altoia cu ciomagul, spunându-le: „Nare-ţi, fecioraşilor, trebuia să jucaţi, când vă rugam cu vorbă bună.”</p>
                  <p rend="justify">La acestea jupân Czarniecki:</p>
                  <p rend="justify">—  Vor juca ei, n-ai grijă, numai să vie mareşalul Lubomirski cu oastea lui care se ridică la cinci mii de oameni.</p>
                  <p rend="justify">—  Trebuie să sosească dintr-o clipă în alta! zise Wołodyjowski.</p>
                  <p rend="justify">—  Astăzi au venit câţiva şleahtici de la Podgórze, spuse Zagłoba, care ne asigură că înaintează cu multă prevedere pe tracturile cele mari, dar dacă va catadicsi să se împreune cu noi, în loc să lupte pe socoteala lui, asta-i altă treabă!</p>
                  <p rend="justify">—  Şi de ce, mă rog? întrebă jupân Czarniecki, uitându-se cu luare-aminte la Zagłoba.</p>
                  <p rend="justify">—  Pentru că e un om cu ambiţii nemăsurate şi invidios pe slava altuia. Îl ştiu de multă vreme şi am fost omul lui de încredere. L-am cunoscut pe când era încă un flăcăiandru la curtea lui jupân Stanisław, castelanul de Cracovia. Franţujii şi italienii îl învăţau pe atunci să mânuiască sabia şi se înfuria grozav pe mine, când îi spuneam că toţi sunt nişte nătărăi, dintre care nici unul nu e în stare să-mi ţină piept. Am făcut prinsoare şi am doborât şapte din ei unul după altul. De atunci a învăţat de la mine nu numai lovituri măiestre de sabia, ci şi meşteşugul războiului. Mintea-i era cam înceată din născare, dar tot ce ştie, eu l-am învăţat.</p>
                  <p rend="justify">—  Atât de iscusit eşti, domnia ta? întrebă Polanowski.</p>
                  <p rend="justify">—  Exemplum: jupân Wołodyjowski, al doilea învăţăcel al meu, care-mi aduce multă mângâiere.</p>
                  <p rend="justify">—  E adevărat, căci domnia ta l-ai ucis pe Sweno!</p>
                  <p rend="justify">—  Pe Sweno? Dacă i s-ar fi întâmplat vreunuia dintre domniile voastre, ar fi avut toată viaţa ce povesti, ba şi-ar fi poftit şi vecinii, ca să le-o repete de nu ştiu câte ori, dar pe mine mă lasă rece, fiindcă dacă aş vrea să-i număr, aş putea să aştern drumul până la Sandomierz cu toţi potrivnicii de seama lui Sweno, pe care i-am ucis. N-aş putea? Să spună cei care mă cunosc!</p>
                  <p rend="justify">—  Unchiul ar putea! întări Roch Kowalski.</p>
                  <p rend="justify">Jupân Czarniecki nu mai auzi urmarea discuţiei, fiindcă vorbele lui Zagłoba îl puseră pe gânduri. Cunoştea şi el ambiţia lui jupân Lubomirski şi nu se îndoia că ar fi în stare să-i impună voinţa lui ori să lupte pe socoteala lui; fie şi spre paguba Republicii.</p>
                  <p rend="justify">Chipul aspru i se posomori şi începu să-şi răsucească barba.</p>
                  <p rend="justify">—  Oho! îi şopti Zagłoba lui Jan Skrzetuski. Se vede că Czarniecki coace ceva, fiindcă faţa i s-a făcut ca de vultur; o să ciocănească în curând pe cineva.</p>
                  <p rend="justify">Deodată, jupân Czarniecki rosti:</p>
                  <p rend="justify">—  Ar trebui ca unul din domniile voastre să plece la jupân Lubomirski cu o scrisoare din partea mea.</p>
                  <p rend="justify">—  Mă duc eu, că mă şi cunoaşte! se oferi Jan Skrzetuski.</p>
                  <p rend="justify">—  Bine, încuviinţă căpetenia, cu cât va pleca cineva mai de vază, cu atât va fi mai bine.</p>
                  <p rend="justify">Zagłoba se întoarse spre Wołodyjowski şi şopti iarăşi:</p>
                  <p rend="justify">—  Vorbeşte pe nas, semn că nu se află în apele lui.</p>
                  <p rend="justify">De fapt, jupân Czarniecki avea o placă de argint în cerul gurii, pe care i-l sfărâmase un plumb, la Busza, cu mulţi ani înainte. De aceea, ori de câte ori era înduioşat, mânios sau neliniştit, vorbea cu glasul ascuţit şi spart.</p>
                  <p rend="justify">Acum se întoarse pe neaşteptate spre Zagłoba:</p>
                  <p rend="justify">—  Poate că n-ar fi rău să pleci şi domnia ta cu jupân Skrzetuski?</p>
                  <p rend="justify">—  Cu dragă inimă, răspunse Zagłoba. Daca nici eu n-am să izbândesc, apoi nu mai izbândeşte nimeni. Pe de altă parte, se cuvine ca la un om de neam atât de mare să mergem doi inşi.</p>
                  <p rend="justify">Czarniecki îşi strânse buzele, se trase de barbă şi spuse ca pentru sine:</p>
                  <p rend="justify">—  Neamurile astea mari. neamurile mari.</p>
                  <p rend="justify">—  Aceasta nu i-o poate nimeni tăgădui lui jupân Lubomirski! observă Zagłoba.</p>
                  <p rend="justify">Dar Czarniecki se încruntă:</p>
                  <p rend="justify">—  Numai Republica este mare, iar toate neamurile nu pot fi decât mici faţă de ea. Să dea Dumnezeu să-i înghită pământul pe cei care vor uita de asta!</p>
                  <p rend="justify">Tăcură cu toţii, pentru că vorbise foarte apăsat, şi abia după un răstimp Zagłoba întări:</p>
                  <p rend="justify">—  Faţă de întreaga Republică, nici vorbă!</p>
                  <p rend="justify">—  Nici eu n-am crescut din piatră seacă la răcoare, ci din ceea ce mă doare, răspunse Czarniecki, şi m-au durut cazacii, care mi-au străpuns cerul gurii, iar acum mă dor suedezii, aşa că ori am să tai puroiul cu sabia, ori voi muri din pricina lui, aşa să-mi ajute Dumnezeu!</p>
                  <p rend="justify">—  Luminăţia ta, te vom ajuta şi noi cu sângele nostru! spuse Polanowski.</p>
                  <p rend="justify">Czarniecki îşi rumegă încă o vreme amărăciunea, care-i umpluse inima la gândul că ambiţia mareşalului l-ar putea împiedica să scape ţara, dar în cele din urmă se linişti şi adăugă:</p>
                  <p rend="justify">—  Domniile voastre veniţi cu mine. Trebuie să alcătuiesc şi scrisoarea.</p>
                  <p rend="justify">Jan Skrzetuski şi Zagłoba îl urmară, iar după o jumătate de ceas încălecară şi plecară înapoi spre Radymno, deoarece se zvonea că mareşalul se oprise cu oştile acolo.</p>
                  <p rend="justify">—  Jane, zise Zagłoba, pipăindu-şi tunica sub care avea scrisoarea lui jupân Czarniecki, fă-mi hatârul şi lasă-mă pe mine să vorbesc cu mareşalul coroanei.</p>
                  <p rend="justify">—  L-ai cunoscut într-adevăr, tătucă, şi l-ai învăţat să mânuiască abia?</p>
                  <p rend="justify">—  E! am zis şi eu aşa, ca să nu mi se strice aburul în gură şi să mi se moaie limba, lucru care se poate întâmpla din pricina tăcerii îndelungate. Nu l-am cunoscut şi nici nu l-am învăţat nimic. Ce, n-aveam altceva mai bun de făcut decât să fac pe ursul şi să-l învăţ pe mareşal cum să meargă pe picioarele dinapoi? Dar asta n-are nici o însemnătate. Mi-am dat seama ce fel de om e după cele ce se spun pe seama lui, şi-am să mi ţi-l frământ, cum frământă gospodina găluştile. Te rog numai un singur lucru, să nu spui nimănui nici o vorbă despre scrisoare, până când n-am să i-o dau eu.</p>
                  <p rend="justify">—  Cum aşa? Să nu-mi îndeplinesc însărcinarea care mi s-a încredinţat? În viaţa mea nu mi s-a întâmplat una ca asta şi nici n-o să mi se întâmple. Nu e cu putinţă! Chiar dacă jupân Czarniecki m-ar ierta, n-am să fac una ca asta, nici pentru toate comorile din lume!</p>
                  <p rend="justify">—  Atunci am să scot sabia şi am să tai chişiţa calului tău, ca să nu mă mai poţi ajunge. S-a mai întâmplat vreodată să dea greş ce-am plănuit eu? Hai, spune! Ţie nu ţi-au prins bine şiretlicurile lui Zagłoba? Dar lui Michał şi Halszkăi tale nu le-au fost de folos? Ori vouă tuturor când v-am smuls din mâinile lui Radziwiłł? Îţi spun eu, scrisoarea asta poate face mai mult rău decât bine, deoarece castelanul era atât de furios când a scris, încât a rupt trei pene. În sfârşit, o să vorbeşti de ea, după ce planurile mele vor da greş; ai cuvântul meu că eu însumi am să i-o înmânez atunci mareşalului, dar nu mai devreme.</p>
                  <p rend="justify">—  Numai să pot să i-o dau, mi-e totuna când.</p>
                  <p rend="justify">—  Nici n-am nevoie de mai mult! Acum hai să ne grăbim, că ne aşteaptă drum lung!</p>
                  <p rend="justify">Îşi îndemnară caii şi porniră în galop. Dar nu trebuiră să gonească prea mult, fiindcă străjile dinainte ale mareşalului nu trecuseră numai de Radymno ci şi de Jarosław. Lubomirski se afla însă la Jarosław şi poposise în casa în care stătuse regele suedez.</p>
                  <p rend="justify">Îl găsiră prânzind cu căpeteniile mai însemnate. Când auzi cine sunt porunci să fie primiţi îndată; numele îi erau cunoscute, fiind vestite pe atunci în toată Republica.</p>
                  <p rend="justify">Când intrară, toate privirile se îndreptară spre ei; cei mai mulţi se uitau cu admiraţie şi curiozitate mai ales la Skrzetuski. Mareşalul îi întâmpină bucuros şi-i întrebă îndată:</p>
                  <p rend="justify">—  Am oare în faţă pe viteazul care i-a adus regelui scrisoarea din Zbarażul împresurat?</p>
                  <p rend="justify">—  Eu i-am adus-o! răspunse jupân Jan.</p>
                  <p rend="justify">—  De mi-ar da Dumnezeu şi mie cât mai mulţi polcovnici ca domnia ta! Pentru nimic nu-l invidiez atâta pe jupân Czarniecki, fiindcă ştiu că nici micile mele merite nu vor fi uitate.</p>
                  <p rend="justify">—  Iar eu sunt Zagłoba! spuse bătrânul oştean, ieşind înainte.</p>
                  <p rend="justify">Aici îşi alunecă privirea peste cei de faţă, iar mareşalul, care vroia să-i câştige pe fiecare cu câte o vorbă bună, exclamă numaidecât:</p>
                  <p rend="justify">—  Cine n-a auzit de bărbatul care l-a hăcuit pe Burłaj, căpetenia barbarorum, care a răzvrătit oştirea lui Radziwiłł.</p>
                  <p rend="justify">—  Şi lui jupân Sapieha i-am adus oştirea de-a gata; la drept vorbind, eu am fost ales căpetenie, nu el, adăugă Zagłoba.</p>
                  <p rend="justify">—  Mare minune că domnia ta, putând să ai asemenea rang mare, te-ai lepădat de el şi slujeşti sub jupân Czarniecki.</p>
                  <p rend="justify">La acestea, Zagłoba se uită cu coada ochiului la Skrzetuski şi răspunse:</p>
                  <p rend="justify">—  Preamărite mareşal al coroanei, eu şi întreaga ţară luăm pildă de la luminăţia ta, cum să ne jertfim ambiţia şi interesele pentru binele obştei.</p>
                  <p rend="justify">Lubomirski se lumină de mulţumire, iar Zagłoba îşi puse mâinile în şolduri şi vorbi mai departe:</p>
                  <p rend="justify">—  Jupân Czarniecki ne-a trimis anume să ne închinăm luminăţiei tale în numele lui şi al întregii oştiri şi să te înştiinţăm că ne-a ajutat Dumnezeu şi am obţinut o izbândă însemnată asupra lui Kannenberg.</p>
                  <p rend="justify">—  Am auzit şi noi, răspunse mareşalul destul de uscat, căci şarpele invidiei începea să se mişte în el, dar ascultăm cu plăcere încă o dată cum s-au petrecut lucrurile din gura unui om care a fost la faţa locului.</p>
                  <p rend="justify">Îndemnat astfel, jupân Zagłoba îşi începu îndată istorisirea; făcu însă câteva schimbări, deoarece forţele lui Kannenberg sporiră în gura lui până la două mii de oameni. Nu uită să amintească nici despre sine şi despre măcelărirea raitierilor care mai rămăseseră pe malul râului, sub ochii regelui, povesti de asemenea cum carele de povară şi trei sute de pedestraşi căzuseră în mâinile biruitorilor norocoşi, într-un cuvânt, izbânda crescu într-o înfrângere uriaşă a suedezilor.</p>
                  <p rend="justify">Ascultau toţi cu luare-aminte, asculta şi mareşalul coroanei, dar se posomora din ce în ce mai mult şi faţa i se asprea, în sfârşit, zise:</p>
                  <p rend="justify">—  Nu tăgăduiesc că jupân Czarniecki este un războinic vestit, dar n-o să nimicească singur toţi suedezii o să mai rămână câţiva şi pentru noi.</p>
                  <p rend="justify">La acestea, jupân Zagłoba:</p>
                  <p rend="justify">—  Luminăţia ta, n-a învins jupân Czarniecki.</p>
                  <p rend="justify">—  Dar cine?</p>
                  <p rend="justify">—  Lubomirski!</p>
                  <p rend="justify">Toţi cei de faţă rămaseră uimiţi. Mareşalul deschise gura, începu să clipească din ochi şi se uită la Zagłoba cu o privire atât de mirată, ca şi când vroia să-l întrebe:</p>
                  <p rend="justify">—  Nu cumva îţi lipseşte o doagă, domnia ta?</p>
                  <p rend="justify">Dar jupân Zagłoba nu-şi pierdu cumpătul, dimpotrivă, îşi ţuguie buzele ca jupân Zamoyski şi zise:</p>
                  <p rend="justify">—  L-am auzit pe Czarniecki spunând în faţa întregii oştiri: „Nu ucid săbiile noastre, zice, ci numele lui Lubomirski, deoarece când vrăjmaşii au aflat, zice, că se apropie, i-a cuprins o descurajare atât de mare, încât în orice oşteni văd oastea mareşalului şi cad ca spicele retezate de seceră.”</p>
                  <p rend="justify">Dacă toate razele soarelui s-ar fi abătut dintr-odată pe chipul mareşalului, chipul acestuia nu s-ar fi luminat atât de mult.</p>
                  <p rend="justify">—  Cum aşa? strigă. A spus Czarniecki una ca asta?</p>
                  <p rend="justify">—  A spus şi încă multe alte lucruri, dar nu ştiu dacă se cuvine să le repet, fiindcă a vorbit faţă de oamenii de încredere.</p>
                  <p rend="justify">—  Vorbeşte, domnia ta! Fiecare cuvânt al lui jupân Czarniecki merită să fie repetat de o sută de ori. E un om neobişnuit, am spus-o mai demult!</p>
                  <p rend="justify">Zagłoba se uită la mareşalul coroanei, mijindu-şi ochiul şi mormăi pe sub mustaţă:</p>
                  <p rend="justify">—  Ai înghiţit nada, acum eşti al meu.</p>
                  <p rend="justify">—  Ei, ce spui, domnia ta? întrebă mareşalul coroanei.</p>
                  <p rend="justify">—  Spun ca oastea a strigat atâta în cinstea luminăţiei tale, de parcă ar fi strigat în cinstea regelui, iar la Przeworsk, când i-am hărţuit toată noaptea pe suedezi, fiecare steag pornea strigând: „Lubomirski! Lubomirski!” şi spaima era mai mare decât dacă ar fi strigat:„Allah” şi „Loveşte, ucide!” îl iau martor pe jupân Skrzetuski, oştean faimos, care n-a minţit niciodată în viaţa lui.</p>
                  <p rend="justify">Mareşalul privi fără să vrea la Skrzetuski, iar acesta se înroşi până în vârf ul urechilor şi începu să bolborosească vorbe nedesluşite.</p>
                  <p rend="justify">Polcovnicii mareşalului începură să-i laude în gura mare pe cei doi soli.</p>
                  <p rend="justify">—  Jupân Czarniecki a făcut foarte bine trimiţând doi cavaleri cu purtări atât de alese! Amândoi sunt cei mai vestiţi cavaleri, iar unuia parcă-i curge miere din gură!</p>
                  <p rend="justify">—  Întotdeauna am socotit, să jupân Czarniecki e de partea mea, iar acum aş face orice pentru el! strigă mareşalul, ai cărui ochi se înceţoşară de atâta mulţumire.</p>
                  <p rend="justify">Jupân Zagłoba se înflăcăra de-a binelea:</p>
                  <p rend="justify">—  Luminăţia ta! Cine nu te admiră, cine nu te cinsteşte, pildă a tuturor virtuţilor obşteşti; dreptatea luminăţiei tale aminteşte de Aristide, iar vitejia de Scipio! Am citit o groază de cărţi. În viaţa mea, am văzut multe, m-am gândit la multe şi mi s-a sfâşiat sufletul de durere, căci ce-am aflat în această Republică? De-alde Opaliński şi Radziejowski, de-alde Radziwiłł care, preţuindu-şi înainte de toate trufia şi ambiţia lor, s-au arătat gata în orice clipă să se lepede de ţară pentru interesele lor. Atunci mi-am zis: Republica aceasta a pierit din pricina nimicniciei propriilor fii! Dar cine m-a alinat, cine mi-a dat curaj şi nenorocire? Jupân Czarniecki! „N-a pierit cu adevărat, mi-a spus, de vreme ce mai sunt oameni ca Lubomirski. Ceilalţi, zice, se gândesc numai la ei, pe când el se gândeşte mereu cum să-şi jertfească tot ce are pe altarul obştei; ceilalţi se înfig înainte, iar el se retrage în umbră, vrând să strălucească prin puterea pildei. Acum, zice, se apropie cu oastea-i puternică şi biruitoare, zice, şi aud că vrea să-mi încredinţeze mie conducerea ei, ca să-i înveţe pe alţii cum să-şi lepede ambiţia, oricât de îndreptăţită, în folosul ţării. Duceţi-vă, zice, la el şi spuneţi-i că eu nu doresc şi nu primesc această jertfă, deoarece el este o căpetenie mai bună decât mine. Dealtfel, nu numai căpetenie – să-i dea Dumnezeu viaţă lungă lui Jan Kazimierz – dar suntem gata să-l alegem şi rege! Şi. îl vom alege!”</p>
                  <p rend="justify">Aici jupân Zagłoba se temu să nu fi întrecut măsura, căci într-adevăr, după strigătul „îl vom alege!” se aşternu, tăcerea. Dar înaintea magnatului parcă se deschisese cerul; la început păli puţin, apoi se lumină, păli iarăşi şi răsuflând repede, răspunse după un răstimp:</p>
                  <p rend="justify">—  Republica este şi va rămâne întotdeauna stăpâna vrerii sale, fiindcă pe aceasta se reazimă temeliile străvechi ale libertăţilor noastre. Iar eu nu sunt decât sluga slugilor ei şi Dumnezeu mi-e martor că nu-mi ridic privirile, spre acele înălţimi la care supusul nu trebuie să se sumeţească. Cât priveşte conducerea oştirii. jupân Czarniecki trebuie s-o primească. Căci vreau să dau pildă acelora care, gândindu-se întruna numai la măreţia neamului lor, nu mai vor să asculte de nimeni, cum trebuie să uite de fala sângelui lor pro publico bono. Aşadar, deşi poate că nu sunt un conducător de oşti chiar atât de nepriceput, eu, Lubomirski, voi sluji la porunca lui Czarniecki, rugându-l pe Dumnezeu să ne ajute să-l înfrângem pe vrăjmaş!</p>
                  <p rend="justify">—  O, romane, părinte al ţării! strigă Zagłoba, apucând mâna mareşalului şi ducând-o la buze.</p>
                  <p rend="justify">În acelaşi timp însă, vulpea bătrână se uita cu coada ochiului la Skrzetuski şi clipea din ochi.</p>
                  <p rend="justify">Răsunară strigătele tunătoare ale căpeteniilor şi ale şleahticilor. Numărul celor de faţă sporea mereu.</p>
                  <p rend="justify">—  Vin! porunci mareşalul.</p>
                  <p rend="justify">Iar când se aduseră cupele, bău îndată în sănătatea regelui, apoi în a lui jupân Czarniecki, pe care-l numi căpetenia lui, şi la sfârşit în sănătatea solilor. Zagłoba nu se lăsă mai prejos şi câştigă inimile tuturor, drept care mareşalul îi conduse până la uşă, iar ceilalţi cavaleri până la marginea oraşului.</p>
                  <p rend="justify">În cele din urmă, rămaseră singuri; atunci Zagłoba îi tăie drumul lui Skrzetuski, opri calul şi, punându-şi mâinile în şolduri, întrebă:</p>
                  <p rend="justify">—  Ei, cum e, Jane?</p>
                  <p rend="justify">—  Pe legea mea! răspunse Skrzetuski. Dacă nu vedeam cu ochii mei şi dacă nu auzeam cu urechile mele, n-aş fi crezut, chiar dacă mi-ar fi spus-o un înger.</p>
                  <p rend="justify">Iar jupân Zagłoba:</p>
                  <p rend="justify">—  Ai, cum? Sunt în stare să jur că Czarniecki l-a chemat şi l-a rugat cel mult pe Lubomirski să lupte laolaltă. Şi ştii ce-ar fi ieşit? Lubomirski n-ar fi consimţit, fiindcă dacă în scrisoare se pomenea de dragostea de ţară şi de interese, şi nu mă îndoiesc că se pomenea, mareşalului i-ar fi sărit ţandăra şi ar fi zis: „Ia te uită, vrea să-mi fie dascăl şi să mă înveţe cum să-mi slujesc ţara! Îl cunosc eu prea bine! Din fericire, bătrânul Zagłoba a luat treaba în seama lui, a plecat şi abia a deschis gura, că Lubomirski nu numai că vrea să i se alăture, dar e gata să slujească sub conducerea lui. Jupân Czarniecki trebuie să fie tare necăjit, dar am să-l mângâi eu. Ei, acum ce mai zici, Jane, ştie Zagłoba să-i învârtă pe degete pe magnaţi, ai?</p>
                  <p rend="justify">—  Recunosc că de uluit ce eram, n-am mai putut scoate o vorbă.</p>
                  <p rend="justify">—  Îi ştiu eu! Dacă le arăţi coroana şi colţul mantiei de hermină, se lasă gâdilaţi ca nişte căţei, ba se mai şi îndoaie şi-ţi oferă spinarea. Nici un pisoi nu se linge atâta pe buze, chiar dacă i-ai arăta un prospectus din slănină. Celui mai vrednic dintre ei îi ies ochii din cap de poftă, iar dacă mai e şi mişel, cum a fost prinţul voievod de Wilno, e în stare să-şi vândă şi ţara. Ce deşertăciune omenească! Isuse! Dacă mi-ai da atâtea mii de taleri, câţi amatori sunt să-şi pună coroana pe cap, m-aş putea gândi şi eu la tron. Fiindcă dacă vreunul din ei crede că mă socotesc mai prejos decât el, să-i plesnească burta din pricina propriei semeţii. Zagłoba e tot atât de bun, ca şi Lubomirski, doar averea-i alta. Aşa-i Jane, aşa-i. Crezi că i-am sărutat mâna cu adevărat? Mi-am sărutat degetul cel mare, atingându-i mâna doar cu nasul. Mai mult ca sigur că de când s-a născut, nu l-a mai păcălit nimeni atât de straşnic. L-am întins, cum întinzi untul pe felia de pâine prăjită pentru jupân Czarniecki. Să-i lungească Dumnezeu viaţa regelui nostru, dar în caz de alegeri, mi-aş da votul mai degrabă mie, decât lui. Roch Kowalski mi l-ar da pe al doilea, iar jupân Michał i-ar tăia pe cei ce s-ar opune. Pe legea mea, pe tine te-aş face numaidecât mare hatman al coroanei, pe jupân Michał hatman de Lituania după Sapieha, iar pe Rzędzian vistiernic. Ăsta ştiu că i-ar stoarce bine pe ovrei cu dările! Dar ce mai tura-vura; lucrul de căpetenie este că l-am făcut pe Lubomirski să înghită cârligul, iar sfoara am s-o dau în mâna lui Czarniecki. Suedezii vor trage oricum ponoasele, iar meritul al cui va fi, ai? Să fi fost altul, s-ar fi scris despre el în cronici, dar eu n-am noroc. Măcar dacă Czarniecki nu s-ar zburli la mine că n-am mai dat scrisoarea. Asta-i mulţumirea oamenilor. Ehei, nu-i prima oară, nu-i prima oară. Alţii au căpătat starostii şi le creşte osânza ca la porci, dar tu, bătrâne, zdruncină-ţi burdihanul în şa, ca totdeauna.</p>
                  <p rend="justify">Jupân Zagłoba dădu din mână a lehamite.</p>
                  <p rend="justify">—  Nu mai e recunoştinţă pe lume! Aşa ori aşa, tot trebuie să mori odată, dar măcar să-ţi slujeşti ţara cu tragere de inimă. Cea mai bună răsplată sunt tovarăşii de nădejde. Când încaleci pe cal şi ai alături nişte prieteni ca tine şi ca Michał, poţi să mergi şi la capătul lumii. Asta-i firea polonezului. Numai să apuce să încalece pe cal. Neamţul, franţuzul, englezul sau hispanul oacheş sar dintr-odată la harţă, pe când polonezul, mai răbdător, îndură multe, se lasă sfâşiat multă vreme până şi de suedez, dar când acesta întrece măsura, mi ţi-l pocneşte în bot, de se dă de trei ori de-a berbeleacul. Pentru că îndrăzneală avem destulă, şi atâta vreme cât ne vom păstră îndrăzneala, Republica nu va pieri. Ia aminte, Jane.</p>
                  <p rend="justify">Jupân Zagłoba urmă aşa multă vreme, fiindcă, ori de câte ori i se întâmpla să fie mulţumit de sine, devenea peste măsură de vorbăreţ, risipind cu dărnicie cugetări înţelepte.</p>
               </div>
               <div type="div3">
                  <head>Capitolul VI.</head>
                  <p rend="justify">De bună seamă, Czarniecki nu se aştepta nicidecum ca mareşalul coroanei să slujească sub conducerea lui. Vroia numai să lupte împreună şi se temea că din pricina ambiţiei nemăsurate a mareşalului nu se va putea ajunge la asemenea înţelegere, deoarece magnatul trufaş spusese nu o dată faţă de polcovnicii săi că preferă să-i hărţuiască pe suedezi de unul singur, căci şi aşa tot poate să-i învingă, pe când dacă i-ar birui împreună cu Czarniecki, toată slava ar fi numai a acestuia.</p>
                  <p rend="justify">Aşa şi era. Czarniecki îl înţelegea pe mareşal şi era tare îngrijorat. Trimiţându-i scrisoarea de la Przeworsk, o citea acum pentru a zecea oară în copie, vrând să se convingă că nu scrisese nimic care să rănească mândria magnatului.</p>
                  <p rend="justify">La început, era nemulţumit doar de câteva vorbe, dar până la urmă începu să regrete că a trimis scrisoarea. De aceea, şedea posomorât în cvartirul său, apropiindu-se întruna de fereastră şi privind pe drum, să vadă dacă nu se întorceau solii. Polcovnicii îl văzură la geam şi ghiciră ce se întâmpla în sufletul lui, deoarece fruntea îi era întunecată de grijă.</p>
                  <p rend="justify">—  Ai să vezi, domnia ta, îi spuse Polanowski lui Wołodyjowski. Nu e de-a bună, fiindcă faţa castelanului s-a umplut de pete, iar ăsta e semn rău.</p>
                  <p rend="justify">Într-adevăr, faţa lui Czarniecki purta urme numeroase de vărsat şi în clipele de înduioşare sau nelinişte se acoperea de cercuri alburii şi vinete. Şi pentru că avea trăsături prelungi, fruntea foarte înaltă, sprâncenele nouroase, nasul încovoiat şi privirea pătrunzătoare, petele îl făceau de-a dreptul înfricoşător. Pe vremuri cazacii îl porecliseră „câinele pestriţ”, dar semăna mai degrabă cu un vultur pestriţ, iar când se întâmpla să conducă steagurile asupra vrăjmaşului cu burca fluturându-i pe umeri ca două aripi uriaşe, asemănarea era izbitoare pentru ai săi, ca şi pentru duşmani.</p>
                  <p rend="justify">Şi unii şi alţii se temeau de el. În timpul războaielor cu cazacii, atamanii unor cete numeroase îşi pierdeau capul când trebuiau să lupte împotriva lui Czarniecki. Până şi Chmielnicki se temea de el, mai ales de sfaturile pe care i le da regelui. Ele abătuseră asupra cazacilor nenorocirea înfrângerii cumplite de la Beresteczko. Dar faima lui sporise îndeosebi după bătălia de la Beresteczko, când împreună cu tătarii străbătea stepele ca o vâlvătaie, făcea una cu pământul gloatele răzvrătite, cucerea oraşele şi întăriturile, gonind cu iuţeala vijeliei de la un capăt la altul al Ucrainei.</p>
                  <p rend="justify">Cu aceeaşi stăruinţă îndârjită îi hărţuia acum pe suedezi. „Czarniecki nu se bate cu mine, ci îmi fură oştirea”, spunea Carol Gustav. Dar tocmai lui Czarniecki i se urâse să tot fure; socotea că a venit vremea să se bată, dar n-avea tunuri şi pedestrime, fără de care nu putea să izbândească nimic de seamă. Iată de ce vroia să se împreune cu Lubomirski, care n-avea nici el, prea multe tunuri, dar avea pedestrimea alcătuită din munteni. Cu toate că nu era bine muştruluită, intrase de multe ori în foc şi la nevoie putea fi folosită împotriva pedestraşilor neîntrecuţi ai lui Carol Gustav.</p>
                  <p rend="justify">Aşa că jupân Czarniecki se frământa, de parcă era cuprins de fierbinţeală. În sfârşit, nu mai putu sta în casă, ieşi afară şi, văzându-i pe Wołodyjowski şi Polanowski, întrebă:</p>
                  <p rend="justify">—  Solii nu se zăresc?</p>
                  <p rend="justify">—  Se vede că Lubomirski s-a arătat bucuros de oaspeţi! răspunse Wołodyjowski.</p>
                  <p rend="justify">—  Bucuros faţă de ei, dar nu şi faţă de mine, pentru că, altminteri, mareşalul mi-ar fi trimis răspuns prin oamenii lui.</p>
                  <p rend="justify">—  Luminăţia ta, îl linişti Polanowski care se bucura de încrederea căpeteniei, ce rost are să te necăjeşti? Dacă mareşalul va veni, bine, iar dacă nu, o să-i hărţuim pe vrăjmaşi ca şi până acum. Şi aşa curge sânge din garniţa suedeză şi se ştie că dacă a început să curgă, încet-încet se va goli cu totul.</p>
                  <p rend="justify">La acestea, Czamiecki:</p>
                  <p rend="justify">—  Şi Republica sângerează. Dacă scapă acum se vor întări cu ajutoarele din ţinuturile prusiene şi vom pierde prilejul.</p>
                  <p rend="justify">Rostind acestea, se lovi cu palma peste pulpana tunicii; era nerăbdător. Deodată se auziră paşii cailor şi glasul gros al lui Zagłoba care cânta:</p>
                  <p rend="justify">Intră Kaśka-n brutărie, Iar Stach: lasă-mi loc şi mie, Mândra mea.</p>
                  <p rend="justify">Ninge-afară, vijelie, Unde să-nnoptez, vai mie, Vremea-i rea.</p>
                  <p rend="justify">—  Semn bun! Se întorc veseli! strigă Polanowski.</p>
                  <p rend="justify">În acest timp, ceilalţi, văzându-l pe castelan, descălecară, lăsară caii unui slujitor şi se apropiară în grabă de pridvor; deodată Zagłoba îşi zvârli căciula în sus şi imitând glasul mareşalului atât de bine, încât dacă l-ar fi auzit cineva fără să-l vadă, ar fi putut greşi, strigă:</p>
                  <p rend="justify">—  Vivat jupân Czarniecki, căpetenia noastră!</p>
                  <p rend="justify">Castelanul se încruntă şi întrebă repede:</p>
                  <p rend="justify">—  Aţi adus vreo scrisoare pentru mine?</p>
                  <p rend="justify">—  N-am adus, răspunse Zagłoba, dar avem ceva mai bun. Mareşalul trece de bunăvoie cu întreaga oştire sub ascultarea înălţimii tale!</p>
                  <p rend="justify">Czarniecki îl sfredeli cu privirea, apoi se întoarse spre Skrzetuski, ca şi când ar fi vrut să-i spună: „Vorbeşte tu, că bătrânul s-a cherchelit!”</p>
                  <p rend="justify">Jupân Zagłoba era într-adevăr puţin cu chef, dar Skrzetuski îi întări cuvintele, aşa că pe chipul castelanului se răsfrânse uimirea.</p>
                  <p rend="justify">—  Veniţi cu mine! porunci. Polanowski şi Wołodyjowski, poftiţi şi domniile voastre!</p>
                  <p rend="justify">Şi intrară cu toţii în casă. Nici nu apucară să se aşeze, că Czarniecki întrebă:</p>
                  <p rend="justify">—  Ce-a zis când a citit scrisoarea mea?</p>
                  <p rend="justify">—  N-a zis nimic! răspunse Zagłoba. La sfârşitul istorisirii mele o să se arate şi de ce, iar acum incipiam.</p>
                  <p rend="justify">Aici începu să povestească în amănunt cum se desfăşuraseră lucrurile şi cum îl făcuse pe mareşalul coroanei să ia asemenea hotărâre. Czarniecki se uita la el din ce în ce mai uimit, Polanowski îşi ducea mâinile la tâmple, iar jupân Michał mişca din mustăcioară.</p>
                  <p rend="justify">—  Pe legea mea, cum de nu te-am cunoscut până acum! strigă într-un târziu castelanul. Nu-mi vine să-mi cred urechilor!</p>
                  <p rend="justify">—  Demult am fost poreclit Ulise! răspunse Zagłoba cu modestie.</p>
                  <p rend="justify">—  Unde-i scrisoarea mea?</p>
                  <p rend="justify">—  Iat-o!</p>
                  <p rend="justify">—  Musai să te iert, că nu i-ai dat-o mareşalului. Eşti un isteţ fără pereche! Vicecancelarul ar trebui să ia învăţătură de la domnia ta cum să negocieze! Pe viul Dumnezeu, dacă aş fi rege, te-aş trimite sol al Ţarigrad.</p>
                  <p rend="justify">—  S-ar întoarce cu o sută de mii de turci! strigă jupân Michał.</p>
                  <p rend="justify">Dar Zagłoba îl îndreptă:</p>
                  <p rend="justify">—  Cu două sute de mii, pe sănătatea mea!</p>
                  <p rend="justify">—  Şi mareşalul nu şi-a dat seama de nimic? întreba iarăşi Czarniecki.</p>
                  <p rend="justify">—  El? A înghiţit tot ce i-am pus în gură, ca gâscanul pus la îngrăşat, doar omuşorul i se mişca în sus şi în jos şi ochii i se abureau de plăcere. Gândeam că o să plesnească de bucurie ca o ghiulea suedeză. Pe omul ăsta poţi să-l bagi şi în iad, măgulindu-l!</p>
                  <p rend="justify">—  Numai să se sfârşească totul în paguba suedezilor, trag nădejde că aşa va fi! răspunse Czarniecki voios. Domnia ta eşti un om şiret ca vulpea, dar nu-ţi bate joc prea mult de mareşal, pentru că alţii nu şi-ar îngădui nici atâta. Multe atârnă de el. Până la Sandomierz o să mergem numai pe moşiile lui Lubomirski, iar mareşalul poate să ridice toate aşezările cu un singur cuvânt şi să poruncească ţăranilor să ne îngreuieze trecerea, arzând podurile şi ascunzând proviantul prin păduri. Domnia ta ai un merit, pe care n-am să-l uit până la moarte, dar trebuie să-i mulţumesc şi mareşalului, pentru că socotesc că n-a făcut-o numai din mândrie deşartă.</p>
                  <p rend="justify">Aici bătu din palme şi porunci slujitorului:</p>
                  <p rend="justify">—  Adu-mi calul numaidecât! Să batem fierul cât e cald!</p>
                  <p rend="justify">După care se întoarse spre polcovnici:</p>
                  <p rend="justify">—  Domniile voastre, haidem cu toţii, ca suita să fie cât mai arătoasă.</p>
                  <p rend="justify">—  Trebuie să merg şi eu? întrebă Zagłoba.</p>
                  <p rend="justify">—  Domnia ta ai făcut podul dintre mine şi mareşalul coroanei, aşa că se cuvine să treci primul pe el. Dealtfel, gândesc că te-au îndrăgit cu toţii. Hai cu noi, frăţioare, că altminteri o să spun că faci treaba numai pe jumătate.</p>
                  <p rend="justify">—  N-am încotro! Musai să-mi strâng cureaua mai tare, că o să mă zdruncine rău de tot. Nu mai am nici putere prea multă, poate numai dacă mă întremez cu ceva.</p>
                  <p rend="justify">—  Cu ce, mă rog?</p>
                  <p rend="justify">—  Mi s-au spus o groază de lucruri despre miedul castelanului, pe care nu l-am gustat până acum şi tare aş vrea să aflu, în sfârşit, dacă e mai bun decât al mareşalului.</p>
                  <p rend="justify">—  Atunci să bem câte un păhărel la botu' calului, iar după ce ne întoarcem n-o să le mai numărăm dinainte.</p>
                  <p rend="justify">Domnia ta ai să găseşti câteva urcioare şi la cvartirul domniei tale.</p>
                  <p rend="justify">Spunând acestea, castelanul porunci să se aducă paharele şi băură cu măsură pentru voioşie şi curaj, după care încălecară şi plecară.</p>
                  <p rend="justify">Mareşalul coroanei îl primi pe jupân Czarniecki cu braţele deschise, îl ospeţi şi-i dădu să bea, nelăsându-l să plece până în zori, când cele două oşti se împreunară şi porniră mai departe sub conducerea lui jupân Czarniecki. Nu departe de Sieniawa năvăliră iarăşi asupra suedezilor cu atâta folos, încât nimiciră străjile dinapoi şi iscară învălmăşeală în grosul oştirii. Abia spre ziuă îi alungară tunurile. La Lezajsk, jupân Czarniecki atacă şi mai puternic. Pâlcuri mari de suedezi se înnămoliră prin mocirlele ivite în urma ploilor şi a revărsării apelor, căzând în mâna polonezilor. Pentru vrăjmaşi drumul devenea din ce în ce mai greu. Fără vlagă, istovite de foame şi nesomn, polcurile abia îşi mai târau picioarele. Din ce în ce mai mulţi oşteni rămâneau pe drum. Unii erau atât de slăbiţi, încât nu mai vroiau nici să mănânce şi nici să bea, cerşind moartea. Alţii se întindeau să moară prin crânguri sau îşi pierdeau judecata şi priveau cu nepăsare la călărimea polonă care se apropia. Străinii, de care gemeau rândurile suedeze, începură să se furişeze din tabără şi să vie la jupân Czarniecki. Doar curajul neclintit al lui Carol Gustav mai ţinea în picioare forţele care se împuţinau ale armiei.</p>
                  <p rend="justify">Pentru că duşmanul nu mergea numai în urma oştirii; cetele conduse de oameni necunoscuţi şi gloatele de ţărani îi aţineau mereu calea. Haitele acestea învălmăşite şi nu prea numeroase nu puteau să-l atace făţiş, dar îl hărţuiau de moarte. Vrând să-i convingă pe suedezi că hanul le venise în ajutor, toate oştile poloneze scoteau strigătul tătarilor, aşa că „Allah, Allah!” se auzea pretutindeni, ziua şi noaptea. Oştenii suedezi n-aveau o clipă de odihnă, stând mereu cu mâna pe arme. Câteodată, zece-cincisprezece ridicau în picioare întreaga armie. Caii cădeau cu zecile şi erau mâncaţi numaidecât, deoarece nici vorbă nu mai putea fi de aducerea proviantului.</p>
                  <p rend="justify">Din timp în timp, călăreţii polonezi găseau trupuri suedeze sfâşiate cumplit, recunoscând în aceste semne mânia ţăranilor. Cea mai mare parte din satele aşezate în clinul dintre San şi Vistula erau ale mareşalului şi ale rudelor sale.</p>
                  <p rend="justify">De aceea, toţi ţăranii se ridicaseră la luptă ca un singur om, fiindcă mareşalul, necruţându-şi avuţiile, vestise că aceia care vor pune mâna pe arme, vor fi eliberaţi din şerbie. Abia se răspândise vestea prin olaturi şi toate coasele fură ţintuite cu vârful înainte în prelungirea cozii; curând începură să aducă zilnic capete de suedezi în tabără până când mareşalul puse capăt acestui obicei necreştinesc.</p>
                  <p rend="justify">Atunci îi aduseră mănuşile şi pintenii raitierilor ucişi. Deznădăjduiţi, suedezii îi jupuiau de piele pe cei care le cădeau în mână, astfel că războiul devenea din zi în zi tot mai neînduplecat. Doar câteva polcuri poloneze mai rămăseseră alături de cotropitori, dar şi acestea stăruiau în rătăcirea lor mai mult de spaimă. Pe drumul spre Lezajsk fugiseră mulţi dintre ei, iar cei rămaşi iscau în fiecare zi asemenea încăierări, încât Carol Gustav se văzu silit să împuşte câţiva oşteni de elită. După această întâmplare, fugiră cu toţii cu sabia în mână. Nu mai rămase aproape nici unul lângă suedezi, în schimb, Czarniecki, întărit astfel, începu să atace tot mai puternic.</p>
                  <p rend="justify">Mareşalul coroanei îl ajuta din toată inima. Se prea poate ca părţile mai bune ale firii lui să-i fi învins în acea vreme trufia şi ambiţia, aşa că nu-şi cruţa sforţările şi nici chiar viaţa, conducând nu o dată steagurile la luptă şi nelăsând duşmanul să se refacă. Era un bun oştean, astfel că aduse foloase însemnate. Acestea, alături de cele de mai târziu, l-ar fi statornicit în amintirea poporului, dacă n-ar fi fost acea nimicnică răzvrătire pe care a iscat-o spre sfârşitul vieţii, ca să împiedice îndreptarea Republicii.</p>
                  <p rend="justify">În acel timp însă, făcea totul ca să se umple de slava care-l acoperea ca o mantie. La întrecere cu el se lua jupân Witowski, castelanul de Sandomierz, un oştean cu mare experienţă, care vroia să fie deopotrivă şi cu Czarniecki, dar nu izbutea pentru că Dumnezeu nu-l dăruise cu măreţie.</p>
                  <p rend="justify">Toţi trei îi asupreau tot mai mult pe suedezi. Până când polcurile de pedestraşi şi raitierii, care trebuiau să păzească spatele oştirii, se înfricoşară atât de mult, încât erau cuprinşi de panică la cel mai mic semn de alarmă. Atunci Carol Gustav se hotărî să meargă el însuşi cu străjile dinapoi, ca să le dea curaj.</p>
                  <p rend="justify">Dar de la bun început fu cât pe ce să plătească cu viaţa această hotărâre. Odată, când regele avea cu sine doar un polc din străjile sale, cel mai puternic dintre toate, fiindcă oştenii fuseseră aleşi cu mare grijă din toată Scandinavia, se opri pentru odihnă în satul Rudnik. Aici, după ce prânzi la paroh, hotărî să se culce puţin, deoarece nu închisese ochii toată noaptea. Străjile înconjurară casa parohială, ca să nu-l tulbure nimeni. În acest timp, flăcăiandrul, care îngrijea de caii preotului, se furişă afară din sat şi, ajungând la herghelia de pe păşune, încalecă pe un mânz şi porni în goană la jupân Czarniecki.</p>
                  <p rend="justify">Jupân Czarniecki se găsea de astă dată la vreo două mile de drum, dar străjile dinainte, alcătuite din polcul prinţului Dymitr Wiśniowiecki, se aflau la nu mai mult de o milă în spatele suedezilor sub conducerea porucinicului Szandarowski. Acesta tocmai vorbea cu Roch Kowalski, care venise cu porunci de la castelan, când deodată amândoi îl zăriră pe rândaşul preotului venind în goană.</p>
                  <p rend="justify">—  Ce diavol aleargă aşa? întrebă Szandarowski. Şi încă pe un mânz?</p>
                  <p rend="justify">—  E un flăcău din sat! răspunse Kowalski.</p>
                  <p rend="justify">Băiatul veni până în faţa oştenilor şi se opri abia atunci când mânzul, speriat de vederea cailor şi a oamenilor, se ridică în două picioare şi se propti cu copitele în pământ. Flăcăul sări şi, ţinând mânzul de coamă, se înclină în faţa cavalerilor.</p>
                  <p rend="justify">—  Ei, care-i povestea? întrebă Szandarowski, apropiindu-se.</p>
                  <p rend="justify">—  Suedezii sunt la noi, la casa parohială, şi i-am auzit vorbind că regele e cu ei! răspunse băiatul cu ochii scânteind.</p>
                  <p rend="justify">—  Sunt mulţi?</p>
                  <p rend="justify">—  Nu mai mult de două sute.</p>
                  <p rend="justify">Lui Szandarowski îi sticliră ochii, dar temându-se de o capcană, se uită ameninţător la flăcăiandru şi zise:</p>
                  <p rend="justify">—  Cine te-a trimis?</p>
                  <p rend="justify">—  De ce trebuia să mă trimită cineva! Am încălecat pe mânz la păşune şi am venit cât am putut de repede; mi-am pierdut şi căciula pe drum. Bine că nu m-au văzut, boaitele!</p>
                  <p rend="justify">Adevărul se răsfrângea pe chipul ars de soare al băiatului şi se vede că-i da inima ghes să se arunce asupra suedezilor; stătea înaintea celor doi porucinici cu obrajii ca para focului, ţinând cu o mână mânzul de coamă, cu părul încurcat şi cămaşa descheiată la piept, răsuflând repede.</p>
                  <p rend="justify">—  Şi restul oştirii suedeze unde este? întrebă stegarul.</p>
                  <p rend="justify">—  Au trecut atât de mulţi în vărsatul zorilor, că nici nu i-am putut număra, dar ăia sunt departe, au rămas numai nişte călăreţi, iar unul doarme acasă la părintele, zic că e regele.</p>
                  <p rend="justify">La acestea, Szandarowski:</p>
                  <p rend="justify">—  Omule, dacă minţi, îţi va cădea capul de pe umeri, dar dacă spui adevărul, cere-mi ce vrei.</p>
                  <p rend="justify">Flăcăiandrul îi făcu o plecăciune adâncă.</p>
                  <p rend="justify">—  Pe sănătatea mea, nu vreau nici o răsplată, dar porunceşte, domnia ta, să mi se dea o sabie.</p>
                  <p rend="justify">—  Hei, daţi-i o sabie! strigă Szandarowski la slujitorii lui, convins pe deplin.</p>
                  <p rend="justify">Celelalte căpetenii îl mai întrebară pe băiat unde se afla conacul şi satul, ce fac suedezii, iar acesta răspunse:</p>
                  <p rend="justify">—  Stau de pază, câinii! Dacă vă duceţi de-a dreptul, o să vă vadă, vă călăuzesc eu prin tufele de arini.</p>
                  <p rend="justify">Se împărţiră îndată poruncile şi steagul porni în trap întins, apoi la galop.</p>
                  <p rend="justify">Flăcăul călărea pe deşelate pe mânzul lui fără frâu, înaintea rândurilor. Îşi îmboldea căluţul cu călcâiele şi se uita mereu cu ochi luminoşi la sabia scoasă.</p>
                  <p rend="justify">Când începu să se vadă satul, intră în tufele de lozie şi o luă pe un drum cam desfundat spre ariniş; pe aici noroiul era şi mai mare, aşa că încetiniră goana.</p>
                  <p rend="justify">—  Ascultaţi, spuse flăcăul, suedezii se află spre dreapta, la câteva sute de paşi de marginea arinişului.</p>
                  <p rend="justify">Începură să înainteze foarte încet, pentru că drumul era mocirlos, iar caii grei se afundau adesea în nămol până la genunchi. În sfârşit, tufărişul de arini se rări şi ajunseră la capăt.</p>
                  <p rend="justify">Atunci, la nu mai departe de trei sute de paşi, văzură o bătătură largă, ce urca uşor, iar dincolo de ea casa parohială, înconjurată de tei, printre care se zăreau şomoioagele de paie ale stupilor. Pe bătătură se aflau două sute de călăreţi în platoşe şi coifuri.</p>
                  <p rend="justify">Raitierii uriaşi stăteau călare pe cai uriaşi, deşi costelivi, gata de luptă, unii cu rapierele scoase şi rezemate cu vârful pe umăr, alţii cu patul muschetelor pe pulpă; priveau însă în altă parte, spre drumul mare, căci numai dintr-acolo se puteau aştepta la vreun atac. Deasupra capetelor flutura frumoasa flamură albastră cu leul auriu la mijloc.</p>
                  <p rend="justify">Mai departe, în jurul casei, erau aşezate perechi de străjeri, dintre care unii priveau spre ariniş, dar pentru că soarele strălucea orbitor, iar în tufele acoperite de frunzişul bogat era aproape întuneric, nu puteau nici ei să-i vadă pe călăreţii polonezi.</p>
                  <p rend="justify">În Szandarowski, oştean plin de foc, începu să clocotească sângele, dar se stăpâni şi aşteptă să se strângă rândurile; în acest timp, Roch Kowalski îşi aşeză mâna grea pe umărul flăcăului.</p>
                  <p rend="justify">—  Ascultă, ţâncule! întrebă. Tu l-ai văzut pe rege?</p>
                  <p rend="justify">—  L-am văzut, boierule! şopti băiatul.</p>
                  <p rend="justify">—  Cum arată? După ce poate fi cunoscut?</p>
                  <p rend="justify">—  Are faţa tare oacheşă şi poartă nişte panglici roşii la şold.</p>
                  <p rend="justify">—  I-ai recunoaşte calul?</p>
                  <p rend="justify">—  Calul e negru, cu stea albă în frunte.</p>
                  <p rend="justify">La acestea, Roch:</p>
                  <p rend="justify">—  Băiete, să te ţii aproape de mine şi să mi-l arăţi!</p>
                  <p rend="justify">—  Bine, boierule! Năvălim pe ei acum?</p>
                  <p rend="justify">—  Ţine-ţi gura!</p>
                  <p rend="justify">Tăcură, şi jupân Roch începu să se roage de Sfânta Fecioară să-i îngăduie să se măsoare cu Carol şi să-i călăuzească braţul în timpul luptei.</p>
                  <p rend="justify">Tăcerea dură foarte puţin, deoarece calul lui Szandarowski sforăi pe neaşteptate. Unul dintre raitierii de pază privi spre ariniş, se cutremură, ca şi când l-ar fi săltat ceva din şa, şi trase cu pistolul.</p>
                  <p rend="justify">—  Allah, Allah! loveşte, ucide! Uha-uu, loveşte! răsună dinspre tufăriş.</p>
                  <p rend="justify">Şi steagul, ieşind ca fulgerul din umbră, se năpusti spre suedezi. Izbiră cu avânt, înainte ca străjerii să se întoarcă toţi cu faţa spre atacatori, şi hăcuiala începu îndată numai cu săbiile şi rapierele, fiindcă nimeni nu mai avea timp să tragă cu muscheta. Cât ai bate din palme raitierii fură împinşi spre gardul care se prăbuşi cu zgomot sub apăsarea crupelor cailor; polonezii îi loveau cu atâta înverşunare, încât rândurile se stricară, învălmăşindu-se. De două ori încercară să se încleşteze cu vrăjmaşul şi, respinşi tot de atâtea ori, se sparseră în două grupuri care se fărâmiţară şi ele, cât ai clipi din ochi, în altele mai mici, până când se risipiră ca boabele de mazăre aruncate de ţăran cu ispolul în sus.</p>
                  <p rend="justify">Deodată, se auziră glasuri deznădăjduite:</p>
                  <p rend="justify">—  Regele, regele! Scăpaţi-l pe rege!</p>
                  <p rend="justify">Carol Gustav ieşise din prima clipă în uşă cu pistoalele în mână şi cu spada în dinţi. Raitierul care-i ţinea calul aproape de prag i-l adusese numaidecât, regele încălecase şi cotind pe după colţul casei, se repezise printre tei şi stupi, ca să iasă prin spate din cercul încăierării.</p>
                  <p rend="justify">Ajungând la gard, îşi strunise calul, sărise îngrăditura şi nimerise în mijlocul raitierilor, care se apărau împotriva aripii drepte a polonezilor. Aceştia ocoliseră casa cu o clipă înainte şi-i atacaseră pe suedezi dincolo de livadă.</p>
                  <p rend="justify">—  În galop, după mine! strigase regele.</p>
                  <p rend="justify">Şi doborându-l cu o lovitură de spadă pe călăreţul polonez care ridicase sabia asupra lui, ieşise dintr-o săritură din vâltoarea bătăliei. În urma lui, raitierii răzbiseră rândurile poloneze şi porniseră în goană, ca un cârd de elani speriaţi de câini, care aleargă încotro îi duce conducătorul lor.</p>
                  <p rend="justify">Călăreţii întorseseră caii după ei şi începuse urmărirea. Şi unii şi alţii o luaseră pe drumul mare ce ducea de la Rudnik spre Bojanówek. Fuseseră văzuţi de cei care luptau în curtea din faţa casei şi atunci răsunaseră strigătele:</p>
                  <p rend="justify">—  Regele, regele! Scăpaţi-l pe rege!</p>
                  <p rend="justify">Dar raitierii dinaintea casei erau atât de înghesuiţi de Szandarowski, încât nu mai era chip să se gândească nici măcar la viaţa lor, astfel că regele fugea urmat numai de vreo doisprezece raitieri, în urma cărora goneau aproape treizeci de luptători de elită; în fruntea tuturor se afla Roch Kowalski.</p>
                  <p rend="justify">Flăcăiandrul, care trebuia să i-l arate pe rege, se rătăcise de el în vânzoleala din bătătura casei, dar şi aşa Roch îl recunoscu pe Carol Gustav după mănunchiul de panglici roşii. După care îşi spuse că venise şi vremea lui, se aplecă în şa, împunse calul cu pintenii şi porni înainte, ca vijelia.</p>
                  <p rend="justify">Fugarii, îndemnându-şi caii din răsputeri, se înşirară pe drumul larg. Şoimanii polonezilor, mai iuţi şi mai uşori, începură curând să se apropie din urmă. Roch îl ajunse îndată pe primul raitier şi, ridicându-se în scări, ca să sporească puterea loviturii, izbi năprasnic; îi reteză dintr-o dată braţul din umăr cu spadă cu tot şi goni mai departe, aţintindu-şi iarăşi privirile asupra regelui.</p>
                  <p rend="justify">Apoi al doilea raitier îi înnegri înaintea ochilor, îl doborî şi pe al doilea, celui de-al treilea îi crăpă coiful şi capul în două şi alergă înainte, uitându-se numai la rege. Caii raitierilor începură să se poticnească şi să cadă; călăreţii polonezi îi ajunseră şi-i tăiară într-o clipită.</p>
                  <p rend="justify">Jupân Roch trecea înainte pe lângă oameni şi cai, ca să nu piardă timpul; depărtarea dintre el şi Carol Gustav începu să se micşoreze. Pe o distanţă de câteva zeci de paşi îi mai despărţeau doar doi călăreţi.</p>
                  <p rend="justify">Deodată, săgeata slobozită din arcul unui oştean polonez îi zbârnâi pe la ureche şi se înfipse în spinarea raitierului care fugea în faţa lui. Acesta se clătină la dreapta şi la stânga, se lăsă pe spate, răcni cu glas neomenesc şi se prăvăli din şa.</p>
                  <p rend="justify">Între Roch şi rege mai rămăsese numai unul.</p>
                  <p rend="justify">Dar şi acesta, vrând pesemne să-şi scape regele, în loc să fugă, îşi întoarse calul. Jupân Roch îl ajunse şi nici ghiuleaua nu doboară atât de repede omul din şa, cum îl prăbuşi el, după care, scoţând un strigăt cumplit, se repezi ca un mistreţ uriaş înainte.</p>
                  <p rend="justify">Poate că regele s-ar fi întors să-i ţină piept şi ar fi pierit negreşit, dar după Roch mai veneau şi alţii, iar săgeţile începură să şuiere. Vreuna din ele putea să-i rănească în orice clipă calul, aşa că regele îl îmboldi şi mai avan cu pintenii, îşi lipi faţa de coamă şi goni mâncând pământul, ca rândunica urmărită de erete.</p>
                  <p rend="justify">Jupân Roch nu numai că îşi îndemnă şi el fugarul cu pinteni, dar începu să-l lovească şi cu latul săbiei, ca să nu rămână în urmă. Copaci, pietre şi tufe le alergau prin faţa ochilor, iar vântul le şuiera în urechi. Regelui îi căzu pălăria din cap, în cele din urmă, îşi aruncă şi punga, socotind că neînduplecatul călăreţ se va lacomi la bani şi va înceta urmărirea, dar Kowalski nici nu se uita la ea, îmboldindu-şi cu sârg calul, care începea să dea semne de oboseală.</p>
                  <p rend="justify">Se vede că jupân Roch se pierduse cu firea, pentru că începu să strige în gura mare, cu un glas în care, alături de ameninţare, tremura şi rugămintea.</p>
                  <p rend="justify">—  Opreşte, pentru mila lui Dumnezeu! Deodată, calul regelui se poticni atât de tare, încât dacă regele nu l-ar fi strunit cu toată puterea, ar fi căzut. Roch mugi ca un zimbru; depărtarea care-l mai despărţea de rege se micşoră simţitor.</p>
                  <p rend="justify">După o clipă, fugarul se împiedică a doua oară şi iarăşi, până să-l pună regele pe picioare, Roch se mai apropie eu zece-cincisprezece paşi. Atunci se îndreptă în şa, ca pentru a lovi. Era înfricoşător. Ochii îi ieşiseră din orbite, iar dinţii îi sticleau de sub mustaţa roşcovană. Încă o poticnire, încă o clipă şi soarta întregii Republici, a Suediei şi a războiului ar fi fost pecetluită. Dar calul regelui începu să alerge din nou, iar regele se întoarse, întinse pistoalele şi trase de două ori.</p>
                  <p rend="justify">Un plumb zdrobi genunchiul bahmetului lui Roch, care se ridică în două picioare, apoi căzu pe cele din faţă şi se propti cu botul în pământ.</p>
                  <p rend="justify">Regele ar fi putut să se arunce în această clipă asupra urmăritorului şi să-l străpungă cu spada, dar la numai două sute de paşi soseau ceilalţi călăreţi polonezi, aşa că se aplecă iarăşi în şa şi goni ca săgeata slobozită dintr-un arc tătărăsc.</p>
                  <p rend="justify">Roch îşi scoase piciorul de sub cal. O clipă privi buimac după fugar, apoi se împletici ca un om beat, se aşeză în mijlocul drumului şi începu să hohotească asemenea ursului.</p>
                  <p rend="justify">Iar regele se depărta din ce în ce mai mult! În cele din urmă, începu să se micşoreze şi să se topească până pieri cu totul în desişul întunecat al brazilor.</p>
                  <p rend="justify">Tovarăşii lui Roch sosiră lărmuind şi strigând. Erau vreo cincisprezece dintre cei care aveau cai mai buni. Unul aduse punga regelui, iar altul pălăria la care penele negre de struţ erau prinse cu diamante. Amândoi îi strigară:</p>
                  <p rend="justify">—  Sunt ale tale, oştene! Ţi se cuvine pe drept!</p>
                  <p rend="justify">Iar ceilalţi:</p>
                  <p rend="justify">—  Ştii pe cine ai fugărit? Pe cine l-ai ajuns? Era Carolus în persoană!</p>
                  <p rend="justify">—  Pe legea mea! De când s-a născut, n-a mai fugit de nimeni, cum a fugit de domnia ta. Cavalere, te-ai acoperit de faimă nemărginită!</p>
                  <p rend="justify">—  Şi câţi raitieri a doborât înainte de a-l ajunge pe rege!</p>
                  <p rend="justify">—  Puţin a lipsit, ca să scapi într-o clipă Republica întreagă cu sabia!</p>
                  <p rend="justify">—  Uite punga!</p>
                  <p rend="justify">—  Ia şi pălăria!</p>
                  <p rend="justify">—  Avea un cal grozav, dar cu comorile astea cumperi zece la fel!</p>
                  <p rend="justify">Roch se uită la ei cu priviri încremenite, apoi zvâcni în picioare şi strigă:</p>
                  <p rend="justify">—  Eu sunt Kowalski şi asta-i jupâneasa Kowalska. Duceţi-vă la toţi dracii!</p>
                  <p rend="justify">—  I s-a întunecat mintea! se auziră glasuri.</p>
                  <p rend="justify">—  Daţi-mi un cal şi am să-l ajung din nou! strigă Roch. Dar oştenii îl luară de subsuori şi, cu toate că se smucea, îl duseră înapoi, spre Rudnik, liniştindu-l şi mângâindu-l pe drum.</p>
                  <p rend="justify">—  L-ai băgat în sperieţi! îi spuseră. Iată ce-a ajuns să păţească acest cuceritor, biruitorul atâtor ţări, oraşe şi oştiri!</p>
                  <p rend="justify">—  Ha! ha! Acum a aflat şi el ce pot cavalerii polonezi!</p>
                  <p rend="justify">—  O să i se urască repede în Republică! Au venit şi pentru el vremuri de grea cumpănă!</p>
                  <p rend="justify">—  Vivat Roch Kowalski!</p>
                  <p rend="justify">—  Vivat! Vivat cel mai viteaz dintre cavaleri, mândria întregii oştiri!</p>
                  <p rend="justify">Şi duseră ploştile la gură. Î i dădură să bea şi lui Roch care goli un burduf şi se simţi îndată mult mai bine.</p>
                  <p rend="justify">În timp ce regele era urmărit pe drumul spre Bojenówek, raitierii, care luptau înaintea casei parohiale, se apărară cu o vitejie vrednică de acest polc vestit. Deşi atacaţi pe neaşteptate şi împrăştiaţi de la început, se adunară tot atât de repede în jurul steagului albastru şi pentru că erau împinşi de polonezi din toate părţile. Nici unul nu cerşea îndurare, dimpotrivă, cal lângă cal şi umăr la umăr, împungeau cu rapierele cu atâta înverşunare, încât un răstimp izbânda păru că înclină de partea lor. Trebuiau împrăştiaţi din nou, lucru cu neputinţă acum din pricina polonezilor care-i înconjurau, ori măcelăriţi până la cel din urmă. Szandarowski socoti mai potrivită a doua dezlegare, aşa că strângând cercul, se repezi asupra vrăjmaşilor cum se repede uliul rănit la stolul de cocoare cu ciocurile lungi. Prăpădul şi îmbulzeala se înteţiră. Săbiile scrâşneau lovindu-se de rapiere, rapierele de frângeau, izbindu-se de garda săbiilor.</p>
                  <p rend="justify">Din când în când, un cal se înălţa ca un delfin deasupra talazului mării şi după o clipă se prăbuşea în vălmăşagul de oameni şi cai. Strigătele încetară, se auzeau doar nechezatul cailor, hârşcâitul asurzitor al fierului şi gâfâitul cavalerilor; o îndârjire neobişnuită încrâncenă inimile polonezilor şi ale suedezilor. Luptau cu săbiile şi rapierele frânte; se încleştau unii cu alţii ca nişte ereţi; se apucau de păr, de mustăţi, se muşcau cu dinţii; cei care cădeau de pe cai şi se mai puteau ţine pe picioare îşi înfigeau jungherele în burţile cailor, în pulpele călăreţilor. În fum, în duhoarea cailor şi în beţia luptei, oamenii se preschimbau în uriaşi care dădeau lovituri puternice; braţele deveneau măciuci şi săbiile fulgere. Coifurile de oţel erau despicate dintr-o singură lovitură, ca nişte garniţe de tablă; potrivnicii se izbeau în cap, îşi retezau braţele cu paloşul, spintecau fără încetare şi fără milă; nimeni nu era iertat. De sub vârtejul de oameni şi cai pâraiele de sânge începură să se scurgă pe bătătură:</p>
                  <p rend="justify">Uriaşa flamură albastră fâlfâia mai departe deasupra suedezilor, dar cercul se micşora din ce în ce mai mult.</p>
                  <p rend="justify">Ca atunci când secerătorii se aşează la cele două capete ale lanului de grâu, încep să mânuiască secerile şi lanul se micşorează văzând cu ochii, iar ei se apropie tot mai mult unii de alţii, tot aşa şi cercul polonezilor se strângea întruna, astfel că luptătorii dintr-o parte puteau să vadă săbiile îndoite ale celor care luptau de cealaltă parte.</p>
                  <p rend="justify">Jupân Szandarowski se frământa ca o furtună şi se băga printre suedezi, cum îşi bagă lupul hămesit colţii în carnea calului abia sugrumat, dar un călăreţ îl întrecea în furie; era flăcăiandrul care îi înştiinţase că vrăjmaşul se afla la Rudnik, iar acum se aruncase odată cu oştenii asupra suedezilor. Tretinul preotului, care până atunci zburdase nepăsător pe păşune, înghesuit de cai, neputând să se smulgă din viitoare, părea că turbase odată cu stăpânul lui. Cu urechile ciulite, ochii ieşiţi din orbite şi coama înfoiată se opintea înainte, muşca şi lovea cu picioarele, în vreme ce călăreţul dădea cu sabia, cum ar fi dat cu îmblăciul, unde nimerea, la dreapta, la stânga, înainte; ciuful băiatului se umpluse de sânge, ascuţişul rapierelor îi găurise umerii şi pulpele; faţa-i era crestată, dar rănile îl aţâţau şi mai mult. Se bătea fără să mai ţină seama de nimic, ca un om care, văzând că nu mai poate scăpa cu viaţă, vrea să-şi răzbune moartea cu vârf şi îndesat.</p>
                  <p rend="justify">În acest timp, rândurile suedeze se împuţinau ca grămada de zăpadă peste care se toarnă apă fiartă din toate părţile. În cele din urmă, în jurul flamurii regale rămaseră vreo zece-cincisprezece inşi. Furnicarul polonez îi năpădi cu totul şi muriră luptând cu dinţii încleştaţi: nici o mână nu se întinse, nici unul dintre ei nu ceru milă.</p>
                  <p rend="justify">Deodată, în încăierare se auziră glasuri:</p>
                  <p rend="justify">—  Flamura, puneţi mâna pe flamură!</p>
                  <p rend="justify">Auzind acestea, flăcăiandrul îşi impuse mânzul cu vârful săbiei şi se năpusti ca o flacără înainte. Cum fiecare dintre raitierii aflaţi lângă flamură aveau împotrivă câte doi sau trei călăreţi polonezi, băiatul îl pocni pe stegar cu sabia peste gură, iar acesta îşi desfăcu braţele şi căzu cu faţa pe coama calului.</p>
                  <p rend="justify">Flamura albastră se prăbuşi odată cu el.</p>
                  <p rend="justify">Raitierul cel mai apropiat răcni cumplit şi puse mâna pe băţul de lemn, dar băieţandrul apucă de pânză, trase cu putere, o rupse într-o clipă, o strânse ghem şi, strângând-o cu amândouă mâinile la piept, începu să strige cât putea:</p>
                  <p rend="justify">—  Acum e a mea şi n-o dau înapoi! E a mea! Ceilalţi raitieri se repeziră înverşunaţi spre el, unul îi străpunse încă o dată umărul prin pânza flamurii, dar în aceeaşi clipă fură spârcuiţi cu toţii de săbii.</p>
                  <p rend="justify">După care mai multe mâini mânjite de sânge se întinseră spre flăcău.</p>
                  <p rend="justify">—  Flamura, dă-ne flamura! îi strigară.</p>
                  <p rend="justify">—  Lăsaţi-l în pace! El a luat-o sub privirile mele, el să i-o dea castelanului.</p>
                  <p rend="justify">—  Se apropie castelanul, vine! se auziră glasuri numeroase.</p>
                  <p rend="justify">În depărtare răsunară într-adevăr tobele de luptă, şi pe drumul dinspre păşune se ivi un steag întreg care se îndrepta în goană spre casa parohului. Era steagul din Lauda, în fruntea căruia se afla însuşi Czarniecki. Ajunşi la faţa locului, văzură că totul se isprăvise şi îşi opriră caii; oştenii lui Szandarowski alergară spre ei.</p>
                  <p rend="justify">Se apropie şi Szandarowski să-i dea socoteală castelanului de cele întâmplate, dar era atât de istovit, încât nici nu mai putea să vorbească; tremura ca de friguri şi glasul i se îneca mereu în gâtlej.</p>
                  <p rend="justify">—  A fost chiar regele. nu ştiu. dacă a scăpat.</p>
                  <p rend="justify">—  A scăpat, a scăpat! spuseră cei care luaseră parte la urmărire.</p>
                  <p rend="justify">—  Am cucerit flamura! Sunt o mulţime de morţi!</p>
                  <p rend="justify">Czarniecki îşi îndemnă fără o vorbă calul spre câmpul de bătaie, care oferea o privelişte cumplită şi jalnică. Peste două sute de trupuri suedeze şi poloneze zăceau unul lângă altul, adesea unul peste altul. Unii se ţineau de păr, alţii muriseră, muşcându-se unul pe altul sau sfâşiindu-se cu unghiile. Iar alţii se strângeau parcă într-o îmbrăţişare frăţească ori zăceau cu capul pe pieptul potrivnicilor. Multe chipuri erau făcute zob de picioarele cailor, de nu mai rămăsese nimic omenesc în ele; cele care nu fuseseră zdrobite de copite, aveau ochii deschişi şi răsfrângeau înfricoşarea, groaza luptei, turbarea.</p>
                  <p rend="justify">Sângele clipocea în pământul muiat sub picioarele calului pe care călărea castelanul, înroşindu-le până deasupra chişiţei; mirosul de sânge şi năduşeală supăra nările şi oprea răsuflarea în piept.</p>
                  <p rend="justify">Castelanul privea la trupurile morţilor, cum pliveşte gospodarul la snopii de grâu din care îşi va înălţa stogul. Pe faţă i se citea mulţumirea. Ocoli în tăcere casa parohială, cercetă morţii din spatele livezii, după care se întoarse încet în bătătură.</p>
                  <p rend="justify">—  Vad că n-aţi făcut treabă de mântuială, spuse, şi sunt mulţumit de domniile voastre.</p>
                  <p rend="justify">Oştenii îşi zvârliră căciulile în sus cu mâinile însângerate:</p>
                  <p rend="justify">—  Vivat Czarniecki!</p>
                  <p rend="justify">—  Să dea Dumnezeu să ne batem iarăşi cât mai repede! Vivat! Vivat!</p>
                  <p rend="justify">Iar castelanul:</p>
                  <p rend="justify">—  O să vă alăturaţi străjilor dinapoia oştirii, ca să vă odihniţi. Jupâne Szandarowski, cine a cucerit flamura?</p>
                  <p rend="justify">—  Aduceţi flăcăiandrul! porunci Szandarowski. Unde e?</p>
                  <p rend="justify">Oştenii dădură fuga să-l caute şi-l găsiră rezemat de peretele grajdului, lângă mânzul care se prăbuşise; din pricina rănilor şi tocmai trăgea să moară. La prima aruncătură de ochi, se părea că nici flăcăul nu mai avea mult de trăit, dar strângea flamura la piept cu amândouă mâinile.</p>
                  <p rend="justify">Îl luară îndată şi-l duseră înaintea castelanului. Era desculţ, ciufulit, cu pieptul gol, cămaşa şi sumanul numai zdrenţe, mânjit de sângele suedezilor şi al lui, ca o arătare de pe altă lume, clătinându-se pe picioare, dar cu foc în ochii încă vii. Czarniecki rămase mirat când îl văzu.</p>
                  <p rend="justify">—  Cum aşa? întrebă. El a cucerit flamura regală?</p>
                  <p rend="justify">—  Cu mâna şi sângele lui, răspunse Szandarowski. El ne-a adus vestea că suedezii sunt aici, apoi a făptuit atâtea în timpul luptei, încât ne-am minunat cu toţii.</p>
                  <p rend="justify">—  Aşa-i! E adevărul curat, ca şi când ar fi fost scris de cineva! întăriră oştenii.</p>
                  <p rend="justify">—  Cum te cheamă? îl întrebă jupân Czarniecki pe băieţandru.</p>
                  <p rend="justify">—  Michałko!</p>
                  <p rend="justify">—  Al cui eşti?</p>
                  <p rend="justify">—  Al preotului.</p>
                  <p rend="justify">—  Ai fost al preotului, dar de acum înainte vei fi numai al tău! rosti castelanul.</p>
                  <p rend="justify">Dar Michałko nu mai auzi vorbele din urmă, deoarece, din pricina scurgerii de sânge, se clătină şi căzu cu capul pe piciorul castelanului.</p>
                  <p rend="justify">—  Luaţi-l şi daţi-i toate îngrijirile. Mă voi strădui ca la prima adunare a Seimului să fie deopotrivă cu domniile voastre nu numai cu sufletul, cum este acum!</p>
                  <p rend="justify">—  E vrednic, prea vrednic! strigară şleahticii. După care îl luară, îl puseră pe Michałko pe o targa şi-l duseră la casa parohială.</p>
                  <p rend="justify">Iar jupân Czarniecki ascultă mai departe istorisirea, de astă dată a celor care văzuseră urmărirea lui Carol Gustav de către jupân Roch, luându-şi capul în mâini ori bătându-se cu palma peste genunchi, fiindcă înţelegea că după asemenea păţanie, curajul regelui va trebui să scadă.</p>
                  <p rend="justify">Nu mai puţin se bucură jupân Zagłoba care, punându-şi mâinile în şolduri, le spuse cu mândrie cavalerilor:</p>
                  <p rend="justify">—  Ha, tâlharul, ai? Dacă-l ajungea pe Carolus, nici dracul nu mai putea să-l scape! E din sângele meu, pe legea mea, e din sângele meu!</p>
                  <p rend="justify">Pe măsură ce trecea timpul, jupân Zagłoba credea şi el tot mai convins că este unchiul lui Roch Kowalski.</p>
                  <p rend="justify">Jupân Czarniecki porunci să-l caute pe tânărul cavaler, dar nu-l putură găsi, fiindcă jupân Roch urcase în şură de ruşine şi, de ciudă, se îngropase în paie şi adormise atât de adânc, încât ajunse steagul din urmă abia a doua zi de dimineaţă. Era însă destul de îngrijorat şi nu cuteza să se înfăţişeze înaintea unchiului. Acesta însă veni la el şi începu să-l mângâie:</p>
                  <p rend="justify">—  Nu te necăji, Roch! îi spuse. Şi aşa te-ai acoperit de faimă; chiar eu am auzit când te-a lăudat castelanul: „La prima vedere, pare un prostovan care nu e în stare să numere nici până la trei, dar văd că e un cavaler focos, care a sporit slava oştirii întregi!”</p>
                  <p rend="justify">—  Dumnezeu nu m-a ajutat, zise Roch, pentru că m-am îmbătat cu o zi înainte şi n-am spus rugăciunea de seară!</p>
                  <p rend="justify">—  Nu încerca să cercetezi hotărârile dumnezeieşti, că ai să mai şi huleşti. Ce poţi să-ţi pui în cârcă, pune, dar să nu faci şi cu mintea la fel, fiindcă ai să dai greş!</p>
                  <p rend="justify">—  Eram atât de aproape des el, că-i simţeam în nări mirosul calului. L-aş fi spintecat până la şa! Dar dacă domnia ta crezi că eu n-am mint-e deloc?!</p>
                  <p rend="justify">La acestea, Zagłoba:</p>
                  <p rend="justify">—  Tot dobitocul îşi are mintea lui, Roch, eşti un flăcău grozav şi ai să-mi aduci mângâiere de multe ori. Să dea Dumnezeu ca feciorii tăi să aibă tot atâta minte în pumn, ca şi tine!</p>
                  <p rend="justify">—  Nu-mi trebuie! se împotrivi Roch. Eu sunt Kowalski, iar asta-i jupâneasa Kowalska.</p>
               </div>
               <div type="div3">
                  <head>Capitolul VII.</head>
                  <p rend="justify">După întâmplarea de la Rudnik, regele intră şi mai adânc în clinul dintre San şi Vistula, mergând în continuare cu străjile din spate, deoarece nu era numai un conducător priceput, ci şi un războinic cu un curaj neîntrecut, în urma lui veneau jupân Czarniecki, jupân Witowski şi jupân Lubomirski, gonindu-l ca pe o fiară în plasa întinsă. Cete numeroase lărmuiau ziua şi noaptea în jurul suedezilor. Hrana se împuţina văzând cu ochii, oştenii erau tot mai istoviţi şi descurajaţi, aşteptându-şi pierzania.</p>
                  <p rend="justify">În cele din urmă, suedezii ajunseră în cotul făcut de vărsarea Sanului în Vistula şi se odihniră. Aici, într-o parte îi apăra Vistula, în cealaltă Sânul, revărsat ca în fiecare primăvară, iar a treia latură a triunghiului o întări regele cu şanţuri puternice în care traseră tunurile.</p>
                  <p rend="justify">Locul era într-adevăr de necucerit, în schimb, suedezii erau ameninţaţi să moară de foame. Trăgeau totuşi nădejde că în curând aveau să primească proviant de la căpeteniile cetăţilor de pe malul apei. Nu prea departe se afla fortăreaţa Sandomierz, în care polcovnicul Szynkler îngrămădise rezerve însemnate pe care le trimise fără întârziere, aşa că mâncară, băură şi dormiră pe săturate, iar când se treziră, începură să cânte psalmi luterani, mulţumindu-i lui Dumnezeu pentru că scăpaseră dintr-o mare primejdie.</p>
                  <p rend="justify">Dar jupân Czarniecki le pregătea alte lovituri.</p>
                  <p rend="justify">Oraşul Sandomierz, aflat în stăpânirea suedezilor, putea să vină mereu în ajutorul oştirii suedeze, aşa că jupân Czarniecki se gândi să cucerească cetatea, tăind astfel şi această legătură.</p>
                  <p rend="justify">—  O să le oferim o privelişte grozavă, spuse la sfatul de război. Vor privi neputincioşi de pe malul celălalt cum atacăm oraşul, pentru că n-au cum să treacă Vistula şi să-i vie într-ajutor. Noi, însă, punând mâna pe Sandomierz, vom prelua şi hrana trimisă de Wirtz de la Cracovia.</p>
                  <p rend="justify">Jupân Lubomirski, jupân Witowski şi alţi războinici mai vârstnici îl sfătuiră pe jupân Czarniecki să nu facă una ca asta.</p>
                  <p rend="justify">—  Ar fi bine, spuseră, să cucerim un oraş atât de mare, fiindcă le-am putea face mult sânge rău suedezilor, dar cum să-l luăm? Pedestrime n-avem şi nici tunuri mari de asediu; cum poate călărimea să se caţere pe ziduri?</p>
                  <p rend="justify">La acestea, jupân Czarniecki:</p>
                  <p rend="justify">—  Păi, ţăranii noştri nu se bat destul de bine ca pedestraşi? De-aş găsi câteva mii ca Michałko, aş lua nu numai Sandomierz, ci şi Varşovia!</p>
                  <p rend="justify">Şi fără să mai asculte de nimeni, trecu Vistula. Abia se află prin împrejurimi, că se şi strânseră câteva mii de oameni, care cu coase, care cu flinte sau muschete, şi porniră spre Sandomierz.</p>
                  <p rend="justify">Năvăliră în oraş pe neaşteptate şi pe uliţe începu un măcel cumplit. Suedezii se apărară cu îndârjire de la ferestre şi de pe acoperişuri, dar nu putură stăvili iureşul. Fură striviţi ca nişte viermi prin case şi respinşi din oraş. Szynkler se adăposti cu restul oştenilor în cetate, dar polonezii porniră cu acelaşi avânt pe urma lui. Atacară porţile şi zidurile. Szynkler înţelese că nu se va putea apăra nici în cetate.</p>
                  <p rend="justify">Aşadar, luă cu el tot ce putea lua, oameni, lucruri, proviant, şi încărcând totul pe cutere, trecu râul la rege; acesta privea de pe malul celălalt la înfrângerea oştenilor săi, fără să-i poată ajuta cu nimic.</p>
                  <p rend="justify">Cetatea căzu în puterea polonezilor.</p>
                  <p rend="justify">Dar suedezul viclean, înainte de a pleca, aşezase pe sub ziduri şi prin pivniţe butoaie cu pulbere cu fitilele aprinse.</p>
                  <p rend="justify">Când se înfăţişă înaintea regelui, îi spuse îndată această, veste, ca să-i veselească inima.</p>
                  <p rend="justify">—  Cetatea va sări în aer odată cu toţi oamenii din ea, spuse. Poate că va pieri însuşi Czarniecki.</p>
                  <p rend="justify">—  Dacă-i aşa, vreau să văd şi eu cum zboară la cer polonezii cei cucernici! răspunse regele.</p>
                  <p rend="justify">Şi rămase cu toţi ghinărarii pe loc.</p>
                  <p rend="justify">În acest timp, cu toate poruncile lui Czarniecki, care prevăzuse înşelătoria, volintirii şi ţăranii se răspândiseră prin toată cetatea în căutarea suedezilor ascunşi şi a prăzilor. Trâmbiţele sunau larum, chemându-i pe toţi să se adăpostească în oraş, dar ei nu auzeau sau nu vroiau să le ia în seamă.</p>
                  <p rend="justify">Deodată, pământul se clătină sub picioarele lor, bubuituri şi trosnete înfricoşătoare cutremurară văzduhul, un stâlp de foc uriaş ţâşni în sus, aruncând în aer pământ, ziduri, acoperişuri, întreaga cetate, odată cu cele peste cinci sute de trupuri ale acelora care nu izbutiseră să fugă.</p>
                  <p rend="justify">Carol Gustav îşi puse mâinile în şolduri de bucurie, iar curtenii linguşitori începură să-i repete vorbele:</p>
                  <p rend="justify">—  Polonezii zboară în cer! Zboară în cer! În cer!</p>
                  <p rend="justify">Dar se bucurau prea devreme, căci Sandomierz rămânea oricum în mâna polonezilor şi nu mai putea trimite proviant grosului oştirii, închise în cotul râurilor.</p>
                  <p rend="justify">Jupân Czarniecki îşi întinse tabăra în faţa suedezilor, pe celălalt mal al Vistulei, şi supraveghea trecerea.</p>
                  <p rend="justify">Iar jupân Sapieha, mare hatman de Lituania şi voievod de Wilno, sosi cu lituanienii din partea opusă şi tăbărî dincolo de San.</p>
                  <p rend="justify">Suedezii erau împresuraţi, prinşi ca într-un cleşte.</p>
                  <p rend="justify">—  Cercul s-a închis! îşi spuneau oştenii din taberele polone.</p>
                  <p rend="justify">Înţelegeau cu toţii, până şi cei mai puţini pricepuţi în arta războiului, că năvălitorii erau ameninţaţi să piară, dacă nu le veneau ajutoare la timp, care să-i scape.</p>
                  <p rend="justify">Înţelegeau prea bine şi suedezii. În fiecare dimineaţă căpeteniile şi oştenii veneau pe malul Vistulei şi priveau cu deznădejde în ochi şi în suflet la pâlcurile călărimii lui Czarniecki, care înnegreau dincolo de râu.</p>
                  <p rend="justify">Apoi se duceau pe malul Sânului, unde veghea zi şi noapte oastea lui jupân Sapieha gata să-i primească oricând cu sabia şi muscheta.</p>
                  <p rend="justify">Nici vorbă de trecerea Sanului ori a Vistulei, atâta vreme cât cele două oştiri se aflau în apropiere. Suedezii mai puteau să se întoarcă la Jarosław pe drumul pe care veniseră, dar ştiau că în asemenea împrejurare nici unul dintre ei n-ar mai fi ajuns să vadă Suedia.</p>
                  <p rend="justify">Zilele se scurgeau cu greu, iar nopţile erau şi mai chinuitoare din pricina vuietului şi a strigătelor. Hrana era iarăşi pe sfârşite.</p>
                  <p rend="justify">În acest timp, jupân Czarniecki lăsă conducerea oştirii lui Lubomirski şi, însoţit de steagul laudanian, trecu Vistula mai sus de vărsarea Sanului, ca să se vadă cu jupân Sapieha şi să chibzuiască împreună cum să ducă războiul mai departe.</p>
                  <p rend="justify">De astă dată nu mai era nevoie de mijlocirea lui Zagłoba, care să-i apropie pe cei doi conducători, deoarece fiecare îşi iubea ţara mai mult decât pe sine însuşi, fiind gata să-şi jertfească pentru ea interesele proprii, mândria şi ambiţia.</p>
                  <p rend="justify">Hatmanul de Lituania nu-l pizmuia pe Czarniecki şi nici Czarniecki pe hatman, dimpotrivă, se respectau unul pe altul, aşa că întâlnirea lor stoarse lacrimi până şi oştenilor mai în vârstă.</p>
                  <p rend="justify">—  Republica sporeşte în putere, se bucură ţara dragă, când asemenea fii se îmbrăţişează, le spuse Zagłoba lui Wołodyjowski şi celor doi Skrzetuski.</p>
                  <p rend="justify">—  Czarniecki e un războinic neîntrecut şi are un suflet de aur, dar şi Sapieha e bun de pus pe rană. Să dea Dumnezeu ca asemenea oameni să se nască şi din piatră seacă. S-ar încreţi pielea pe suedezi, dară ar vedea dragostea dintre aceşti oameni mari. Nu ne-au cotropit oare din pricina dezbinării şi a zavistiei magnaţilor? Ce, ne-au învins prin forţa armelor? Aşa, da, mai înţeleg! Îmi tresaltă inima de bucurie când privesc la asemenea întâlnire. Fac prinsoare că nu vom rămâne cu gâtlejurile uscate, fiindcă Sapio se dă în vânt după petreceri, şi cu astfel de oaspete îşi va da drumul cu dragă inimă.</p>
                  <p rend="justify">—  Dumnezeu e milostiv, răul trece. Dumnezeu e milostiv! spuse Jan Skrzetuski.</p>
                  <p rend="justify">—  Ai grijă să nu huleşti! îi răspunse Zagłoba. Orice rău trebuie să se isprăvească; dacă ar dura veşnic, ar fi o dovadă că diavolul stăpâneşte lumea, nu Isus, a cărui milă este fără margini.</p>
                  <p rend="justify">Vorbirea le fu întreruptă de vederea lui Babinicz, a cărui făptură semeaţă o zăriră de departe peste marea de capete. Wołodyjowski şi Zagłoba începură îndată să-i facă semne, dar el era cu ochii aţintiţi la jupân Czarniecki, aşa că nu-i văzu de la început.</p>
                  <p rend="justify">—  Ia te uită cum s-a mai ogârjit! se miră Zagłoba.</p>
                  <p rend="justify">Se vede că n-a izbândit prea mult împotriva prinţului Bogusław, răspunse Wołodyjowski, altminteri ar fi fost mai vesel.</p>
                  <p rend="justify">—  Mai mult ca sigur că n-a izbândit. Se ştie că Bogusław asediază împreună cu Szteinbok cetatea Malborg.</p>
                  <p rend="justify">—  Numai Dumnezeu le poate zădărnici truda! La acestea, jupân Zagłoba:</p>
                  <p rend="justify">—  Chiar dacă iau cetatea, între timp, noi, Carolum Gustavum captivabimus, o să vedem dacă nu ne vor da fortăreaţa în schimbul regelui.</p>
                  <p rend="justify">—  Uite că Babinicz se îndreaptă spre noi! îl întrerupse; Skrzetuski.</p>
                  <p rend="justify">Într-adevăr, când îi văzu, cavalerul începu să-şi croiască drum prin mulţime şi să vie spre ei, făcându-le semne cu căciula şi zâmbindu-le de departe. Îşi dădură bineţe ca nişte vechi cunoscuţi şi prieteni.</p>
                  <p rend="justify">—  Ce se mai aude? Ce-ai făcut cu prinţul Bdguslaw, jupâne cavaler? întrebă Zagłoba.</p>
                  <p rend="justify">—  Rău, dar nu-i vremea să vorbim de asemenea lucruri, pentru că o să ne aşezăm îndată la masă. Domniile voastre rămâneţi aici la noapte; după ospăţ o să dormiţi la mine, printre tătarii mei. Am un sălaş destul de bun şi o să tăifăsuim la un pahar până dimineaţa.</p>
                  <p rend="justify">—  Eu n-am obiceiul să mă împotrivesc, atunci când cineva vorbeşte cu înţelepciune! răspunse Zagłoba. Spune-mi numai de ce ai slăbit aşa?</p>
                  <p rend="justify">—  Diavolul acela m-a doborât în bătălie cu cal cu tot şi m-a spart ca pe o oală de argilă; de atunci scuip sânge şi nu pot să-mi revin. Dar nădăjduiesc că mila lui Christos, stăpânul nostru, mă va ajuta să-i slobod sânge. Dar, hai să mergem, fiindcă jupân Sapieha şi jupân Czarniecki încep să se poftească unul pe altul să facă primul pas. Înseamnă că masa e gata. Vă aşteptam cu mare bucurie, pentru că aţi vărsat destul sânge suedez.</p>
                  <p rend="justify">—  Să spună alţii ce isprăvi am făcut! zise Zagłoba. Nu se cade să mă laud eu!</p>
                  <p rend="justify">Dar mulţimea începu să se mişte şi se duseră cu toţii pe medeanul dintre corturi, pe care se întinseseră mesele. Jupân Sapieha îl cinsti ca pe un rege pe jupân Czarniecki. Masa la care se aşeză castelanul era acoperită cu flamuri suedeze. Miedul şi vinurile curgeau din butoaie, astfel că spre sfârşitul ospăţului amândouă căpeteniile se cam chercheliseră. Nu lipsiră veselia, glumele, uralele, larma şi, cum vremea era frumoasă şi soarele pripea cu putere, numai frigul serii îi împrăştie pe cei care petreceau.</p>
                  <p rend="justify">Atunci Kmicic îşi duse musafirii printre tătari. Se aşezară în cortul lui pe lăzi pline cu tot felul de lucruri de pradă şi începură să vorbească despre campania lui Kmicic.</p>
                  <p rend="justify">—  Bogusław se află acum la Malborg, spuse jupân Andrzej, deşi unii spun că ar fi la prinţul elector, alături de care va veni în ajutorul regelui.</p>
                  <p rend="justify">—  Cu atât mai bine, o să ne întâlnim! Voi, tinerii, nu sunteţi în stare să-i veniţi de hac, o să vedem ce va putea face unul mai bătrân! Cu mulţi a avut de-a face până acum, dar cu Zagłoba încă nu. Vă spun eu că o să ne întâlnim, poate doar dacă prinţul Janusz i-a hotărât prin testament să-l ocolească pe Zagłoba. Se prea poate!</p>
                  <p rend="justify">—  Electorul e un om viclean, se amestecă Jan Skrzetuski, şi când va vedea că e de rău cu Carolus, nu-şi va mai respecta făgăduielile şi jurământul.</p>
                  <p rend="justify">—  Iar eu vă spun că nu va fi aşa! se împotrivi Zagłoba. Nimeni nu e mai înverşunat împotriva noastră ca prusacii. Când sluga care ţi-a îmbrăţişat genunchii şi ţi-a curăţat straiele ajunge stăpânul tău odată cu schimbarea norocului, se va purta cu atât mai aspru, cu cât mai mare a fost bunăvoinţa pe care i-ai arătat-o.</p>
                  <p rend="justify">—  Şi de ce, mă rog? întrebă Wołodyjowski.</p>
                  <p rend="justify">—  Pentru că nu va uita niciodată starea lui de slugă şi va dori să se răzbune împotriva ta, chiar dacă i-ai fi făcut numai bine.</p>
                  <p rend="justify">—  Să lăsăm asta! spuse Wołodyjowski. Se întâmpla deseori ca şi câinele să muşte mâna stăpânului. Mai bine să ne povestească Babinicz despre campania lui.</p>
                  <p rend="justify">—  Ascultăm! consimţi Skrzetuski.</p>
                  <p rend="justify">Kmicic tăcu o clipă, răsuflă adânc şi începu să istorisească despre luptele lui Sapieha cu Bogusław, despre înfrângerea celui din urmă la Janów, în sfârşit, despre sfărâmarea tătarilor de către prinţul Bogusław, care îl doborâse cu cal cu tot şi scăpase cu viaţă.</p>
                  <p rend="justify">—  Păi, domnia ta spuneai că-l vei urmări cu tătarii până la Baltica. îl întrerupse Wołodyjowski.</p>
                  <p rend="justify">La care Kmicic:</p>
                  <p rend="justify">—  Dar şi domnia ta mi-ai spus mai demult, că jupân Skrzetuski, aci de faţă, când Bohun i-a răpit jupâniţa îndrăgită, a lăsat baltă şi fata şi răzbunarea, pentru că ţara se afla în primejdie; spune-mi cine ţi-e prieten, ca să-ţi spun cine eşti, eu m-am împrietenit cu domniile voastre şi doresc să vă urmez pilda.</p>
                  <p rend="justify">—  Să te răsplătească Maica Domnului, cum l-a răsplătit şi pe Skrzetuski! răspunse Zagłoba. Cu toate că mi-ar plăcea ca jupâniţa să se afle mai degrabă în pădure, decât în puterea lui Bogusław.</p>
                  <p rend="justify">—  Nu-i nimic! strigă Wołodyjowski. O s-o recapeţi!</p>
                  <p rend="justify">—  Trebuie să-i recapăt nu numai făptura, ci şi respectul şi dragostea.</p>
                  <p rend="justify">—  Una va fi însoţită de cealaltă, spuse jupân Michał, chiar dacă ai luat-o cu de-a sila, ca atunci. mai ţii minte?</p>
                  <p rend="justify">—  Aşa ceva n-am să mai fac!</p>
                  <p rend="justify">Şi jupân Andrzej începu să ofteze din adâncul inimii, apoi zise:</p>
                  <p rend="justify">—  Nu numai că n-am recăpătat-o pe Oleńka, dar Bogusław mi-a răpit-o şi pe a doua.</p>
                  <p rend="justify">—  Curat turc, pe legea mea! strigă Zagłoba. Iar jupân Michał îl întrebă:</p>
                  <p rend="justify">—  Care a doua?</p>
                  <p rend="justify">—  Ehei, sunt multe de spus! răspunse Kmicic. La Zamość era o jupâniţă grozav de frumoasă, care-i plăcea tare mult starostelui de Kałuża. Acesta, temându-se de sora lui, prinţesa Wiśniowiecka, nu cuteza să dea buzna în apropierea ei, aşa că s-a gândit s-o trimită pe jupâniţă cu mine, chipurile la jupân Sapieha, după o moştenire din Lituania, iar în fapt, ca să mi-o ia înapoi la o jumătate de milă de Zamość şi s-o ducă în vreo pustietate, unde să nu-i mai înfrâneze nimeni poftele. Eu însă i-am ghicit planurile. „Vrei să mă faci codoaşca ta? mi-am zis. Atunci aşteaptă!” Şi i-am ciomăgit oamenii, iar pe jupâniţă am dus-o neîntinată la jupân Sapieha. Vă spun domniilor voastre, e frumoasă ca un sticlete, dar cinstită. Şi eu sunt alt om acum, iar tovarăşii mei, fie-le ţărâna uşoară, au putrezit de mult în pământ!</p>
                  <p rend="justify">—  Cine era jupâniţă asta? întrebă Zagłoba.</p>
                  <p rend="justify">—  Se trăgea dintr-un neam ales şi era în grija jupânesei Wiśniowiecka. Cândva a fost logodită cu lituanianul Podbiepięta pe care domniile voastre l-aţi cunoscut.</p>
                  <p rend="justify">—  Anusia Borzobohata! răcni Wołodyjowski, sărind în picioare.</p>
                  <p rend="justify">Zagłoba se ridică şi el de pe vraful de pături.</p>
                  <p rend="justify">—  Jupâne Michał, stăpâneşte-te!</p>
                  <p rend="justify">Dar Wołodyjowski se repezi ca o pisică la Kmicic.</p>
                  <p rend="justify">—  Trădătorule, tu l-ai lăsat pe Bogusław s-o răpească?!</p>
                  <p rend="justify">—  Nu mă nedreptăţi! îl dojeni Kmicic. Eu am dus-o teafără la hatman, îngrijindu-mă de ea ca de o soră, iar Bogusław n-a răpit-o de la mine, ci de la altul, cu care jupân Sapieha o trimisese la familia lui; îl cheamă Glowbicz sau cam aşa, nu mai ţin minte.</p>
                  <p rend="justify">—  Unde-i acum?!</p>
                  <p rend="justify">—  Nu mai e aici, fiindcă s-a prăpădit. Cel puţin aşa mi-au spus polcovnicii lui Sapieha. Eu l-am hărţuit de unul singur pe Bogusław, aşa că nu ştiu prea bine. Judecând după pripeala domniei tale, văd că ne-a lovit acelaşi necaz şi ne-a nedreptăţit acelaşi om, iar dacă-i aşa, să ne unim împotriva lui, să ne facem dreptate şi să ne răzbunăm amândoi. O fi el mare magnat şi mare cavaler, dar gândesc că nu se va simţi în largul lui în Republica întreagă cu doi duşmani ca noi.</p>
                  <p rend="justify">—  Iată mâna mea! răspunse Wołodyjowski. De acum încolo suntem prieteni, pentru tot restul vieţii, până la moarte! Oricare dintre noi îl va întâlni mai întâi, acela îi va plăti pentru amândoi. Să dea Dumnezeu să-l întâlnesc eu cei dintâi şi am să-i slobod sânge cum mă vezi şi cum te văd!</p>
                  <p rend="justify">Aici jupân Michał – începu să-şi mişte atât de avan mustăcioara şi să-şi pipăie sabia, încât pe jupân Zagłoba mai că-l cuprinse frica, întrucât ştia că nu era de glumit cu jupân Michał.</p>
                  <p rend="justify">—  Acum nu mi-aş dori să fiu prinţul Bogusław, rosti după un răstimp, nici dacă mi-ar da cineva toată Letonia în dar. E prea destul să ai un potrivnic ca râsul ăsta de Kmicic, ce să mai vorbesc şi de jupân Michał! Mai mult, chiar eu am să închei foedus{4} cu voi. Mintea mea şi săbiile voastre! Nu ştiu dacă se află vreun potentat în toată creştinătatea, care să nu tremure înaintea unei tovărăşii ca aceasta. Pe de altă parte, şi Dumnezeu îi va schimba norocul mai devreme sau mai târziu, deoarece nu se poate ca un trădător şi un eretic să nu rămână nepedepsit. Şi aşa Kmicic i-a scos destui peri albi.</p>
                  <p rend="justify">—  Nu tăgăduiesc că s-a aflat deseori la strâmtoare din pricina mea! răspunse jupân Andrzej.</p>
                  <p rend="justify">Şi poruncind să se umple paharele, povesti cum l-a scăpat pe Soroka de la ţeapă. Nu mai spuse însă că mai întâi s-a aruncat la picioarele lui Radziwiłł deoarece numai la amintirea acelei clipe îşi simţi sângele clocotind.</p>
                  <p rend="justify">Jupân Michał se înveseli, ascultându-i istorisirea, iar la sfârşit spuse:</p>
                  <p rend="justify">—  Dumnezeu să te ajute, Jędrek! Cu asemenea viteaz poţi să te duci şi în iad! Îmi pare rău că nu vom putea fi totdeauna împreună din pricina slujbei. Pe mine s-ar putea să mă trimită într-o parte a Republicii, iar pe tine în alta. Nu se ştie care din noi îl va întâlni mai întâi.</p>
                  <p rend="justify">Kmicic tăcu o vreme.</p>
                  <p rend="justify">—  După dreptate, s-ar cuveni să cada în mâinile mele. Dar dacă nu voi avea parte decât de ruşine, pentru că-mi e ruşine s-o recunosc, dar eu nu-i pot ţine piept acestui diavol.</p>
                  <p rend="justify">—  O să te învăţ toate tainele mele! strigă Wołodyjowski.</p>
                  <p rend="justify">—  Sau eu! se oferi şi Zagłoba.</p>
                  <p rend="justify">—  Nu! Să-mi fie cu iertare, domnia ta, dar mai bine să mă înveţe Michał! răspunse Kmicic.</p>
                  <p rend="justify">—  Cu toate că-i atât de viteaz, eu şi jupâneasa Kowalska nu ne temem de el, numai să fiu sătul de somn! se amestecă Roch.</p>
                  <p rend="justify">—  Taci din gură, Roch! îl dojeni Zagłoba. Vezi să nu te pedepsească Dumnezeu pentru îngâmfare cu mâna micului cavaler.</p>
                  <p rend="justify">—  Ehei, n-o să păţesc nimic!</p>
                  <p rend="justify">Bietul jupân Roch nu era un prooroc prea norocos, dar se cherchelise de-a binelea şi era gata să se lupte cu toată lumea. Băuseră şi ceilalţi destul, fie în sănătatea lor, fie pentru pierzania lui Bogusław şi a suedezilor.</p>
                  <p rend="justify">—  Am auzit, zise Kmicic, că după ce-i batem pe suedezi aici şi punem mâna pe rege, vom porni numaidecât spre Varşovia. Pe urmă se va sfârşi şi războiul şi va veni rândul electorului.</p>
                  <p rend="justify">—  Oho, asta aşa-i! încuviinţă Zagłoba.</p>
                  <p rend="justify">—  Am auzit-o de la jupân Sapieha, iar el, ca un om mare, le ştie mai bine. Ne-a spus odată: „Suedezii vor fi învinşi, cu septentrionii s-a isprăvit, iar cu electorul nu trebuie să începem nici un fel de negocieri. Jupân Czarniecki, zice, şi Lubomirski se vor duce în Brandenburg, iar eu şi vistiernicul de Lituania în Prusia electorului. Dacă pe urmă, zice, nu vom uni ţinuturile prusiene pentru totdeauna cu Republica, atunci în sfatul ţării nu se află nici un cap pe măsura lui jupân Zagłoba, care l-a ameninţat de unul singur pe elector cu scrisori.”</p>
                  <p rend="justify">—  A spus Sapio una ca asta? întrebă Zagłoba roşind de mulţumire.</p>
                  <p rend="justify">—  Am auzit cu toţii, iar eu m-am bucurat grozav, pentru că aceeaşi lovitură îl va nimici şi pe Bogusław şi, dacă nu-l vom întâlni mai devreme, atunci nu se poate să nu dăm ochi cu el.</p>
                  <p rend="justify">—  Numai să isprăvim mai repede cu suedezii ăştia! spuse Zagłoba. Au intrat la apă! N-au decât să ne dea Letonia şi câteva milioane de taleri şi le dăruim viaţa.</p>
                  <p rend="justify">—  Vorbim de vrabia de pe gard! râse Jan Skrzetuski. Carolus se află în Polonia. Cracovia, Varşovia, Poznań şi alte oraşe mai însemnate sunt încă în stăpânirea lui, iar domnia ta, tătucă, vorbeşti de răscumpărare. Ehei, mai avem mult de furcă până când va veni vremea să ne gândim la elector!</p>
                  <p rend="justify">—  Mai e şi armia lui Szteinbok, mai sunt şi garnizoanele, şi Wirtz! adăugă Stanisław.</p>
                  <p rend="justify">—  Atunci de ce stăm aici cu mâinile încrucişate? întrebă Roch pe neaşteptate, holbându-şi ochii. Nu putem să-i atacăm pe suedezi?</p>
                  <p rend="justify">—  Prost mai eşti, Roch! îl domoli Zagłoba.</p>
                  <p rend="justify">—  Unchiul o ţine pe a lui, dar pe legea mea, am văzut o luntre lângă mal. Am putea trece râul şi poate punem mâna pe vreo strajă. E un întuneric, de-ţi bagi degetele în ochi; până să-şi dea seama ce se petrece, noi suntem înapoi şi le spunem celor două căpetenii ce-am izbândit. Dacă domniile voastre nu vreţi, am să mă duc singur!</p>
                  <p rend="justify">—  Mai mare minunea, viţelul mort a mişcat din coadă! se împotrivi Zagłoba mânios.</p>
                  <p rend="justify">Dar lui Kmicic începură să-i freamăte nările.</p>
                  <p rend="justify">—  Hm, propunerea nu e rea, nu e rea deloc! spuse.</p>
                  <p rend="justify">—  Nu e rea pentru nişte slujitori, dar nu pentru cavalerii care se respectă. Oameni buni, gândiţi-vă la rangul vostru! Sunteţi polcovnici şi vreţi să vă purtaţi ca nişte fluieră-vânt.</p>
                  <p rend="justify">—  E adevărat că nu prea se cuvine! consimţi Wołodyjowski. Mai bine să mergem la culcare, că e târziu.</p>
                  <p rend="justify">Căzură cu toţii la învoială, aşa că îngenuncheară şi rostiră rugăciunea cu glas tare, după care se întinseră pe pături şi adormiră numaidecât.</p>
                  <p rend="justify">Dar, după vreun ceas, săriră cu toţii în picioare, deoarece dincolo de râu se auziră împuşcături, apoi în toată tabăra lui Sapieha răsunară ţipete înspăimântate.</p>
                  <p rend="justify">—  Isuse, Mărie! se cruci Zagłoba. Ne atacă suedezii!</p>
                  <p rend="justify">—  Ce vorbeşti, domnia ta?! răspunse Wołodyjowski, punând mâna pe sabie.</p>
                  <p rend="justify">—  Roch, vino aici! strigă Zagłoba, care în asemenea împrejurări prefera să-şi aibă nepotul lângă el.</p>
                  <p rend="justify">Dar Roch nu mai era în cort.</p>
                  <p rend="justify">Ieşiră în fugă pe medean. Mulţimea se adunase înaintea corturilor şi plecaseră cu toţii la râu, deoarece pe malul celălalt se vedeau fulgere şi împuşcăturile se înteţeau.</p>
                  <p rend="justify">—  Ce s-a întâmplat, ce s-a întâmplat? fură întrebate străjile numeroase de lângă apă.</p>
                  <p rend="justify">Dar străjile nu văzuseră nimic. Doar unul dintre oşteni spuse că auzise ceva ca plescăitul unui val, dar nu văzuse nimic din pricina ceţii care plutea deasupra râului, aşa că nu vrusese să sperie oamenii pentru un zgomot nedesluşit.</p>
                  <p rend="justify">Ascultându-l, Zagłoba îşi luă capul în mâini deznădăjduit.</p>
                  <p rend="justify">—  Roch s-a dus la suedezi! A spus că vrea să pună mâna pe vreo strajă!</p>
                  <p rend="justify">—  Pentru Dumnezeu, se prea poate! strigă Kmicic.</p>
                  <p rend="justify">—  O să-mi împuşte flăcăul, pe legea mea! strigă Zagłoba. Domniile voastre, nu mai e nici o scăpare? O, Isuse, un băiat de aur? în amândouă oştile nu se mai află unul ca el. Cum de i-a trăsnit prin cap una ca asta? Sfântă Fecioară, scapă-l de la necaz!</p>
                  <p rend="justify">—  Poate că se va întoarce, ceaţa e destul de deasă! S-ar putea să nu-l vadă!</p>
                  <p rend="justify">—  O să aştept aici până mâine dimineaţă. Sfântă Fecioară! Maica Domnului!</p>
                  <p rend="justify">Între timp, pe malul din faţă împuşcăturile începură să se rărească, luminile se stinseră treptat şi, după un ceas, se aşternu o tăcere adâncă. Zagłoba umbla pe malul apei ca găina care-şi cheamă puii de raţă şi îşi smulgea din cap bruma de păr ce-i mai rămăsese, dar aşteptarea şi chinul lui aveau să se dovedească zadarnice. Râul albi în lumina zorilor, în cele din urmă răsări şi soarele, dar Roch nu se întoarse.</p>
               </div>
               <div type="div3">
                  <head>Capitolul VIII.</head>
                  <p rend="justify">A  doua zi, dis-de-dimineaţă, jupân Zagłoba, cuprins de deznădejde, se duse la jupân Czarniecki şi-l rugă să trimită pe cineva la suedezi, să vadă ce s-a întâmplat cu Roch; e viu şi geme în robie sau şi-a plătit cutezanţa cu viaţa?</p>
                  <p rend="justify">Czarniecki se învoi fără greutate, deoarece ţinea la jupân Zagłoba. Mângâindu-l în nenorocirea lui, vorbi astfel:</p>
                  <p rend="justify">—  Gândesc că nepotul domniei tale trebuie să fie în viaţă, altminteri l-ar fi scos apa la mal.</p>
                  <p rend="justify">—  Să dea Dumnezeu! răspunse Zagłoba cu jale, dar pe unul ca el nu-i uşor să-l scoată apa la mal, fiindcă n-are numai braţul greu, ci şi mintea îi e ca plumbul, lucru se vede şi din fapta lui.</p>
                  <p rend="justify">La aceasta, Czarniecki:</p>
                  <p rend="justify">—  Domnia ta vorbeşti cu dreptate! Dacă e viu, ar trebui să poruncesc să fie legat de un cal şi târât pe medean pentru neascultare. Oricine are voie să sperie oştirea suedeză, dar el ne-a speriat şi pe noi; dealtfel şi pe suedezi, dar numai la porunca mea. Ce-i asta, aici e oaste de şleahtici sau ce dracu e, de fiecare face ce-l taie capul!</p>
                  <p rend="justify">—  E vinovat, assentior. Eu însumi am să-l pedepsesc, numai să-l întoarcă Dumnezeu!</p>
                  <p rend="justify">—  Eu am să-l iert, gândindu-mă la isprava de la Rudnik. Avem o groază de prinşi, mai însemnaţi decât Kowalski, pe care i-am putea da în schimb. Du-te domnia ta la suedezi şi propune-le schimbul. Dau doi şi la nevoie chiar trei inşi pentru el, ca să nu-ţi sângereze inima domniei tale. Să vii la mine să iei scrisoarea către rege şi să pleci fără întârziere.</p>
                  <p rend="justify">Zagłoba, bucuros, se duse într-un suflet la cortul lui Kmicic şi le spuse tovarăşilor ce se întâmplase. Jupân Andrzej şi Wołodyjowski se oferiră îndată să meargă cu el, fiindcă amândoi erau curioşi să-i vadă pe suedezi. Kmicic putea fi de mare folos, pentru că vorbea nemţeşte aproape tot atât de bine ca şi limba polonă.</p>
                  <p rend="justify">Pregătirile nu le luară prea multă vreme. Jupân Czarniecki nu-l mai aşteptă pe Zagłoba şi îi trimise scrisoarea printr-un slujitor, după care, însoţiţi de un trâmbiţaş, urcară într-o luntre cu o pânză albă m vârful unei prăjini şi porniră.</p>
                  <p rend="justify">La început, înaintară în tăcere; se auzea doar scârţâitul vâslelor frecate de marginile luntrii, dar Zagłoba începu să se îngrijoreze şi zise:</p>
                  <p rend="justify">—  Ar fi bine ca trâmbiţaşul să le vestească venirea noastră, fiindcă mişeii ăştia sunt în stare să tragă în noi, cu toată pânza albă.</p>
                  <p rend="justify">—  Ce vorbeşti, domnia ta! răspunse Wołodyjowski. Până şi barbarii îi respectă pe soli, iar suedezii ştiu să se poarte!</p>
                  <p rend="justify">—  Să sune trâmbiţaşul, când spun! Orice oştean poate trage în noi, găureşte luntrea şi ne ducem la fund, iar apa e rece! Nu vreau să mă ud din pricina purtării lor alese!</p>
                  <p rend="justify">—  Uite că se văd străjile! spuse Kmicic. Trâmbiţa începu să sune. Luntrea aluneca repede; pe malul celălalt se iscă mişcare şi în curând sosi o căpetenie călare cu o pălărie de piele galbenă. Se apropie de apă, îşi puse mâna streaşină la ochi şi începu să privească în lumină.</p>
                  <p rend="justify">La zece-cincisprezece paşi de mal, Kmicic îşi scoase căciula în semn de bineţe, iar suedezul se înclină cu aceeaşi cuviinţă.</p>
                  <p rend="justify">—  Scrisoare de la jupân Czarniecki către prealuminatul rege suedez! strigă jupân Andrzej, arătând scrisoarea.</p>
                  <p rend="justify">În acest timp, luntrea atinse pământul.</p>
                  <p rend="justify">Străjile de pe mal prezentară armele. Jupân Zagłoba se linişti cu totul, îşi luă numaidecât o înfăţişare vrednică de un trimis şi rosti pe latineşte:</p>
                  <p rend="justify">—  În noaptea trecută a fost prins un cavaler şi am venit să-l cer înapoi.</p>
                  <p rend="justify">—  Nu ştiu latineşte! răspunse căpetenia.</p>
                  <p rend="justify">—  Necioplitul! murmură Zagłoba.</p>
                  <p rend="justify">Suedezul se întoarse spre jupân Andrzej:</p>
                  <p rend="justify">—  Regele se află în celălalt capăt al taberei. Binevoiţi, domniile voastre, şi vă opriţi aici, iar eu mă duc să-i dau de veste.</p>
                  <p rend="justify">Şi îşi întoarse calul.</p>
                  <p rend="justify">Începură să-se uite în jur. Tabăra era foarte întinsă, cuprinzând tot triunghiul alcătuit de San şi Vistula. În vârful triunghiului era Pniew, iar la bază, într-o parte Tarnobrzeg, iar în cealaltă Rozwadów. Fireşte, privirea nu putea îmbrăţişa toată întinderea, dar cât cuprindeai cu ochii se vedeau şanţuri, valuri de apărare, parapete de pământ şi faşine înţesate de oameni şi tunuri. La mijloc, în Gorzyce, era cvartirul regelui şi tot acolo se afla şi grosul oştirii.</p>
                  <p rend="justify">—  Dacă foamea nu-i va goni de aici, nu le vom putea veni de hac! zise Kmicic. Tot locul e întărit şi până şi caii au unde să pască.</p>
                  <p rend="justify">—  Dar peştele n-o să ajungă pentru atâtea guri! răspunse Zagłoba. Dealtfel, luteranii nu prea se dau în vânt după mâncarea de post. Nu demult aveau toată Polonia, iar acum au numai clinul ăsta de pământ; să-l păstreze sănătoşi ori să se întoarcă Ia Jarosław!</p>
                  <p rend="justify">—  Şanţurile au fost săpate de oameni foarte pricepuţi! spuse Wołodyjowski, privind întăriturile cu ochi de cunoscător. Noi avem mai mulţi meşteri în mânuirea săbiei, dar n-avem atâtea căpetenii învăţate, şi în arta războiului am rămas în urma altora.</p>
                  <p rend="justify">—  Din care pricină? întrebă Zagłoba.</p>
                  <p rend="justify">—  Din care pricină? Ca unul care am slujit mereu la călărime, nu s-ar cuveni s-o spun, dar pretutindeni pedestrimea şi tunurile sunt lucrul de căpătâi, mişcările lor în luptă, marşurile şi contra marşurile hotărăsc soarta bătăliei. În oştirile străine trebuie să înghiţi o groază de cărţi, să răsfoieşti din scoarţă în scoarţă o mulţime de autori romani, înainte de a fi înaintat într-un rang mai acătării, pe când la noi toate astea nu fac două parale. Călărimea năvăleşte ca şi înainte şi curăţă locul cu săbiile, iar dacă nu izbuteşte de la început, e pierdută.</p>
                  <p rend="justify">—  Să fii domnia ta sănătos, jupâne Michał! Care naţie a mai obţinut atâtea izbânzi însemnate?</p>
                  <p rend="justify">—  Mai demult şi alţii au luptat la fel, dar neavând acelaşi avânt, au fost învinşi. Acum însă le-a venit chipurile mintea la cap şi iată ce se întâmplă.</p>
                  <p rend="justify">—  Să aşteptăm sfârşitul. Până una-alta, adu-mi pe cel mai iscusit genist suedez sau neamţ, eu am să i-l pun împotrivă pe Roch, care n-a pus mâna pe nici o carte, şi o să vedem care pe care.</p>
                  <p rend="justify">—  Numai să ai domnia ta de unde să-l iei! se amestecă Kmicic.</p>
                  <p rend="justify">—  Adevărat, prea adevărat! Îmi pare tare rău de flăcăul ăsta. Jupâne Andrzej, ciripeşte pe limba aia păsărească cu nădrăgarii ăştia şi întreabă-i ce s-a întâmplat cu el?</p>
                  <p rend="justify">—  Domnia ta nu-i cunoşti pe oştenii din trupele regulate. Nici unul n-o să deschidă pliscul fără poruncă. Ne răcim gura de pomană!</p>
                  <p rend="justify">—  Ştiu eu că ticăloşii ăştia sunt nişte sălbatici. Când vine vreun sol la şleahticii noştri, intră în vorbă numaidecât, beau horilcă împreună şi îl întreabă de sănătatea jupânesei şi a copilului. Nu se feresc să vorbească nici despre treburile politiceşti, pe când ăştia stau încremeniţi ca nişte stane şi se holbează la noi. Apuca-i-ar colica!</p>
                  <p rend="justify">Într-adevăr, tot mai mulţi pedestraşi se îngrămădeau în jurul trimişilor, privindu-i cu luare-aminte. Aveau la ce să se uite, căci îmbrăcaţi în straie bogate, păreau destul de arătoşi. Privirile se îndreptau mai mult spre jupân Zagłoba care avea o înfăţişare de senator, şi cel mai puţin spre jupân Michał din pricina staturii sale.</p>
                  <p rend="justify">Căpetenia care-i întâmpinase pe mal se întoarse cu încă un cavaler de rang mai mare şi cu oşteni care duceau caii de frâu. Cel mai mare în rang se înclină înaintea solilor şi spuse în limba polonă:</p>
                  <p rend="justify">—  Domniile voastre, măria sa vă pofteşte la cvartirul-său; pentru că nu e prea aproape, v-am adus şi cai.</p>
                  <p rend="justify">—  Domnia ta, eşti polonez? întrebă Zagłoba.</p>
                  <p rend="justify">—  Nu! Mă cheamă Sadowski şi sunt ceh, acum sunt în slujba suedezilor.</p>
                  <p rend="justify">Kmicic se apropie îndată de el.</p>
                  <p rend="justify">—  Domnia ta, nu mă recunoşti? Sadowski se uită la el.</p>
                  <p rend="justify">—  Cum de nu, de la Częstochowa! Domnia ta ai sfărâmat cel mai mare tun de asediu şi Miller te-a dăruit lui Kuklinowski. Fii binevenit, sunt bucuros să întâlnesc un cavaler atât de faimos!</p>
                  <p rend="justify">—  Ce se întâmpla cu Kuklinowski? întrebă Kmicic mai departe.</p>
                  <p rend="justify">—  Domnia ta, nu ştii?</p>
                  <p rend="justify">—  Ştiu că i-am plătit cu măsura cu care vroia să mă ospeţeaşcă şi el, dar l-am lăsat în viaţă.</p>
                  <p rend="justify">—  A murit îngheţat.</p>
                  <p rend="justify">—  Aşa am crezut şi eu! spuse jupân Andrzej dând din mână.</p>
                  <p rend="justify">—  Jupâne polcovnic l se amestecă Zagłoba. Nu cumva în tabără se află şi un polonez, Roch Kowalski?</p>
                  <p rend="justify">Sadowski izbucni în râs:</p>
                  <p rend="justify">—  Cum să nu? E la noi!</p>
                  <p rend="justify">—  Slavă Domnului şi Sfintei Fecioare! E viu şi am să-l scap. Slavă Domnului!</p>
                  <p rend="justify">—  Nu ştiu dacă regele va binevoi să-l dea! răspunse Sadowski.</p>
                  <p rend="justify">—  Oho! Şi de ce?</p>
                  <p rend="justify">—  Pentru că îi place grozav. Şi-a dat seama îndată că e cel care l-a fugărit la Rudnik cu atâta îndârjire. Am râs să ne prăpădim, ascultând răspunsurile prinsului. Regele întreabă: „Ce ai împotriva mea?” iar el zice: „Am jurat!” Apoi regele iarăşi: „O să mă urmăreşti şi de-acum înainte?” „Păi, cum altfel!” răspunde şleahticul. Regele a început să râdă: „Dacă te lepezi de jurământ, îţi dăruiesc viaţa şi libertatea.” „Nu se poate!” „De ce?” „Pentru că unchiul ar zice că sunt un neghiob!” „Eşti atât de sigur că m-ai învinge?” „Aş învinge cinci ca măria ta!” Aşadar regele din nou: „Şi cutezi să ridici mâna asupra unui rege?” Iar el: „Cutez, fiindcă ai o credinţă scârbavnică!” Îi tălmăceam fiecare cuvânt regelui, care se veselea tot mai mult şi repeta: „Îmi place grozav oşteanul ăsta!” Pe urmă, vrând să afle dacă l-a fugărit un luptător atât de puternic, a poruncit să se aleagă doisprezece flăcăi zdraveni din garda personală, care să se măsoare pe rând cu prinsul. Cavalerul s-a dovedit într-adevăr foarte vânjos. Când am plecat eu, doborâse zece din ei unul după altul şi nici unul nu era în stare să se ridice singur de jos. O să ajungem tocmai la sfârşitul luptei.</p>
                  <p rend="justify">—  Îl recunosc pe Roch! Sângele meu! strigă Zagłoba. Oferim în schimbul lui fie şi trei polcovnici însemnaţi.</p>
                  <p rend="justify">—  O să-l găsiţi pe rege plin de voioşie, răspunse Sadowski, lucru destul de rar acum.</p>
                  <p rend="justify">—  Cred şi eu! răspunse micul cavaler.</p>
                  <p rend="justify">Apoi Sadowski se întoarse spre Kmicic şi începu să-l întrebe cum de izbutise să scape din mâinile lui Kuklinowski şi pe deasupra să i-o şi plătească. Jupân Andrzej povesti pe larg cele întâmplate, pentru că îi cam plăcea să se fălească, în timp ce Sadowski se lua cu mâinile de cap de mirare; în cele din urmă, îi strânse încă o dată mâna lui Kmicic şi spuse:</p>
                  <p rend="justify">—  Crede-mă, domnia ta, că mă bucur din toată inima. Cu toate că-i slujesc pe suedezi, îmi place orice faptă de viteaz, mai ales când un cavaler vrednic învinge un nemernic. Trebuie să recunosc că atunci când se nimereşte printre domniile voastre un om destoinic, apoi să cauţi cu luminarea în universo şi nu mai găseşti unul la fel.</p>
                  <p rend="justify">—  Domnia ta eşti un oştean cu creştere aleasă! îl lăudă jupân Zagłoba.</p>
                  <p rend="justify">—  Şi un luptător cunoscut! adăugă Wołodyjowski.</p>
                  <p rend="justify">—  Pentru că am învăţat să lupt şi să mă port de la domniile voastre! răspunse Sadowski. ducându-şi mâna la pălărie.</p>
                  <p rend="justify">Aşa vorbeau între ei, întrecându-se în cuvinte măgulitoare, până când ajunseră la Gorzyco, unde se afla cvartirul regelui. Tot satul mişuna de oşteni de arme felurite. Trimişii polonezi priveau curioşi la cetele de oşteni risipite prin ogrăzi. Unii, vrând să-şi înşele foamea, dormeau pe prispe, pentru că vremea era frumoasă şi caldă, sau aruncau zarurile pe darabane, bând bere, în vreme ce alţii îşi întindeau hainele pe garduri sau, stând în faţa caselor şi îngânând cântece scandinave, îşi frecau coifurile şi platoşele cu praf de cărămidă de luceau ca soarele. Unde şi unde curăţau şi plimbau caii, într-un cuvânt, viaţa de tabără îşi urma cursul obişnuit; oştenii se foiau pretutindeni sub cerul luminos. Pe chipurile unora se citea într-adevăr truda nespusă şi foamea, dar soarele acoperea sărăcia cu aur; de altfel, pentru aceşti oşteni neîntrecuţi începuseră zilele de odihnă, aşa că îşi recăpătau repede curajul şi înfăţişarea războinică. Wołodyjowski admira în sinea lui mai ales polcurile de pedestraşi, vestite în toată lumea pentru dârzenia şi vitejia lor. Pe măsură ce înaintau, Sadowski îi lămurea:</p>
                  <p rend="justify">—  Ăsta-i polcul smalandez din gărzile regelui, iar aici se află pedestraşii din Dalekarlia, cei mai buni.</p>
                  <p rend="justify">—  Pentru Dumnezeu, cine mai sunt şi monstra ăştia mititei? se cruci Zagłoba, arătând spre un grup de omuleţi cu pielea măslinie şi pletele negre fluturând în amândouă părţile capului.</p>
                  <p rend="justify">—  Sunt laponi, iar dintre hiperboreeni ei trăiesc în ţinuturile cele mai de miazănoapte.</p>
                  <p rend="justify">—  Şi se pricep măcar la luptă, căci mie mi se pare că aş putea să iau câte trei în fiecare mână şi să le ciocnesc capetele până obosesc!</p>
                  <p rend="justify">—  Nici vorbă că ai putea s-o faci! În luptă nu fac două parale, dar sunt foarte buni slujitori şi, pe urmă, sunt un lucru mai rar. În schimb, sunt tare pricepuţi la vrăjitorii; fiecare are cel puţin un diavol în slujba lui, iar unii au câte cinci.</p>
                  <p rend="justify">—  De unde asemenea tovărăşie cu necuratul? întrebă Kmicic, făcându-şi semnul crucii.</p>
                  <p rend="justify">—  Umblă mereu prin beznă, fiindcă la ei noaptea durează câte o jumătate de an, iar domniile voastre ştiţi că pe întuneric nu e prea greu să ai de-a face cu diavolul.</p>
                  <p rend="justify">—  Şi suflet au?</p>
                  <p rend="justify">—  Nu se ştie, dar gândesc că seamănă mai mult ca fiarele.</p>
                  <p rend="justify">Kmicic îşi apropie calul, înşfacă un lapon de grumaz, îl ridică în sus ca pe un pisoi şi îl privi cu luare-aminte, apoi îl puse jos şi spuse:</p>
                  <p rend="justify">—  Dacă regele mi-ar dărui unul ca ăsta, aş porunci să-l afume şi l-aş atârna în biserica de la Orsza, unde printre alte lucruri rare se găsesc şi nişte ouă de struţ</p>
                  <p rend="justify">—  În biserica de la Lubnie era o falcă de balenă sau de uriaş! adăugă Wołodyjowski.</p>
                  <p rend="justify">—  Să mergem, să nu ne alegem cu vreun lucru de scârbă de la ei! îi zori Zagłoba.</p>
                  <p rend="justify">—  Să mergem! repetă Sadowski. La drept vorbind, s-ar fi cuvenit să dau poruncă să vă pună sacii în cap, cum e obiceiul, dar aici n-avem nimic de ascuns, iar dacă v-aţi uitat la întărituri, cu atât mai bine.</p>
                  <p rend="justify">După care îndemnară caii şi în curând ajunseră ia conacul din Gorzyce. Descălecară la poartă şi scoţându-şi căciulile, merseră mai departe pe jos, deoarece regele se afla înaintea casei.</p>
                  <p rend="justify">Văzură o mulţime de ghinărari şi alte căpetenii de vază. Erau acolo bătrânul Wittemberg. Duglas, Loewenhaupt, Miller, Erikson şi mulţi alţii. Şedeau cu toţii în pridvor, înapoia regelui, şi priveau la jocul pe care-l pusese la cale Carol Gustav. Roch tocmai doborâse al doisprezecelea raitier şi rămăsese în picioare cu contăşul sfârtecat de potrivnici, năduşit şi ostenit de moarte. Zărindu-şi unchiul în tovărăşia lui Kmicic şi a lui Wołodyjowski, crezu la început că fuseseră şi ei luaţi prinşi, aşa că îşi bulbucă ochii şi deschise gura, apoi se apropie câţiva paşi, dar Zagłoba îi făcu semn cu mâna să stea la locul lui şi înainta cu însoţitorii în faţa regelui.</p>
                  <p rend="justify">Sadowski începu săi înfăţişeze pe solii care se înclinară adânc, cum cerea obiceiul şi regulile curţii, apoi Zagłoba îi întinse scrisoarea lui Czarniecki.</p>
                  <p rend="justify">Regele luă scrisoarea şi începu să citească. În vreme ce trimişii se uitau curioşi la el, pentru că nu-l mai văzuseră niciodată. Era un bărbat în floarea vârstei, atât de oacheş, de parcă s-ar fi născut italian sau hispan. Buclele lungi ale părului negru ca pana corbului îi cădeau până pe umeri. Strălucirea şi culoarea ochilor aminteau de Jeremi Wiśniowiecki, doar sprâncenele le avea foarte ridicate, ca şi când s-ar fi mirat mereu.</p>
                  <p rend="justify">În schimb, în locul unde se împreună sprâncenele, fruntea se înălţa boltită, făcându-l să semene cu un leu: o încreţitură adâncă deasupra nasului, care nu pierea nici atunci când râdea, îi dădea feţei o înfăţişare ameninţătoare şi furioasă. Buza de jos îi ieşea mult înainte, ca lui Jan Kazimierz, dar era mai rotund la chip şi cu bărbia mai mare: purta mustaţă ca aţa de subţire, lăţită puţin spre vârfuri. Oricum faţa lui arăta un om neobişnuit, unul din aceia care, păşind pe pământ, fac sângele să curgă. Se citea pe ea semeţia monarhului, puterea leului şi agerimea minţii, numai că, deşi zâmbetul binevoitor îi stăruia pe buze, nu se vedea bunătatea inimii care aşterne pe chip acea lumină blajină dinăuntru, asemenea unei lămpi într-o urnă de alabastru.</p>
                  <p rend="justify">Şedea în jilţ cu picioarele încrucişate; pulpele puternice se desemnau limpede în ciorapii negri. Îşi mijea ochii, cum avea obiceiul, şi citea zâmbind scrisoarea lui Czarniecki. Deodată îşi ridică pleoapele, privi la jupân Michał şi spuse:</p>
                  <p rend="justify">—  Pe domnia ta te-am recunoscut numaidecât, l-ai învins pe Kannenberg.</p>
                  <p rend="justify">Toţi ochii se îndreptară spre Wołodyjowski, care-şi mişcă mustăcioara, se înclină şi răspunse:</p>
                  <p rend="justify">—  La porunca măriei tale!</p>
                  <p rend="justify">—  Ce rang ai? întrebă regele.</p>
                  <p rend="justify">—  Sunt polcovnicul steagului din Lauda.</p>
                  <p rend="justify">—  Unde ai slujit mai înainte?</p>
                  <p rend="justify">—  La voievodul de Wilno.</p>
                  <p rend="justify">—  Şi l-ai părăsit odată cu ceilalţi? L-ai trădat şi pe el şi pe mine.</p>
                  <p rend="justify">—  I-am jurat credinţă regelui meu, nu măriei tale.</p>
                  <p rend="justify">Regele nu răspunse nimic, toate frunţile se încruntară şi ochii începură să-l sfredelească pe jupân Michał, dar acesta rămase liniştit, tremurându-şi doar mustăcioara din când în când.</p>
                  <p rend="justify">Regele spuse pe neaşteptate:</p>
                  <p rend="justify">—  Sunt bucuros să cunosc un cavaler atât de vestit. Printre noi Kannenberg trecea de neînvins în lupta cu sabia. Domnia ta cred că eşti cel mai iscusit în această ţară!</p>
                  <p rend="justify">—  În universo! sări Zagłoba.</p>
                  <p rend="justify">—  Nu sunt nici cel din urmă! răspunse Wołodyjowski.</p>
                  <p rend="justify">—  Domniile voastre, fiţi bineveniţi. Jupân Czarniecki e un mare oştean şi îl respect cu adevărat, deşi şi-a călcat cuvântul, pentru că trebuia să nu se mişte de la Siewierz.</p>
                  <p rend="justify">La aceasta, Kmicic:</p>
                  <p rend="justify">—  Măria ta, nu jupân Czarniecki, ci ghinărarul Miller şi-a călcat cuvântul mai întâi, luându-i polcul de pedestraşi regali conduşi de Wolf.</p>
                  <p rend="justify">Miller făcu un pas înainte, îl privi pe Kmicic în albul ochilor şi începu să şoptească ceva la ureche regelui care, clipind întruna, asculta cu atenţie, uitându-se la jupân Andrzej; în cele din urmă, zise:</p>
                  <p rend="justify">—  Văd că jupân Czarniecki mi-a trimis nişte cavaleri aleşi. Ştiu demult că nu duceţi lipsă de oameni hotărâţi, ci de cei care-şi ţin făgăduielile şi jurământul.</p>
                  <p rend="justify">—  Cuvintele măriei tale sunt sfinte! răspunse Zagłoba.</p>
                  <p rend="justify">—  Ce vrei să spui, domnia ta?</p>
                  <p rend="justify">—  Dacă n-ar fi fost meteahna asta a poporului nostru, măria ta nu te-ai fi aflat aici!</p>
                  <p rend="justify">Regele tăcu iarăşi o vreme, iar ghinărarii se mirară încruntaţi de cutezanţa trimisului.</p>
                  <p rend="justify">—  Jan Kazimierz v-a eliberat de jurământ, spuse regele, pentru că v-a părăsit şi s-a adăpostit peste graniţă.</p>
                  <p rend="justify">—  Numai papa ne poate elibera de jurământ, dar el se află la Roma şi nu ne-a eliberat.</p>
                  <p rend="justify">—  Să lăsăm asta! rosti regele. Uite, cu asta am cucerit acest regat – aici îşi lovi spada cu palma – şi tot cu ea am să-l păstrez. N-am nevoie de consimţământul şi jurămintele voastre. Vreţi război, îl veţi avea! Gândesc că jupân Czarniecki n-a uitat de Gołab.</p>
                  <p rend="justify">—  A uitat pe drumul de la Jarosław încoace! răspunse Zagłoba.</p>
                  <p rend="justify">Regele, în loc să se mânie, începu să râdă.</p>
                  <p rend="justify">—  Am să-i aduc eu aminte!</p>
                  <p rend="justify">—  Dumnezeu e stăpânul lumii!</p>
                  <p rend="justify">—  Spuneţi-i să mă viziteze. Am să-l primesc cu braţele deschise, numai să se grăbească, întrucât voi pleca mai departe după ce se vor reface caii.</p>
                  <p rend="justify">—  Atunci o să te întâmpinăm noi pe măria ta! răspunse Zagłoba, înclinându-se şi ducându-şi fără să vrea mâna la sabie.</p>
                  <p rend="justify">Iar regele:</p>
                  <p rend="justify">—  Văd că jupân Czarniecki mi-a trimis nu cele mai bune săbii, ci şi pe cel mai iscusit vorbitor. Domnia ta îmi respingi la iuţeală toate loviturile. Noroc că războiul înseamnă altceva, fiindcă mi-aş găsi un potrivnic vrednic de mine. Dar să revenim la oile noastre! Jupân Czarniecki îmi scrie să-i slobod prinsul, oferindu-mi, în schimb, două căpetenii de rang mai mare. Nu-mi nesocotesc oştenii, cum gândiţi domniile voastre, şi nu vreau să-i răscumpăr prea ieftin, căci asta ar fi împotriva ambiţiei lor şi a mea. În schimb, deoarece nu-i pot refuza nimic lui jupân Czarniecki, îi trimit în dar acest cavaler.</p>
                  <p rend="justify">—  Stăpâne milostiv! răspunse Zagłoba. Jupân Czarniecki n-a vrut să arate dispreţ pentru căpeteniile măriei tale, ci puţină înţelegere faţă de mine, pentru că e vorba de un nepot al meu, iar eu sunt, cu îngăduinţa măriei tale, sfătuitorul lui jupân Czarniecki,</p>
                  <p rend="justify">—  Dacă ar fi după dreptate, spuse regele râzând, n-ar trebui să-i dau drumul acestui prins, fiindcă a jurat să mă urmărească până în pânzele albe, poate numai dacă se leapădă de legământul făcut.</p>
                  <p rend="justify">Aici se întoarse spre Roch care stătea înaintea pridvorului şi-i făcu semn cu mâna.</p>
                  <p rend="justify">—  Vino mai aproape, vânosule!</p>
                  <p rend="justify">Roch făcu câţiva paşi şi se opri în poziţie de drepţi.</p>
                  <p rend="justify">—  Sadowski, zise regele, înştiinţează-l că-i dau drumul şi întreabă-l dacă va renunţa la jurământul lui!</p>
                  <p rend="justify">Sadowski tălmăci întrebarea regelui.</p>
                  <p rend="justify">—  Nu se poate! strigă Roch.</p>
                  <p rend="justify">Regele înţelese fără tălmaci şi începu să bată din palme şi să clipească din ochi.</p>
                  <p rend="justify">—  Ei vezi! Cum pot să dau drumul unuia ca acesta? A răsucit grumazul la doisprezece raitieri, iar mie îmi făgăduieşte că voi fi al treisprezecelea! Bine, bine! îmi place grozav! Oare şi el este sfătuitorul lui jupân Czarniecki? Dacă-i aşa, îi dau drumul cu dragă inimă.</p>
                  <p rend="justify">—  Închide-ţi pliscul, Roch! mormăi Zagłoba.</p>
                  <p rend="justify">—  Destul cu gluma, spuse Carol Gustav deodată. Puteţi să-l luaţi, aveţi astfel încă o dovadă a îndurării mele. Ca stăpânitor al acestui regat, pot să iert, dacă aşa mi-e voia şi dorinţa, dar nu vreau să negociez în nici un fel cu răzvrătiţii.</p>
                  <p rend="justify">Sprâncenele regelui se împreunară şi zâmbetul îi pieri de pe faţă.</p>
                  <p rend="justify">—  Pentru că oricine ridică mâna împotriva mea, acela e un răzvrătit, căci eu sunt stăpânul legiuit aici. Nu v-am pedepsit până acum, cum meritaţi, numai de milă, aşteptând să vă vie mintea la cap. Dar mila mea va seca şi va veni vremea pedepsei. Din pricina samavolniciei şi ne-statorniciei voastre arde ţara şi se varsă sângele. Dar vă zic: răbdarea mea a ajuns la capăt. nu vreţi să ascultaţi de sfaturi şi legi, atunci o să ascultaţi de paloş şi spânzurătoare.</p>
                  <p rend="justify">Şi ochii lui Carol începură să împrăştie fulgere; Zagłoba îl privi o clipă mirat, neînţelegând de unde se iscase această furtună din senin şi, pentru că începu să se înfurie şi el, se mulţumi să se încline şi să spună:</p>
                  <p rend="justify">—  Mulţumim măriei tale!</p>
                  <p rend="justify">După care plecă, urmat de Kmicic, Wołodyjowski şi Roch Kowalski.</p>
                  <p rend="justify">—  Blând, blând, zise Zagłoba, dar nici nu-ţi dai seama când începe să-ţi mugească în ureche ca leul! Solia s-a isprăvit cu bine! Alţii te cinstesc la plecare cu un păhărel, iar el te ameninţă cu spânzurătoarea! N-au decât să spânzure câinii, nu pe şleahtici! O, Doamne, cât de greu am păcătuit împotriva stăpânului nostru care s-a purtat, se poartă şi se va purta cu noi ca un părinte, pentru că are inimă de Jagiełłon! Asemenea stăpân au părăsit trădătorii şi au plecat să se înhăiteze cu sperietorile de peste mare. Bine ne face, nici nu merităm altceva mai bun. Spânzurătoare! Spânzurătoare! El însuşi se află la strâmtoare, l-am cam strâns ca pe caş în sedilă, de-i curge tot zerul şi îşi îngăduie să ne ameninţe cu paloşul şi cu spânzurătoarea. Aşteaptă! Pe tătar, cazacul l-a înhăţat bine, dar tătarul de cap îl ţine! O să vă înghesuim şi mai rău. Roch, vroiam să te lovesc peste gură ori să-ţi dau cincizeci de vergi la spate, dar te iert, pentru că te-ai luptat ca un viteaz şi ai făgăduit să te ţii scai de el. Lasă-mă să te îmbrăţişez, că tare mi-ai bucurat inima!</p>
                  <p rend="justify">—  Dacă unchiul e bucuros, e bine! răspunse Roch.</p>
                  <p rend="justify">—  Paloşul şi spânzurătoarea! Şi mi-a spus-o de la obraz! vorbi iarăşi Zagłoba. Asta-i ocrotirea! Şi lupul îl ocroteşte pe miel tot aşa, ascunzându-l în propriul burdihan! Şi când spune asta? Acum când e strâns cu uşa. Mai bine şi-ar alege sfătuitori dintre laponi şi ar căuta împreună ocrotirea diavolului! Căci pe noi ne va ajuta Sfântă Fecioară, ca pe jupân Bobola la Sandomierz, care a fost aruncat cu cal cu tot de puterea pulberii pe celălalt mal al Vistulei, unde a ajuns nevătămat, Şi-a dat seama îndată unde se află şi s-a dus să prânzească la preot. Cu asemenea ajutor o să-i scoatem pe toţi de crac din vârşe ca pe raci.</p>
               </div>
               <div type="div3">
                  <head>Capitolul IX.</head>
                  <p rend="justify">Se scurseră zece-cincisprezece zile. Regele întârzia în furca râurilor şi repezea olăcari în ţoale părţile la cetăţi şi garnizoane, spre Cracovia şi Varşovia, cu porunca de a-i grăbi în ajutor. Pe Vistula primea mereu proviant, dar nu cât trebuia. După vreo zece zile, începură să-şi mănânce caii. Regele şi ghinărarii se gândeau cu deznădejde ce va fi când raitierii vor rămâne fără cai şi nu vor avea cu ce să mai tragă tunurile. Veştile rele soseau de pretutindeni. Vâlvătaia războiului se întindea în toată ţara, ca şi când cineva vărsa smoala peste tot şi-i da foc. Podghiazurile şi garnizoanele mai mici nu puteau să-i vină în ajutor, deoarece nici vorbă să părăsească oraşele şi târgurile întărite. Lituania, ţinută în frâu până atunci de mâna de fier a lui Pontus de la Gardie, se ridicase ca un singur om. Ţinutul pe care-l cucerise cel dintâi, Wielkopolska, lepădase jugul înaintea tuturor şi dădea pildă de îndârjire şi înflăcărare întregii Republici. Cetele de şleahtici şi ţăranii atacau nu numai garnizoanele de prin sate, ci şi oraşele. În zadar se răzbunau suedezii, fără nici o milă, în zadar tăiau mâinile prinşilor, ardeau satele, pustiau aşezările, ridicau spânzurători şi aduceau din ţinuturile nemţeşti unelte de tortură pentru chinuirea răzvrătiţilor. Cine trebuia să sufere, suferea, cui îi era dat să piară, pierea, dar şleahticii piereau de sabie, iar ţăranii cu coasa în mână. Şi sângele suedez curgea în toată Wielkopolska: norodul îşi ducea viaţa prin păduri şi până şi femeile puneau mâna pe arme: pedepsele stârneau şi mai mult dorinţa de răzbunare şi îndârjirea. Kulesza, Krzysztof Żegocki şi voievodul de Podlasie cutreierau ţinutul ca o flacără: toate pădurile gemeau de răzvrătiţi: câmpurile se înţeleneau şi foamea se lăţea în toată ţara, dar cel mai mult răsucea măruntaiele suedezilor care, neîndrăznind să iasă la câmp deschis, erau siliţi să stea prin oraşe.</p>
                  <p rend="justify">În cele din urmă, începură să simtă lipsa aerului şi să se înăbuşe.</p>
                  <p rend="justify">În Mazowsze se întâmpla la fel. Kurpienii, care trăiau în întunericul pădurilor, ieşeau din desişuri, pândeau la drumul mare şi puneau mâna pe carele cu proviant şi pe olăcari. În Podlasie, şleahticii mai mărunţi plecau cu miile la Sapieha sau în Lituania. Ţinutul Lublinului era în mâna confederaţilor. Din Rutenia îndepărtată se apropiau tătarii şi cu ei cazacii siliţi să se supună.</p>
                  <p rend="justify">Aşadar, nu se mai îndoia nimeni că, dacă nu peste o săptămână, atunci peste o lună, dacă nu peste o lună, atunci peste două, furca râurilor în care se afla regele Carol Gustav cu grosul armiei suedeze avea să se prefacă într-un cimitir uriaş, spre slava poporului polonez, spre înfricoşătoare învăţătură pentru aceia care ar fi vrut să cotropească Republica. Se prevedea sfârşitul războiului, unii erau de părere că lui Carol i-a mai rămas o singură cale: să se răscumpere, dând Poloniei Letonia suedeză.</p>
                  <p rend="justify">Soarta lui Carol Gustav şi a suedezilor se îmbunătăţi însă pe neaşteptate.</p>
                  <p rend="justify">În ziua de 20 martie căzu cetatea Malborg, asediată zadarnic până atunci de Szteinbok. Oştirea-i puternică şi vitează nu mai avea acum nimic de făcut şi putea să grăbească în ajutorul regelui.</p>
                  <p rend="justify">Pe de altă parte, margraful de Baden, isprăvind înrolările, se îndreptă şi el cu forţe proaspete spre furca râurilor.</p>
                  <p rend="justify">Amândoi înaintau, nimicind cetele mai mici de răzvrătiţi, pustiind, arzând şi omorând. Pe drum li se alăturau garnizoanele suedeze şi creşteau în putere ca un râu, cu atât mai mult, cu cât se varsă în el mai multe pâraie.</p>
                  <p rend="justify">Ştirile despre căderea Malborgului, despre armia lui Szteinbok şi marşul margrafului de Baden ajunseră foarte, repede la furca râurilor şi inimile polonezilor se umplură de grijă. Szteinbok era încă departe, dar margraful de Baden, grăbindu-se, putea să sosească în curând şi să schimbe întreaga înfăţişare a lucrurilor de lângă Sandomierz.</p>
                  <p rend="justify">Căpeteniile poloneze se întruniră la sfat; luară parte jupân Czarniecki, hatmanul Lituaniei, Michał Radziwiłł, stolnicul coroanei, jupân Witowski, un oştean vârstnic cu multă experienţă, şi jupân Lubomirski, căruia de la o vreme începuse să i se urască dincolo de Vistula. La acest sfat, hotărâră că jupân Sapieha va rămâne să-l păzească pe Carol, ca să nu părăsească furca râurilor, iar jupân Czarniecki va porni împotriva margrafului de Baden, va da bătălia cât mai repede, după care, dacă Dumnezeu îi va da izbânda, se va întoarce să-l împresoare iarăşi pe rege.</p>
                  <p rend="justify">Poruncile fură împărţite numaidecât. În ziua următoare, trâmbiţele sunară încălecarea atât de încet, încât abia se auzeau, deoarece jupân Czarniecki vroia să plece fără ştirea suedezilor. În locul de tabără se aşezară îndată câteva cete uriaşe de şleahtici şi ţărani. Aceştia aprinseră bobotăi şi începură să lărmuiască, vrând să-l facă pe vrăjmaş să creadă că nu se petrecea nimic neobişnuit pe medean, în timp ce steagurile castelanului se strecurau unul după altul. Mai întâi părăsi tabăra steagul laudanian care de drept s-ar fi cuvenit să rămână cu jupân Sapieha, dar, cum lui Czarniecki îi plăcea foarte mult, hatmanul nu mai vroia să i-l ia înapoi. După laudanieni plecă steagul lui Wąsowicz, flăcăi pe sprânceană, conduşi de bătrânul oştean care îşi petrecuse jumătate din viaţă în vâltoarea luptelor; urmă al prinţului Dymitr Wiśniowiecki, condus de Szandarowski, acela care la Rudnik se acoperise de faimă; apoi cele două polcuri de dragoni ale lui jupân Witowski; apoi alte două ale starostelui de Jaworów – cunoscutul Stapkowski era porucinicul unuia dintre ele; apoi al castelanului, cel regal, condus de Polanowski şi toate forţele lui jupân Lubomirski. Deoarece aveau să meargă foarte repede, nu mai luară pedestrimea şi carele cu poveri.</p>
                  <p rend="justify">Toate steagurile se adunară la Zawoda, alcătuind o putere însemnată; oştenii erau dornici de luptă. Jupân Czarniecki ieşi în faţă şi, pregătindu-se de marş, îşi opri calul, lăsându-le să treacă pe dinaintea lui, ca să le poată cerceta pe toate. Calul sforăia sub el şi arunca din cap, de parcă vroia să dea bineţe polcurilor, iar castelanului îi creştea inima. Frumoasă privelişte i se înfăţişa înaintea ochilor. Cât cuprindea cu ochii, vedea numai valul de cai, valul chipurilor aspre ale oştenilor, legănat de mersul cailor, iar deasupra lor al treilea val, alcătuit din săbii şi suliţe, strălucitor şi făcând ape-ape în lumina soarelui de dimineaţă. Steagurile dădeau impresia unei forţe uriaşe pe care castelanul o simţea în el, fiindcă nu mai era doar o adunătură de volintiri, ci oameni bătuţi pe nicovala războiului, sprinteni, muştruluiţi şi atât de înverşunaţi în bătălie, încât nici o călărime din lume, egală ca număr, nu era în stare să le ţie piept. Aşa că jupân Czarniecki simţea în această clipă că, având asemenea luptători, nu mai încăpea îndoială, va împrăştia în cele patru vânturi oastea margrafului de Baden şi presimţirea biruinţei îi strălumina chipul care parcă răsfrângea luciri asupra polcurilor.</p>
                  <p rend="justify">—  Cu Dumnezeu înainte! La izbândă! strigă în sfârşit.</p>
                  <p rend="justify">—  Cu Dumnezeu înainte! Vom învinge! îi răspunseră glasuri puternice.</p>
                  <p rend="justify">Şi strigătul se rostogoli ca tunetul peste toate steagurile. Czarniecki îşi îmboldi calul, ca să-i ajungă pe lau-danienii care mergeau înainte.</p>
                  <p rend="justify">Şi porniră în goană.</p>
                  <p rend="justify">Dar nu înaintau ca oamenii, ci asemenea unui cârd de păsări răpitoare care, adulmecând lupta în depărtare, zboară luându-se la întrecere cu vijelia. Nimeni, nici măcar tătarii stepelor nu mai pomeniseră asemenea marş. Oşteanul dormea în şa, mânca şi bea fără să descalece; caii erau hrăniţi din mână. Lăsau în urmă râuri şi păduri, sate şi oraşe. Abia apucau ţăranii să iasă de prin aşezări, ca să vadă polcurile, că oştirea şi pierea în depărtare, învăluită în nori de praf. Goneau ziua şi noaptea, oprindu-se doar atâta cât era nevoie pentru odihna cailor, ca să nu-i prăpădească.</p>
                  <p rend="justify">În sfârşit, la Kozienice, întâlniră opt steaguri suedeze sub conducerea lui Tomeskild. Laudanienii, care mergeau în frunte, îi văzură cei dintâi pe vrăjmaşi şi, fără pic de odihnă, se năpustiră numaidecât asupra lor. Îi urmară Szandarowski, Wąsowicz şi Stapkowski.</p>
                  <p rend="justify">Suedezii, gândind că au de-a face cu niscaiva gloate întâmplătoare, primiră lupta la câmp deschis şi după două ceasuri nu mai rămăsese nici unul în viaţă, care să dea fuga la margraf şi să-i spună că vine Czarniecki. Toate cele opt steaguri fură măcelărite până la cel din urmă oştean. După care polonezii porniră de-a dreptul spre Magnuszew, deoarece iscoadele dăduseră de ştire că margraful de Baden se afla cu toată oştirea la Warka, Wołodyjowski fu trimis noaptea cu un podghiaz să cerceteze aşezarea şi puterea oştilor.</p>
                  <p rend="justify">Cel mai nemulţumit dintre toţi se arătă jupân Zagłoba, fiindcă nici pe vremea vestitului Wiśniowiecki nu mai pomenise asemenea goană; bătrânul războinic se jelui, dar preferă să-l însoţească pe Wołodyjowski, decât să rămână cu oastea.</p>
                  <p rend="justify">—  Lângă Sandomierz erau vremuri de aur, spuse, întinzându-se în şa. Acolo omul mânca, dormea şi se uita de departe la suedezii împresuraţi, pe când acum nici plosca n-ai când s-o duci la gură. Cunosc şi eu meşteşugul de lupă antiquorum al marelui Pompei şi al lui Cezar, dar se vede că jupân Czarniecki a născocit o modă nouă, E împotriva oricăror reguli să-ţi zdruncini burdihanul atâtea zile şi nopţi în şir. Închipuirea începe s-o ia razna din pricina foamei şi mereu mi se pare că stelele sunt de arpacaş, iar luna de slănină. Nu-mi place războiul ăsta! Pe legea mea, îmi vine să rod urechile calului de foame!</p>
                  <p rend="justify">—  Dac-o vrea Dumnezeu, o să ne odihnim mâine, după ce-i vom bate pe suedezi?</p>
                  <p rend="justify">—  Mai bine suedezii, decât zăbava asta! Doamne, Doamne, când ai să aduci liniştea acestei Republici şi bătrânului Zagłoba un colţişor cald şi bere fiartă. fie şi fără smântână. Chinuieşte-te în şa, bătrâne. până la capătul zilelor. Hei, n-are cineva tutun? Poate că o să-mi fugă somnul pe nări. Luna îmi luminează drept în gură, de parcă mi se uită în burtă: nu ştiu ce caută acolo, dar nu va găsi nimic. Nu e bun de nimica războiul ăstei, asta-i!</p>
                  <p rend="justify">—  Unchiule, de vreme ce gândeşti că luna e de slănină, mănânc-o! spuse Roch.</p>
                  <p rend="justify">—  Dacă te-aş mânca pe tine, aş putea spune că am mâncat carne de vită, dar mă tem că după asemenea friptură îmi voi pierde şi mintea care mi-a mai rămas.</p>
                  <p rend="justify">—  Dacă eu sunt vită, iar domnia ta eşti unchiul meu, atunci domnia ta ce eşti?</p>
                  <p rend="justify">—  Nerodule, tu crezi că Alteea a născut un tăciune pentru că a stat lângă sobă?</p>
                  <p rend="justify">—  Păi ce-mi pasă mie?</p>
                  <p rend="justify">—  Îţi pasă, pentru că dacă eşti vită, întreabă mai întâi cine ţi-a fost tată; Europa a fost răpită de un taur, dar fratele ei, care le cădea unchi vlăstarelor ei, a fost un om. Pricepi?</p>
                  <p rend="justify">—  E drept, nu prea pricep, dar de mâncat, tot aş mânca ceva.</p>
                  <p rend="justify">—  Mănâncă-l pe dracu şi lasă-mă să dorm! Ce-i acolo, jupâne Michał? De ce ne-am oprit?</p>
                  <p rend="justify">—  Se vede Warka! răspunse Wołodyjowski. Turnul bisericii luceşte în lumina lunii.</p>
                  <p rend="justify">—  Păi de Magnuszew am trecut?</p>
                  <p rend="justify">—  Magnuszew a rămas în dreapta noastră. Mă mir că nu se află nici un podghiaz suedez de această parte a râului. Înaintăm până la tufăriş şi ne oprim acolo, poate dă Dumnezeu şi prindem vreo limbă.</p>
                  <p rend="justify">Spunând acestea, jupân Michał îşi conduse oştenii spre tufe şi îi rândui la o sută de paşi pe amândouă părţile, poruncindu-le să păstreze tăcerea şi să ţină frâul strâns, ca să nu necheze caii.</p>
                  <p rend="justify">—  Aşteptăm cu toţii! spuse. Ascultăm ce se petrece dincolo de râu şi poate că o să şi vedem câte ceva.</p>
                  <p rend="justify">Aşteptară, dar multă vreme nu auziră nimic, afară de privighetorile care cântau cu înfocare în păduricea de arini. Osteniţi, oştenii începură să se legene în şa, iar jupân Zagłoba se plecă pe grumazul calului şi adormi adânc; până şi caii moţăiau. Se scurse un ceas. În sfârşit, urechea ageră a lui Wołodyjowski prinse ceva ce semăna cu mersul unor cai pe drum tare.</p>
                  <p rend="justify">—  Vegheaţi cu grijă! porunci în şoaptă.</p>
                  <p rend="justify">Apoi ieşi la marginea tufărişului şi privi pe drum. Drumul lucea în razele lunii ca o panglică de argint, dar nu se vedea nimeni, cu toate că tropăitul se apropia.</p>
                  <p rend="justify">—  Vin, mai mult ca sigur! spuse Wołodyjowski. Oştenii îşi struniră caii, oprindu-şi răsuflarea; nu se auzea nimic afară de trilurile privighetorilor.</p>
                  <p rend="justify">Deodată, pe drum, se ivi o ceată de suedezi, alcătuită din treizeci de călăreţi. Veneau agale şi destul de nepăsători, răzleţiţi într-un şirag lung. Unii dintre oşteni sporovăiau între ei, alţii cântau încet, fiindcă noaptea caldă, de mai, înrâurea până şi sufletele lor aspre. Trecură fără să bănuiască nimic atât de aproape de jupân Michał, care aştepta la marginea tufişului, încât acesta simţi în nări mirosul cailor şi fumul slobozit de lulelele raitierilor.</p>
                  <p rend="justify">În cele din urmă, pieriră la cotitura drumului. Wołodyjowski mai aşteptă un răstimp destul de lung, până când tropotul se pierdu în depărtare, apoi se întoarse la oşteni şi le spuse celor doi Skrzetuski:</p>
                  <p rend="justify">—  Acum o să-i gonim ca pe un cârd de gâşte până în tabăra castelanului. Nu trebuie să scape nici unul, ca să nu dea de ştire celorlalţi!</p>
                  <p rend="justify">—  Dacă jupân Czarniecki n-o să ne îngăduie pe urmă să mâncăm şi să dormim pe săturate, spuse Zagłoba, o să-i mulţumesc pentru slujbă şi o să mă întorc la Sapio. La Sapio, când e bătălie, e bătălie, iar când e odihnă, e şi ospăţ. De-ai avea şi patru guri, că toate au ce să mănânce. Asta căpetenie! La urma urmei, de ce dracu nu slujim la Sapio, de vreme ce steagul i se cuvine de drept?</p>
                  <p rend="justify">—  Tătucă, nu huli împotriva celui mai mare războinic din Republică! îl dojeni Jan Skrzetuski.</p>
                  <p rend="justify">—  Nu eu hulesc, ci maţele în care cântă foamea ca la vioară.</p>
                  <p rend="justify">—  O să dănţuiască suedezii! îi întrerupse Wołodyjowski. Domniile voastre, acum să pornim repede! Aş vrea să-i ajung la cârciuma din pădure, pe lângă care am trecut venind încoace.</p>
                  <p rend="justify">Şi îşi conduse podghiazul în grabă, dar nu mai repede decât trebuia. Intrară în pădurea deasă în care îi învălui întunericul. Cârciuma se afla la vreo două verste. Porniră în curând la pas, ca să nu-i sperie prea devreme. Când ajunseră la o bătaie de tun, auziră zvon de glasuri.</p>
                  <p rend="justify">—  Sunt acolo şi fac destulă larmă! zise Wołodyjowski. Suedezii se opriseră într-adevăr la cârciumă, căutând pe cineva de la care să poată afla câte ceva. Dar cârciuma era părăsită, aşa că unii începuseră să cotrobăiască prin casă, alţii căutau prin grajduri şi coteţe sau prin poduri, unde mişcau snopii din loc. Jumătate aşteptau în bătătură, ţinând caii celor care scociorau peste tot.</p>
                  <p rend="justify">Ceata lui Wołodyjowski se apropie la o sută de paşi şi răsfirându-se într-o jumătate de cerc, începu să înconjure cârciuma.</p>
                  <p rend="justify">Cei care stăteau pe bătătură auziră şi, în cele din urmă văzură oamenii şi caii, dar cum în pădure era întuneric, nu-şi dădură seama cine sunt şi nu se neliniştiră câtuşi de puţin, nebănuind că din partea aceea puteau veni alţi oşteni decât suedezi. Abia când văzură că vor să-i învăluie, se mirară şi se speriară. Îi chemară pe cei risipiţi prin acareturi.</p>
                  <p rend="justify">Deodată, împrejurul cârciumii răsună strigătul: Allah! şi izbucniră câteva împuşcături. Într-o clipă rândurile întunecate ale oştenilor răsăriră ca din pământ. Se iscă învălmăşeală, se auziră scrâşnete de sabie, blesteme şi strigăte înăbuşite, dar totul nu dură mai mult de cât ai spune de două ori Tatăl nostru.</p>
                  <p rend="justify">După care, pe medeanul dinaintea cârciumii, rămaseră câteva trupuri de oameni şi cai, iar ceata lui Wołodyjowski porni mai departe, ducând cu sine pe cel douăzeci şi cinci de prinşi.</p>
                  <p rend="justify">Acum se întorceau în galop, îndemnând caii raitierilor cu latul săbiilor, aşa că în zori ajunseră la Magnuszew. În tabăra lui Czarniecki nu dormea nimeni; erau cu toţii în aşteptare. Castelanul ieşi înaintea podghiazului, sprijinindu-se în baltag, slăbit şi palid de nesomn.</p>
                  <p rend="justify">—  Ce-i acolo? îl întrebă pe Wołodyjowski. Ai adus mulţi prinşi?</p>
                  <p rend="justify">—  Douăzeci şi cinci.</p>
                  <p rend="justify">—  Şi câţi au scăpat?</p>
                  <p rend="justify">—  Nec nuntius cladis{5}. Am pus mâna pe toţi!</p>
                  <p rend="justify">—  Oştene, pe tine pot să te trimit şi în iad, că tot nu vii cu mâna goală! Bine! Aduceţi-i îndată la întrebări! Am să-i cercetez eu însumi!</p>
                  <p rend="justify">Spunând acestea, castelanul se întoarse să plece, dar înainte de a se depărta, porunci:</p>
                  <p rend="justify">—  Fiţi gata, fiindcă se prea poate să pornim fără zăbavă asupra vrăjmaşului.</p>
                  <p rend="justify">—  Cum aşa? se împotrivi Zagłoba.</p>
                  <p rend="justify">—  Tăcere, domnia ta! îl certă Wołodyjowski.</p>
                  <p rend="justify">Prinşii suedezi mărturisiră îndată fără să fie arşi la tălpi tot ce ştiau despre forţele mareşalului de Baden, despre numărul tunurilor, pedestraşi şi călărime. Castelanul căzu pe gânduri, când află că armia este într-adevăr alcătuită în pripă, dar numai din veterani ce luaseră parte la multe războaie. Printre ei erau mulţi nemţi şi un pâlc însemnat de dragoni francezi; oştirea vrăjmaşului întrecea cu câteva sute pe cea polonă. În schimb, destăinuirile prinşilor arătară că margraful nici nu bănuia că Czarniecki era atât de aproape, socotind că polonezii îl împresurau cu toată puterea pe rege lângă Sandomierz.</p>
                  <p rend="justify">Când auzi aceste vorbe, castelanul sări în picioare şi strigă:</p>
                  <p rend="justify">—  Witowski, porunceşte trâmbiţelor să sune încălecarea!</p>
                  <p rend="justify">O  jumătate de ceas mai târziu, oştirea porni şi străbătu în acea dimineaţă proaspătă, de mai, păduri şi câmpuri acoperite de rouă. În cele din urmă, Warka se arătă în zare; mai degrabă dărâmăturile ei, fiindcă oraşul arsese aproape în întregime cu şase ani în urmă.</p>
                  <p rend="justify">Oştile lui Czarniecki mergeau pe o întindere oablă, aşa că nu se mai puteau ascunde multă vreme de ochii suedezilor. Îi văzură într-adevăr, dar margraful crezu că sunt niscaiva cete care se uniseră, vrând să producă tulburare în tabără.</p>
                  <p rend="justify">Abia când polcurile se iviră de dincolo de pădure, mergând în trap întins unele după altele, începu mişcarea în tabăra suedeză. De pe câmp vedeau cete mai mici de raitieri şi căpetenii alergând printre polcuri. Pedestrimea colorată a margrafului începu să se adune la mijlocul câmpului; polcurile se alcătuiau unul după altul în văzul polonezilor, semănând cu nişte cârduri de păsări roşii. Deasupra capetelor se înălţau în soare pătratele suliţelor puternice cu care pedestraşii se apărau împotriva iureşului călărimii. În cele din urmă, se văzură alergând pe aripi steagurile cuirasierilor suedezi, se traseră în grabă tunurile şi se eliberară câmpurile de tragere. Toate pregătirile, toată această frământare se vedea ca în palmă, deoarece răsărise un soare strălucitor care lumina puternic împrejurimile.</p>
                  <p rend="justify">Doar Pilica mai despărţea cele două oştiri.</p>
                  <p rend="justify">Pe malul suedez răsunau trâmbiţele, tobele, darabanele şi strigătele oştenilor care se aşezau grăbiţi în linie de bătaie. Jupân Czarniecki porunci şi el să sune goarnele şi se apropie cu toate steagurile de râu.</p>
                  <p rend="justify">Deodată, îşi repezi dziannetto în goană spre steagul lui Wąsowicz, care era cel mai aproape de apă.</p>
                  <p rend="justify">—  Bătrâne oştean! strigă. Înaintează spre pod, descălecă şi pune mâna pe muschete! Asupra domniei tale să se întoarcă toată puterea vrăjmaşului! Du-te!</p>
                  <p rend="justify">Wasowicz roşi din pricina înflăcărării şi ridică buzduganul. Steagul îl urmă lărmuind ca un tăvălug de praf rostogolit de vânt.</p>
                  <p rend="justify">Ajungând la trei sute de paşi de pod, îşi încetiniră goana; două treimi săriră din şa şi fugiră spre pod.</p>
                  <p rend="justify">Suedezii se apropiară şi ei din cealaltă parte şi în curând porniră să tragă muschetele, la început mai rar, din ce în ce mai des, de parcă o mie de îmblăcie băteau învălmăşit pe arie. Fumul se întinse deasupra râului. Strigătele de îmbărbătare răsunau la cele două capete de pod. Luarea-aminte a celor două oştiri se concentra asupra podului care era de lemn şi destul de îngust, aşadar greu de cucerit şi uşor de apărat. Cu toate acestea, numai pe el se putea ajunge la suedezi.</p>
                  <p rend="justify">De aceea, după un sfert de ceas, jupân Czarniecki trimise în ajutorul lui Wąsowicz dragonii lui Lubomirski. Dar suedezii începură să tragă şi cu tunurile în capul de pod de pe malul opus. Se aduceau tot mai multe guri de foc şi ghiulelele începură să zboare şuierând peste capetele călăreţilor lui Wąsowicz şi ale dragonilor, să cadă pe luncă şi să scormonească brazdele de pământ, împroşcând luptătorii cu buruieni şi noroi.</p>
                  <p rend="justify">Margraful de Baden stătea la poalele pădurii, în spatele oştirii, şi urmărea bătălia cu ocheanul. Din când în când, îl îndepărta de la ochi şi privind cu uimire la căpeteniile din suită. Înălţa din umeri.</p>
                  <p rend="justify">—  Şi-au pierdut minţile, spuse, dacă vor să forţeze podul cu tot dinadinsul. Câteva tunuri şi două sau trei polcuri pot să-l apere împotriva unei armii întregi.</p>
                  <p rend="justify">Totuşi Wąsowicz ataca tot mai puternic cu oamenii săi, aşa că şi apărarea devenea tot mai îndârjită. Podul alcătuia mijlocul bătăliei, spre care începu să se îndrepte toată oştirea suedeză. Un ceas mai târziu îşi schimbase aşezarea, întorcându-se cu o latură spre poziţia dinainte. Pe pod se revărsa o adevărată ploaie de foc şi fum, oamenii lui Wąsowicz cădeau cu duiumul, dar poruncile tot mai aspre îi mânau mereu înainte.</p>
                  <p rend="justify">—  Czarniecki îi pierde fără folos pe aceşti oameni! strigă deodată mareşalul coroanei.</p>
                  <p rend="justify">Iar jupân Witowski, deşi oştean încercat, crezu că lucrurile nu merg bine şi nu mai putea sta locului; în sfârşit, nu se mai putu stăpâni, îşi îmboldi calul cu atâta putere, încât fugarul gemu jalnic, şi se repezi spre Czarniecki, care în acest răstimp, nu se ştie de ce, se apropiase cu oamenii de râu.</p>
                  <p rend="justify">—  Înălţimea ta! strigă Witowski. Sângele se varsă în zadar, nu vom lua podul!</p>
                  <p rend="justify">—  Nici nu vreau să-l iau! răspunse Czarniecki.</p>
                  <p rend="justify">—  Atunci ce vrei, înălţimea ta? Ce avem de făcut?</p>
                  <p rend="justify">—  Conduceţi steagurile spre râu! Spre râu! în rânduri, domnia ta!</p>
                  <p rend="justify">Czarniecki începu să împrăştie fulgere din priviri şi Witowski se retrase fără o vorbă.</p>
                  <p rend="justify">Între timp, steagurile ajunseră la douăzeci de paşi de apă şi se opriră de-a lungul albiei. Nimeni nu cunoştea rostul acestei mişcări.</p>
                  <p rend="justify">Deodată, Czarniecki se ivi ca trăsnetul înaintea steagurilor. Chipul îi răspândea flăcări, iar ochii fulgere. Vântul puternic îi ridica burca pe umeri ca pe nişte aripi uriaşe, iar calul se încorda şi sărea sub el, împroşcând foc pe nări. Îşi lăsă sabia să atârne de curea, îşi smulse căciula din cap şi cu părul înfoiat şi fruntea năduşită strigă în auzul tuturor:</p>
                  <p rend="justify">—  Domniile voastre! Vrăjmaşul se ascunde dincolo de râu şi îşi bate joc de noi! A trecut o mare, ca să ne calce ţara şi crede că noi nu suntem în stare să trecem acest râu, ca s-o apărăm!</p>
                  <p rend="justify">Dădu cu căciula de pământ şi, înşfăcând sabia, arătă spre apele învolburate. Înflăcărat, se ridică în şa şi strigă şi mai puternic:</p>
                  <p rend="justify">—  Cine crede-n Dumnezeu, cui îi este dragă ţara şi credinţa, după mine!</p>
                  <p rend="justify">Şi strângându-şi calul cu pintenii atât de tare, încât îl făcu parcă să se repeadă în văzduh, sări în apă. Valul se sparse, împroşcând stropi împrejur, cal şi călăreţ dispărură o clipă sub apă, apoi ieşiră la suprafaţă.</p>
                  <p rend="justify">—  După stăpânul meu! strigă Michałko, flăcăul care se acoperise de faimă la Rudnik.</p>
                  <p rend="justify">Şi se aruncă în apă.</p>
                  <p rend="justify">—  După mine! porunci Wołodyjowski cu glas ascuţit. Şi se cufundă cu strigătul pe buze.</p>
                  <p rend="justify">—  Isuse, Mărie! mugi Zagłoba, strunindu-şi calul pentru a sări.</p>
                  <p rend="justify">Deodată, lavina de bărbaţi şi cai se prăpăstui în apele râului, care se repeziră spre mal într-un talaz furios. Laudanienii fură urmaţi de steagul lui Wiśniowiecki, acesta de al lui jupân Witowski, apoi de al lui Stapkowski şi de toate celelalte. Ardoarea pusese stăpânire pe oameni şi steagurile se luau la întrecere; poruncile se amestecau cu strigătele oştenilor, râul se revărsă peste maluri şi se acoperi de spumă într-o clipă. Sforul începu să ducă polcurile la vale, dar caii, împunşi cu pintenii, înotau ca un cârd de delfini nevăzuţi, sforăind pe nări şi gemând. Râul era atât de plin, încât capetele cailor şi ale oamenilor parcă alcătuiau un pod pe care se putea trece, ca pe uscat, pe malul celălalt.</p>
                  <p rend="justify">Czarniecki ajunse cel dintâi dincolo, dar înainte că apa să se scurgă de pe el, fu urmat de laudanieni, aşa că îşi înălţă buzduganul şi strigă spre Wołodyjowski:</p>
                  <p rend="justify">—  În galop! Loveşte!</p>
                  <p rend="justify">Iar spre steagul lui Wiśniowiecki, condus de Szandarowski:</p>
                  <p rend="justify">—  Pe ei!</p>
                  <p rend="justify">Şi astfel le îndrumă pe toate unul după altul. Când ajunse la cel din urmă, trecu în fruntea lui şi strigând: „Cu Dumnezeu înainte! Să fie cu noroc!” porni cu ceilalţi.</p>
                  <p rend="justify">Totuşi două polcuri de raitieri, aflate în rezervă, văzură ce se petrece, dar polcovnicii erau atât de uluiţi, încât până să poruncească, steagul laudanian, slobozind frâiele, se năpusti asupra lor într-un iureş cu neputinţă de oprit. Izbindu-i, împrăştie primul steag, cum împrăştie vântul frunzele, şi îl împinse spre al doilea, pe care îl învălmăşi. Atunci năvăli şi Szandarowski şi începu o spârcuială cumplită, dar care nu dură multă vreme. Curând, rândurile suedeze se sfărâmară şi raitierii o luară la fugă în neorânduială spre grosul oştirii.</p>
                  <p rend="justify">Steagurile lui Czarniecki alergau în urma lor cu strigăte uriaşe, lovind, împungând şi aşternând câmpul cu trupuri.</p>
                  <p rend="justify">Acum era limpede de ce jupân Czarniecki îi poruncise lui Wasowicz să cucerească podul deşi nu vroia să se folosească de el. Toată luarea-aminte a oştirii se îndreptase spre acel punct şi de aceea nimeni nu apărase, nu mai avusese timp să apere, trecerea râului înot. În plus, aproape toate tunurile şi forţa oştirii vrăjmaşe erau întoarse spre pod, iar acum, când trei mii de călăreţi atacau în goană pe flanc, suedezii trebuiau să schimbe poziţia şi să formeze un nou front, ca să se poată apăra cât de cât. Se produse un vălmăşag înfricoşător; polcurile de pedestraşi şi călărimea se întoarseră în grabă spre vrăjmaş, stricând rândurile, împiedicându-se unii pe alţii, neînţelegând poruncile în larma asurzitoare şi acţionând de capul lor. În zadar căpeteniile făceau sforţări supra-omeneşti, în zadar margraful puse îndată în mişcare polcurile de călărime, care aşteptau la poalele pădurii; înainte de a se aşeza într-un fel, înainte ca pedestrimea să-şi înfigă suliţele cu cozile în pământ şi să le îndrepte împotriva duşmanului, steagul din Lauda lovi mijlocul rândurilor, asemenea unui duh al morţii; urmară al doilea, al treilea, al patrulea, al cincilea, al şaselea. Abia acum începu ziua judecăţii! Fumul împuşcăturilor de muschetă acoperea ca un nor întreaga bătălie, iar în acest nor – zarvă, vânzoleală, glasuri omeneşti deznădăjduite, strigăte de triumf, scrâşnetul ascuţit al fierului, ca într-o fierărie a iadului, şi răpăit de muschete. Uneori lucea câte un steguleţ şi pierea în fum, alteori vârful aurit al vreunei flamuri de polc şi iarăşi nu se mai vedea nimic; răsunau doar trosnete din ce în ce mai înfricoşătoare, de parcă pământul se despicase deodată sub râu şi apele boişteau într-o prăpastie fără fund.</p>
                  <p rend="justify">Deodată, la o aripă, izbucniră alte strigăte; Wąsowicz trecuse podul şi venea asupra suedezilor dintr-o parte. Astfel bătălia se apropia de sfârşit.</p>
                  <p rend="justify">Din trâmbele de fum se iviră cete mari de oameni care fugeau în neorânduială spre pădure, înnebuniţi, fără căciuli şi coifuri, fără arme. În urma lor se revărsa întreg şuvoiul omenesc într-o frământare cumplită. Tunurile, pedestrimea, călărimea, fugeau de-a valma spre pădure, orbite de spaimă. Unii dintre oşteni ţipau cât îi ţinea gura ori, dimpotrivă, alergau în tăcere, acoperindu-şi capetele cu braţele; alţii îşi lepădau hainele sau îi opreau pe cei dinainte, cădeau ei înşişi şi se striveau unii pe alţii urmăriţi de aproape de lavina călăreţilor polonezi. În fiecare clipă, rânduri întregi îşi îmboldeau caii şi se aruncau acolo unde era îngrămădeala mai mare. Nu se mai apăra nimeni şi cădeau cu toţii de sabie, unii peste alţii. Pe tot câmpul de bătaie se tăia fără încetare şi fără milă; pe malurile râului, spre pădure, cât cuprindeai cu ochii, vedeai numai fugari şi urmăritori; doar unde şi unde cete răzleţe de pedestraşi se mai împotriveau cu deznădejde fără nici o rânduială, iar tunurile tăcuseră şi ele. Bătălia nu mai era bătălie, ci un adevărat prăpăd.</p>
                  <p rend="justify">Toţi suedezii care fugeau spre pădure fură căsăpiţi până la cel din urmă. Ajunseră printre copaci doar câteva roate de raitieri, urmărite prin desişuri de steagurile uşoare.</p>
                  <p rend="justify">În pădure îi aşteptau ţărani care, auzind zgomotele luptei, se adunaseră din toate satele învecinate.</p>
                  <p rend="justify">Cea mai crâncenă urmărire se desfăşura însă pe drumul spre Varşovia, pe care fugea grosul forţelor suedeze. Mai tânărul margraf Adolf încercă de două ori să-i acopere pe fugari, dar răzbit de fiecare dată, până la urmă căzu şi el în robie.</p>
                  <p rend="justify">Steagul de pedestraşi francezi, care-l păzea, alcătuit din patru sute de oameni, aruncă armele; trei mii de oşteni aleşi, puşcaşi şi călărime, fugiră până la Mniszew. Puşcaşii fură hăcuiţi acolo, iar călărimea goni spre Czersk până când, hăituită mereu, se risipi cu totul prin păduri, zăvoaie şi tufărişuri. Abia a doua zi începură ţăranii să-i vâneze unul câte unul.</p>
                  <p rend="justify">Înainte de apusul soarelui, oştirea margraf ului Fryderyk de Baden încetase să mai existe.</p>
                  <p rend="justify">Pe primul câmp de bătaie rămăseseră doar stegarii; deoarece toţi oştenii porniseră în urmărirea vrăjmaşilor. Soarele se apropia de scapăt când cele dintâi steaguri apărură dinspre pădure şi dinspre Mniszew. Se întorceau cântând, zvârlindu-şi căciulile în sus şi trăgând din pistoale. Aproape toate aduceau o mulţime de prinşi cetluiţi în curele. Aceştia mergeau pe lângă cai fără pălării şi fără coifuri, cu capetele lăsate în piept şi hainele sfâşiate, însângeraţi, poticnindu-se mereu de trupurile tovarăşilor căzuţi. Câmpul de luptă înfăţişa o privelişte înfricoşătoare, în câteva locuri, unde se izbiseră mai puternic, grămezile de morţi se înălţau până la jumătatea suliţei. Unii dintre pedestraşi ţineau şi acum suliţele lungi în mâinile încleştate. Toată întinderea era presărată de asemenea suliţe. Pe alocuri rămăseseră înfipte în pământ, unde şi unde, frânte de la jumătate, semănau cu nişte îngrădituri sau garduri. Pretutindeni se înfăţişa privirilor o harababură jalnică de trupuri omeneşti zdrobite de copite, beţe de suliţe, muschete frânte şi tobe, trâmbiţe, pălării şi cingători, ledunci de tablă purtate de pedestraşi, de mâini şi picioare care se înălţau la întâmplare din grămezile de trupuri, încât era greu de ghicit ale cui erau. Şanţurile gemeau de morţi mai ales în locurile unde se apărase pedestrimea.</p>
                  <p rend="justify">Puţin mai departe, lângă râu, stăteau tunurile, fără viaţă acum; unele răsturnate de năvala oamenilor, altele gata parcă de tragere. Alături de ele dormeau somnul cel veşnic tunarii, măcelăriţi şi ei până la unul. Se vedeau multe trupuri de oşteni prăbuşiţi peste ţevile pe care le îmbrăţişau, de parcă vroiau să le apere şi acum, după moarte. Bronzul, mânjit de sânge şi creieri, lucea ameninţător în razele soarelui care scăpata. Strălucirile aurii se răsfrângeau în sângele închegat, care ici şi colo se adunase în băltoace. Mirosul greţos de sânge se amesteca pe toată întinderea câmpului de bătaie cu izul prafului de puşcă, cu duhoarea trupurilor şi năduşeala cailor.</p>
                  <p rend="justify">Jupân Czarniecki se întoarse cu polcul regal înainte de apusul soarelui şi se opri în mijlocul câmpului. Oştenii îl întâmpinară cu strigăte uriaşe. Când soseau steagurile, uralele nu mai conteneau, iar el stătea în razele soarelui, trudit, dar cu chipul plin de lumină, cu capul descoperit şi sabia atârnându-i de curea, răspunzând celor care strigau:</p>
                  <p rend="justify">—  Nu e meritul meu, domniile voastre, ci al lui Dumnezeu!</p>
                  <p rend="justify">Iar lângă el se aflau Witowski şi Lubomirski, cel din urmă strălucitor ca un soare, fiindcă avea armura aurită, şi faţa stropită de sânge, pentru că trudise grozav, ca un oştean de rând, dar posomorât şi morocănos, deoarece până şi polcurile lui strigau:</p>
                  <p rend="justify">—  Vivat Czarniecki, dux et victor! Invidia începea să-l roadă pe mareşal.</p>
                  <p rend="justify">În acest timp, steagurile soseau din toate părţile pe câmpul de bătaie şi de fiecare dată se apropia un oştean de elită şi zvârlea la picioarele lui jupân Czarniecki flamura cucerită de la vrăjmaş. Atunci răsunau alte strigăte şi urale, căciulile erau aruncate iarăşi în sus în pocnetul pistoalelor.</p>
                  <p rend="justify">Soarele cobora tot mai mult.</p>
                  <p rend="justify">Deodată, în singura biserică rămasă după pârjolul care mistuise Warka, sunară clopotele de vecernie; toate capetele se descoperiră numaidecât; părintele Piekarski, un preot grozav, cântă: Îngerul Domnului a vestit-o pe Sfântă Fecioară Măria! şi miile de piepturi îmbrăcate în fier îi răspunseră cu glasuri puternice:… şi zămisli din Duhul Sfânt!</p>
                  <p rend="justify">Toţi ochii se ridicară spre cerul care se înroşise şi un cântec pios zbură de pe întinderea năclăită de sânge spre lucirile amurgului.</p>
                  <p rend="justify">Tocmai când isprăviră cântecul, sosi în trap întins şi steagul laudanian care se depărtase cel mai mult în urmărirea duşmanului. Oştenii zvârliră iarăşi flamurile la picioarele lui Czarniecki care se bucura din toată inima. Văzându-l pe Wołodyjowski, care îşi îndemna calul spre el, îl întrebă:</p>
                  <p rend="justify">—  V-au scăpat mulţi?</p>
                  <p rend="justify">Wołodyjowski clătină din cap în semn că nu scăpaseră mulţi, dar gâfâia aşa de rău, încât nu putu scoate o vorbă; trăgea cu lăcomie aerul pe gură. În sfârşit, îşi duse mâna la gură, arătând că nu poate vorbi, iar jupân Czarniecki înţelese şi-i luă capul în mâini.</p>
                  <p rend="justify">—  Asta a trudit, nu glumă! rosti. Deie Domnul ca asemenea oameni să se nască şi din piatră seacă.</p>
                  <p rend="justify">Jupân Zagłoba îşi veni repede în fire şi, clănţănind din dinţi, începu să vorbească astfel cu glasul întretăiat:</p>
                  <p rend="justify">—  Pe legea mea! Sunt leoarcă de năduşeală şi bate un vânt rece! O să mă apuce damblaua. Dezbrăcaţi vreun suedez mai gros şi daţi-mi hainele, că toate sunt ude pe mine. Nu mai ştiu nici eu care-i apa, care-i năduşeală şi care-i sângele suedez.,. N-am crezut niciodată. că am să hăcuiesc atâţia mişei. să fiu pofil{6} dacă nu-i aşa. Cea mai mare izbândă din acest război. A doua oară nu mai sar în apă. Nu tu mâncare, nu tu băutură, nu tu somn şi pe urmă scaldă-te. La anii mei îmi ajunge. Mi-a amorţit braţul. Am început să damblagesc. Horilcă, pentru Dumnezeu!</p>
                  <p rend="justify">Auzind acestea şi văzând că vârstnicul oştean era într-adevăr mânjit din cap până-n picioare de sângele vrăjmaşului, jupân Czarniecki se îndură, de bătrâneţea lui şi-i dădu plosca.</p>
                  <p rend="justify">Zagłoba o răsturnă în gură şi după o clipă i-o dădu înapoi goală, spunându-i:</p>
                  <p rend="justify">—  Am înghiţit atâta apă din Pilica, încât în curând se vor înmulţi peştii în burta mea; oricum peştii sunt mai buni decât apa.</p>
                  <p rend="justify">—  Schimbă-ţi hainele, domnia ta! îl sfătui castelanul. Poţi să iei şi de la suedezi.</p>
                  <p rend="justify">—  Am să caut un suedez mai gras pentru unchiul! zise Roch.</p>
                  <p rend="justify">—  De ce să mă îmbrac în hainele pline de sânge ale unui mort? răspunse Zagłoba. Dezbracă-l până la cămaşă pe ghinărarul pe care l-am luat prins.</p>
                  <p rend="justify">—  Domnia ta l-ai luat prins pe ghinărar? întrebă repede jupân Czarniecki.</p>
                  <p rend="justify">—  Pe cine n-am luat şi ce n-am făptuit! răspunse Zagłoba.</p>
                  <p rend="justify">Deodată, Wołodyjowski îşi recapătă graiul:</p>
                  <p rend="justify">—  Am pus mâna pe mai tânărul margraf Adolf, pe graful Falkenstein, pe ghinărarii Węgier şi Poter şi pe Benzy, fără să mai socotim căpeteniile mai mici.</p>
                  <p rend="justify">—  Dar margraful Fryderyk? întrebă Czarniecki.</p>
                  <p rend="justify">—  Dacă n-a căzut aici, a fugit în pădure, unde-l vor ucide ţăranii!</p>
                  <p rend="justify">Wołodyjowski greşea în presupunerile sale. Margraful Fryderyk, împreună cu graful Szlipenbach şi Ehrenhein, rătăcind prin păduri, ajunseră noaptea la Czersk, de unde, după ce statură trei zile în dărâmăturile castelului, răbdând de foame şi de frig, plecară într-o noapte la Varşovia. Aveau să cadă mai târziu în robie.</p>
                  <p rend="justify">Se lăsase înserarea când jupân Czarniecki plecă de pe câmpul de bătaie spre Warka. Era poate cea mai fericită noapte din viaţa lui, fiindcă de la începutul războiului suedezii nu mai suferiseră o înfrângere atât de mare. Toate lunurile, toate flamurile şi căpeteniile, afară de conducătorul suprem al oştirii, căzuseră în puterea polonezilor. Armia era zdrobită; rămăşiţele împrăştiate în cele patru vânturi aveau să fie nimicite de gloatele de ţărani. Cu acest prilej se mai arătase că suedezii, care se socoteau neînvinşi la câmp deschis, nu se puteau măsura cu steagurile polone regulate. În sfârşit, jupân Czarniecki prevedea ce se va întâmpla în întreaga Republică după această biruinţă, cum va spori curajul şi înflăcărarea luptătorilor; îşi închipuia de pe acum toată Republica triumfând slobodă de asuprire în viitorul apropiat. Poate că vedea pe cer şi buzduganul aurit de mare hatman.</p>
                  <p rend="justify">Putea să viseze la acest rang, deoarece se apropia de el ca un oştean drept, ca apărător al ţării, şi era dintre aceia care nu cresc nici din pământ, nici din sare, ci din ceea ce îi doare.</p>
                  <p rend="justify">Acum însă abia putea cuprinde bucuria uriaşă ce înflorea în el, aşa că se întoarse spre mareşalul care călărea alături şi spuse:</p>
                  <p rend="justify">—  Acum, la Sandomierz, la Sandomierz, cât mai repede! Oastea s-a învăţat să treacă râurile şi n-o să ne sperie nici Sanul şi nici Vistula!</p>
                  <p rend="justify">Mareşalul tăcu chitic, în schimb jupân Zagłoba care se afla puţin mai departe, îmbrăcat în haine suedeze, îşi îngădui să spună cu voce tare:</p>
                  <p rend="justify">—  Duceţi-vă, unde vreţi, dar fără mine, fiindcă eu nu sunt cocoşelul de pe turnul bisericii, care se învârte ziua şi noaptea în bătaia vuitului, fără să aibă nevoie de mâncare şi de somn.</p>
                  <p rend="justify">Jupân Czarniecki era atât de voios, încât nu numai că nu se supără, dar răspunse în glumă:</p>
                  <p rend="justify">—  Domnia ta semeni mai degrabă cu o clopotniţă, decât cu un cocoş, mai ales că, după câte văd, prin turlă îţi zboară vrăbiile. Cât priveşte mâncarea şi odihna, se cuvin tuturor.</p>
                  <p rend="justify">La acestea, jupân Zagłoba cu jumătate de glas:</p>
                  <p rend="justify">—  Cine are cioc în loc de gură, acela numai vrăbii visează.</p>
               </div>
               <div type="div3">
                  <head>Capitolul X.</head>
                  <p rend="justify">După izbândă, jupân Czarniecki îngădui, în sfârşit, armiei un răgaz scurt, ca oamenii şi caii să se odihnească şi să prindă puteri, după care avea să se întoarcă în marşuri lungi la Sandomierz şi să-l asuprească pe Carolus mai departe.</p>
                  <p rend="justify">În acest timp, într-o seară, sosi în tabără jupân Charłamp cu veşti de la Sapieha.</p>
                  <p rend="justify">Czarniecki tocmai se repezise la Czersk să vadă oastea şleahticilor din Rawa, care se adunase acolo, aşa că Charłamp, neaflând-o pe căpetenia supremă, se duse de-a dreptul la Wołodyjowski, ca să se odihnească la el după drumul lung.</p>
                  <p rend="justify">Prietenii îl întâmpinară cu mare bucurie, dar el se arătă de la început posomorât şi spuse:</p>
                  <p rend="justify">—  Am auzit de biruinţa voastră. Aici ne-a ajutat norocul, dar la Sandomierz şi-a întors faţa de la noi. Carolus nu se mai află în furca râurilor, de unde a scăpat, iscând mare învălmăşeală în oastea lituaniană.</p>
                  <p rend="justify">—  Să fie oare cu putinţă? exclamă Wołodyjowski, luându-şi capul în mâini.</p>
                  <p rend="justify">Cei doi Skrzetuski şi Zagłoba rămaseră încremeniţi.</p>
                  <p rend="justify">—  Cum s-a întâmplat? Vorbeşte, domnia ta, pe viul Dumnezeu, nu vezi că ne perpelim ca pe jeratic?</p>
                  <p rend="justify">—  Mi s-a tăiat răsuflarea! răspunse jupân Charłamp. Am călărit zi şi noapte, sunt grozav de trudit. Când o să vie jupân Czarniecki, o să povestesc totul ab ovo{7}. Acum lăsaţi-mă să-mi trag sufletul.</p>
                  <p rend="justify">—  Uite că şi Carolus a scăpat din capcană. Am prevăzut că aşa se va întâmpla. Cum adică, aţi uitat ce v-am prorocit? Să spună şi Kowalski!</p>
                  <p rend="justify">—  Unchiul a prorocit! întări Roch.</p>
                  <p rend="justify">—  Şi unde a plecat Carolus? îl întrebă Wołodyjowski pe Charłamp.</p>
                  <p rend="justify">—  Pedestrimea a plecat cu dubasurile pe apă, iar el s-a îndreptat spre Varşovia de-a lungul Vistulei.</p>
                  <p rend="justify">—  A avut loc vreo luptă?</p>
                  <p rend="justify">—  A avut şi n-a avut. Pe scurt, daţi-mi pace, că nu sunt în stare să vorbesc!</p>
                  <p rend="justify">—  Mai spune numai dacă jupân Sapieha a fost nimicit cu totul?</p>
                  <p rend="justify">—  Da de unde! A şi pornit în urmărirea regelui, dar nu-i chip să-l ajungă!</p>
                  <p rend="justify">—  Jupân Sapieha e potrivit pentru urmărire ca neamţul pentru post! zise Zagłoba.</p>
                  <p rend="justify">—  Să mulţumim lui Dumnezeu că oştirea a rămas întreagă! se amestecă Wołodyjowski.</p>
                  <p rend="justify">—  Au păţit-o roşcovanii! strigă Zagłoba. Ei, ce să-i faci! Acum trebuie să cârpim iarăşi împreună spărtura Republicii!</p>
                  <p rend="justify">—  Domnia ta, nu ponegri oştirea lituaniană, se burzului Charłamp. Carolus e un mare războinic şi nu-i prea greu să fii învins de el. Dar domniile voastre, cei din ţinuturile coroanei, n-aţi păţit-o la Ujście, la Wolbórz, la Sulejów şi în alte zece locuri? Până şi jupân Czarniecki a fost învins la Gołab! De ce să nu fie învins şi jupân Sapieha, sărmanul, mai ales că l-aţi lăsat singur?</p>
                  <p rend="justify">—  Păi noi am venit să dănţuim la Warka? răspunse Zagłoba mânios.</p>
                  <p rend="justify">—  Ştiu că n-aţi venit la danţ, ei la bătălie şi Dumnezeu v-a ajutat să biruiţi. Dar cine ştie dacă nu era mai bine să nu plecaţi, pentru că la noi se spune că oştile celor două naţii pot fi uşor învinse pe rând, dar laolaltă nici hoardele diavoleşti nu sunt în stare să le răzbească.</p>
                  <p rend="justify">—  Se prea poate, consimţi Wołodyjowski, dar noi nu trebuie să ne amestecăm în hotărârile căpeteniilor. Pe urmă, nu se poate să nu fie şi vina voastră!</p>
                  <p rend="justify">—  Îl cunosc eu pe Sapio, trebuie să se fi poticnit pe undeva! spuse Zagłoba.</p>
                  <p rend="justify">—  Asta nu pot s-o tăgăduiesc! mormăi Charłamp pe sub nas.</p>
                  <p rend="justify">Aici tăcură un răstimp, uitându-se mohorâţi unii la alţii, fiindcă li se părea că norocul Republicii începe să şchioapete din nou; doar cu o clipă înainte fuseseră plini de încredere şi nădejde.</p>
                  <p rend="justify">Wołodyjowski spuse pe neaşteptate:</p>
                  <p rend="justify">—  Se întoarce castelanul! Şi ieşi din încăpere.</p>
                  <p rend="justify">Castelanul se întorcea într-adevăr; Wołodyjowski îi alergă în întâmpinare şi începu să strige de departe:</p>
                  <p rend="justify">—  Luminăţia ta, regele suedez a vătămat oastea lituaniană şi a ieşit din capcană. A venit un oştean cu scrisori de la voievodul de Wilno.</p>
                  <p rend="justify">—  Adu-l aici numaidecât! porunci Czarniecki. Unde este?</p>
                  <p rend="justify">—  La mine. Îl aduc îndată.</p>
                  <p rend="justify">Dar jupân Czarniecki era atât de tulburat, că nu mai vru să aştepte, ci sări jos din şa şi intră în cvartirul lui Wołodyjowski, Zvâcniră cu toţii de pe laviţă, când îl văzură, dar castelanul abia îşi înclină capul spre ei şi spuse:</p>
                  <p rend="justify">—  Dă-mi scrisorile!</p>
                  <p rend="justify">Charłamp, îi dădu o scrisoare pecetluită. Czarniecki se duse cu ea la fereastră, fiindcă înăuntru era întuneric, şi începu s-o citească încruntat şi cu neliniştea răsfrântă pe chip. Din când în când, mânia îi fulgera pe faţă.</p>
                  <p rend="justify">—  Castelanul e foarte îngrijorat, îi şopti Zagłoba lui Skrzetuski. Uite cum i s-a înroşit ciocul; o să înceapă îndată să vorbească peltic, aşa face totdeauna când îl apucă furia.</p>
                  <p rend="justify">Jupân Czarniecki isprăvi de citit, o vreme îşi mângâie barba cu mâna, dus pe gânduri, după care rosti cu vocea spartă, sunătoare:</p>
                  <p rend="justify">—  Apropie-te, oştene!</p>
                  <p rend="justify">—  La porunca luminăţiei tale!</p>
                  <p rend="justify">—  Spune adevărul, zise castelanul apăsat, căci scrisoarea e atât de meşteşugită, încât nu pot să-mi dau seama. Spune numai adevărul, fără să umfli nimic. Oştirea e împrăştiată?</p>
                  <p rend="justify">—  Nu e împrăştiată deloc, luminăţia ta.</p>
                  <p rend="justify">—  Câte zile vă trebuie ca să vă adunaţi din nou? Zagłoba îi şopti lui Skrzetuski:</p>
                  <p rend="justify">—  Vrea să-l prindă – cum se spune – cu mâţa-n sac. Dar Charłamp răspunse fără şovăire:</p>
                  <p rend="justify">—  De vreme ce nu-i risipită, n-are nevoie să se mai adune. E adevărat că vreo două sute de şleahtici n-au mai ieşit la numărătoare, când am plecat, şi nu erau nici printre cei căzuţi, dar nu e nimic de mirare, iar trupele regulate nu vor avea de suferit din această pricină. Hatmanul a pornit după rege în bună rânduială.</p>
                  <p rend="justify">—  Zici că n-aţi pierdut nici un tun?</p>
                  <p rend="justify">—  Ba am pierdut patru, pe care suedezii, neputându-le lua cu ei, le-au ţintuit.</p>
                  <p rend="justify">—  Văd că spui adevărul; povesteşte deci cum s-a întâmplat?</p>
                  <p rend="justify">—  Incipiam! zise Charłamp. Când am rămas singuri, vrăjmaşul a băgat de seamă că în locul oştilor de dincolo de Vistula au rămas gloatele învălmăşite. Am gândit, la drept vorbind, jupân Sapieha a gândit, că va năvăli asupra lor şi le-a trimis ajutor, dar nu cine ştie ce, ca să nu slăbească el însuşi în putere. În acest timp, suedezii se frământau ca în stup. Spre seară au început să se apropie de San. Eram la cvartirul voievodului. Vine jupân Kmicic care acum se numeşte Babinicz, oştean de frunte, şi dă de ştire. Jupân Sapieha tocmai se aşeza la un ospăţ la care se strânseseră o mulţime de jupâniţe venite hăt, de la Kraśnik şi Janów. că voievodului îi cam place partea femeiască.</p>
                  <p rend="justify">—  Şi ospeţele îi plac! îl întrerupse Czarniecki</p>
                  <p rend="justify">—  Dacă nu sunt eu lângă, el, n-are cine să-l îndemne la cumpătare! adăugă Zagłoba.</p>
                  <p rend="justify">Iar jupân Czarniecki:</p>
                  <p rend="justify">—  Se prea poate ca domnia ta să te afli lângă el mai repede decât gândeşti, ca să vă îndemnaţi la cumpătare unul pe altul!</p>
                  <p rend="justify">Apoi se întoarse spre Charłamp:</p>
                  <p rend="justify">—  Spune mai departe.</p>
                  <p rend="justify">—  Aşadar, Babinicz îi dă de ştire, dar voievodul: „Se preface numai că vrea să atace! Nu vor întreprinde nimic! Mai degrabă, zice, vor pofti să treacă Vistula, dar sunt cu ochii pe ei şi-i voi ataca eu. Acum însă, zice, să nu ne stricăm plăcerea şi să ne simţim bine!” începem dar să mâncăm şi să bem. Taraful cânta de mama focului, voievodul pofteşte la danţ.</p>
                  <p rend="justify">—  O să-i arăt eu dănţuială! îl întrerupse Zagłoba.</p>
                  <p rend="justify">—  Tăcere, domnia ta! porunci Czarniecki.</p>
                  <p rend="justify">—  Deodată, vin de pe malul apei şi spun că dincolo se aude zarvă mare. Nu-i nimic! Voievodul îi şopteşte pajului la ureche: „Nici aici nu-mi dau pace!” Aşa că am dănţuit până în zori şi am dormit până la amiază. Când ne-am trezit am văzut nişte şanţuri grozave din care trăgeau tunurile cele mari de asediu, bombardele, cu ghiulele cât doniţa! Una din astea ajunge să.</p>
                  <p rend="justify">—  Lasă glumele, îl întrerupse Czarniecki, că nu eşti la hatman!</p>
                  <p rend="justify">Charłamp se fâstâci şi vorbi astfel mai departe:</p>
                  <p rend="justify">—  La amiază, a ieşit şi voievodul. Sub acoperirea şanţurilor, suedezii au început să facă podul. Au trudit până seara, spre uimirea noastră, fiindcă noi socoteam că de făcut o să-l facă, dar n-o să apuce să treacă pe el. Au muncit şi a doua zi. Atunci voievodul a început să-şi pregătească oştirea, crezând că va avea loc bătălia.</p>
                  <p rend="justify">—  Podul n-a fost decât o momeală, iar ei au trecut râul mai la vale, pe alt pod, şi v-au atacat dintr-o latură? îl întrerupse Czarniecki.</p>
                  <p rend="justify">Charłamp holbă ochii, deschise gura, tăcu o clipă uluit, apoi spuse:</p>
                  <p rend="justify">—  Luminăţia ta, ai şi aflat?</p>
                  <p rend="justify">—  Ce-i al lui, e pus deoparte! şopti Zagłoba. Când se discută de război, bătrânul nostru ghiceşte din zbor despre ce e vorba, ca şi când ar fi fost la faţa locului!</p>
                  <p rend="justify">—  Spune mai departe! îl îndemnă Czarniecki.</p>
                  <p rend="justify">—  S-a lăsat înserarea. Oştile aşteptau pregătite, dar când a ieşit luceafărul de seară, am încins iarăşi ospăţul, între timp, suedezii trecuseră pe celălalt pod, pe care-l făcuseră mai la vale, şi ne-au atacat dis-de-dimineaţă. Steagul lui jupân Koszyc, oşteni de nădejde, sta de veghe şi a năvălit asupra lor. I-au sărit în ajutor şleahticii din apropiere, dar când vrăjmaşul a scuipat din tunuri spre ei, au luat-o la sănătoasa. Jupân Koszyc şi mare parte din oamenii lui au murit. Apoi şleahticii, năpustindu-se în neorânduială spre tabără, au învălmăşit totul. Steagurile care erau gata au pornit, dar n-au izbutit nimic şi-am pierdut şi tunurile. Dacă regele avea mai multe guri de foc şi pedestraşi, prăpădul ar fi fost grozav, dar, din fericire, o mare parte din polcurile pedeştrilor şi tunurile plecaseră noaptea cu dubasurile, lucru pe care nu-l ştia nimeni dintre noi.</p>
                  <p rend="justify">—  Sapio a făcut-o de oaie! Ştiam eu! strigă Zagłoba.</p>
                  <p rend="justify">—  Am pus mâna pe scrisorile regelui, îşi urmă vorba Charłamp, pe care suedezii le-au pierdut. Oştenii au aflat din ele că regele se va duce în ţinuturile prusiene, ca să se întoarcă înapoi cu oştile electorului, socotind că numai cu forţele suedeze nu va putea face faţă.</p>
                  <p rend="justify">—  Ştiu asta, răspunse Czarniecki, jupân Sapieha mi-a trimis aceste scrisori.</p>
                  <p rend="justify">După care murmură ca pentru sine:</p>
                  <p rend="justify">—  Trebuie să-l urmărim şi noi în ţinuturile prusiene.</p>
                  <p rend="justify">—  Eu am spus-o de multă vreme! zise Zagłoba. Jupân Czarniecki se uită o clipă la el cu gândul în altă parte.</p>
                  <p rend="justify">—  Păcat! spuse cu voce tare. Dacă aş fi ajuns la Sandomierz, împreună cu hatmanul n-aş fi lăsat să treacă nici picior. Dar ce-a fost nu se mai întoarce!</p>
                  <p rend="justify">Războiul se va prelungi, dar şi aşa acestor năvălitori le e scris să moară.</p>
                  <p rend="justify">—  Altfel nu se poate! strigară cavalerii în cor.</p>
                  <p rend="justify">Şi inimile se umplură de încredere, deşi avuseseră o clipă de şovăire.</p>
                  <p rend="justify">Zagłoba şopti ceva la urechea arendaşului din Wąsosza, iar acesta dispăru pe uşă şi se întoarse îndată cu un urcior. Văzând aceasta, Wołodyjowski se înclină adânc înaintea castelanului.</p>
                  <p rend="justify">—  Ar fi o mare cinste pentru nişte oşteni de rând. începu.</p>
                  <p rend="justify">—  Beau cu dragă inimă cu domniile voastre, zise Czarniecki, şi ştiţi de ce? Pentru că va trebui să ne despărţim.</p>
                  <p rend="justify">—  Cum aşa? strigă Wołodyjowski uimit.</p>
                  <p rend="justify">—  Jupân Sapieha îmi scrie că steagul laudanian ţine de oastea lituaniană şi l-a trimis să-l însoţească pe rege, dar acum va avea nevoie de el, mai ales de polcovnici, de care duce mare lipsă. Iubite Wołodyjowski, ştii cât ţin la tine şi ce rău îmi pare să mă despart de tine, dar aici e o poruncă pentru tine. E adevărat că Sapieha, ca un om cu creştere aleasă, îmi trimite porunca mie, lăsându-mă să fac cum socot de cuviinţă. Aş fi putut să nu ţi-o arăt. E ca şi când hatmanul mi-ar fi frânt cea mai bună sabie. Dar tocmai pentru că mi-a trimis-o mie, trebuie să ţi-o dau. Iat-o! şi fă ce trebuie să faci. În sănătatea ta, oştene!</p>
                  <p rend="justify">Wołodyjowski se înclină iarăşi înaintea castelanului, dar, era atât de necăjit, că nu mai putu să scoată nici o vorbă, iar când castelanul îl îmbrăţişa, lacrimile îi şiroiră pe mustaţa gălbioară.</p>
                  <p rend="justify">—  Mai bine muream! îngăimă jalnic. M-am învăţat să lupt sub conducerea luminăţiei tale, căpetenie prea iubită, iar acolo nu se ştie ce se va întâmpla.</p>
                  <p rend="justify">—  Jupâne Michał, nu lua în seamă porunca! îl sfătui Zagłoba mişcat. O să-i scriu eu lui Sapio şi o să-l urechez cum se cuvine.</p>
                  <p rend="justify">Dar jupân Michał era înainte de toate oştean, aşa că se burzului:</p>
                  <p rend="justify">—  Domnia ta, ai îmbătrânit şi tot volintir ai rămas! Mai bine ai tăcea, dacă nu înţelegi că slujba e slujbă!</p>
                  <p rend="justify">—  Asta-i! întări Czarniecki.</p>
               </div>
               <div type="div3">
                  <head>Capitolul XI.</head>
                  <p rend="justify">Când ajunse înaintea hatmanului, jupân Zagłoba nu-i răspunse la bineţe, din contră, îşi duse mâinile la spate, scoase buza de jos înainte şi începu să se uite la el ca un judecător al dreptăţii, dar cu asprime. Dar hatmanul se bucură şi mai mult, văzându-i înfăţişarea, deoarece se aştepta la vreo glumă şi începu îndată să vorbească:</p>
                  <p rend="justify">—  Ce mai faci, poznaşule? De ce strâmbi din nas, de parcă ai adulmeca vreun miros de ruşine?</p>
                  <p rend="justify">—  În toată oastea lui Sapieha miroase a tocătură de varză!</p>
                  <p rend="justify">—  Şi de ce tocmai a tocătură de varză, ai?</p>
                  <p rend="justify">—  Pentru că suedezii au tocat căpăţânile de varză!</p>
                  <p rend="justify">—  Ia te uită! Ne-a zis-o! Păcat că nu te-au tăiat şi pe domnia ta!</p>
                  <p rend="justify">—  Cu o căpetenie ca aceea sub care am slujit, noi i-am, tăiat pe alţii.</p>
                  <p rend="justify">—  Du-te călăului! Măcar dacă ţi-ar fi retezat limba!</p>
                  <p rend="justify">—  N-aş mai fi avut cu ce să laud izbânda lui Sapieha!</p>
                  <p rend="justify">Hatmanul se întrista şi răspunse:</p>
                  <p rend="justify">—  Frate şleahtic, dă-mi pace! Sunt mulţi cei care, uitând de foloasele pe care le-am adus ţării, m-au umilit, şi ştiu că se va mai face destulă zarvă împotriva mea, dar dacă nu era adunătura aceea de şleahtici, lucrurile puteau să ia altă întorsătură. Se spune că n-am vegheat asupra vrăjmaşului din pricina piepturilor de pui, dar acest vrăjmaş n-a putut fi stăvilit de întreaga Republică!</p>
                  <p rend="justify">Cuvintele hatmanului îl înduioşară pe jupân Zagłoba care răspunse:</p>
                  <p rend="justify">—  Aşa-i obiceiul la noi, totdeauna vina se pune în spinarea căpeteniei. Pentru mine pieptul de pui nu e lucru rău, deoarece cu cât ziua e mai lungă, cu atât pieptul de pui e mai de trebuinţă. Jupân Czarniecki e un mare războinic, dar după cât mă duce pe mine capul, are un mare neajuns: dimineaţa, la prânz şi seara le dă oştenilor să mănânce numai carne de suedez. E mai potrivit pentru a fi căpetenie, decât bucătar, dar nu face bine, fiindcă până şi cei mai buni cavaleri se satură repede de război cu asemenea hrană,</p>
                  <p rend="justify">—  Jupân Czarniecki e supărat rău pe mine?</p>
                  <p rend="justify">—  E. nu prea rău! La început s-a arătat grozav de tulburat, dar când a aflat că oastea n-a fost risipită, a spus îndată: „E voia lui Dumnezeu la mijloc, nu puterea omenească! Nu-i nimic, zice, oricui i se întâmpla să piardă; dacă am avea în Republică, zice, numai oameni ca Sapieha, ţara ar fi locuită numai de inşi vrednici ca Aristide.”</p>
                  <p rend="justify">—  Pentru jupân Czarniecki nu mi-aş cruţa sângele! răspunse hatmanul. Oricare altul m-ar fi înjosit, mai ales după izbânda lui, dar el nu-i dintre aceştia.</p>
                  <p rend="justify">—  Nici eu nu spun nimic împotriva lui, numai că sunt prea bătrân pentru slujba pe care o cere el de la oşteni, mai ales pentru scalda la care-i supune.</p>
                  <p rend="justify">—  Atunci domnia ta te bucuri că te-ai întors la mine?</p>
                  <p rend="justify">—  Mă bucur şi nu mă bucur, pentru că de un ceas de când tot aud de pieptul de pui, dar de văzut, nu-l văd.</p>
                  <p rend="justify">—  Ne aşezăm îndată la masă. Şi acum jupân Czarniecki ce va face?</p>
                  <p rend="justify">—  Se duce în Wielkopolska, să-i ajute pe sărmanii aceia, iar de acolo va porni împotriva lui Szteinbok şi în ţinuturile prusiene, nădăjduind că la Gdańsk va căpătă tunuri şi pedestrime.</p>
                  <p rend="justify">—  Cei din Gdańsk sunt cetăţeni vrednici. Slujesc drept pildă Republicii întregi. Atunci o să mă întâlnesc cu jupân Czarniecki la Varşovia, fiindcă acolo voi pleca după ce voi zăbovi un răstimp la Lublin.</p>
                  <p rend="justify">—  Suedezii au pus iarăşi mâna pe Lublin?</p>
                  <p rend="justify">—  E un oraş fără noroc! Nici eu nu mai ştiu de câte ori a căzut în mâinile vrăjmaşului. E aici o deputăţie de şleahtici din Lublin, care va veni îndată să mă roage să le dau ajutor. Dar va trebui să mai aştepte, întrucât vreau să trimit scrisori regelui şi hatmanilor.</p>
                  <p rend="justify">—  Merg şi eu cu dragă inimă la Lublin, fiindcă acolo femeile sunt peste măsură de nurlii şi trupeşe. Când vreuna din ele taie pâinea, sprijinind-o de piept, până şi lipia nesimţitoare roşeşte de plăcere.</p>
                  <p rend="justify">—  Oho, turcule!</p>
                  <p rend="justify">—  Înălţimea ta, ca om în vârstă ce te afli, nu poţi să înţelegi, dar eu trebuie să-mi slobod sânge în fiecare an în luna mai.</p>
                  <p rend="justify">—  Păi domnia ta eşti mai bătrân ca mine!</p>
                  <p rend="justify">—  Numai în privinţa experienţei, nu şi a vârstei, iar pentru că am ştiut conservare iuventutem meam{8}, nu sunt puţini cei care mă invidiază. Înălţimea ta, îngăduie-mi să primesc eu deputăţia de la Lublin. Am să le făgăduiesc că vom porni numaidecât în ajutorul lor, să se bucure sărmanii, înainte de a se bucura sărmanele jupânese.</p>
                  <p rend="justify">—  Prea bine, consimţi hatmanul, iar eu mă duc să trimit scrisorile.</p>
                  <p rend="justify">Şi ieşi.</p>
                  <p rend="justify">Deputăţia de la Lublin intră îndată şi jupân Zagłoba o întâmpină cu toată cuviinţa; le făgădui ajutor tu condiţia ca oraşul să îndestuleze oştirea cu proviant, mai ales cu băuturi de orice fel. După care îi pofti la cină în numele voievodului.</p>
                  <p rend="justify">Trimişii erau tare bucuroşi, deoarece steagurile porniră în aceeaşi noapte spre Lublin. Hatmanul se grăbea şi el, vrând să şteargă ruşinea de la Sandomierz primi-o izbândă mai însemnată.</p>
                  <p rend="justify">Începu aşadar asediul, dar lucrurile se tărăgănară, în tot acest răstimp, Kmicic învăţă de la Wołodyjowski tot felul de lovituri măiestre, sporindu-şi mult experienţa. Ştiind că învăţăturile lui ţintesc grumazul lui Bogusław, jupân Michał nu-i ascunse nici una din tainele pe care le cunoştea. Împrejurările în care se arătau foloasele învăţăturii nu erau rare, deoarece se duceau la castel şi-i chemau la luptă pe suedezi, tăindu-i de fiecare dată. În curând, Kmicic ajunse la asemenea îndemânare, încât putea să se bată de la egal la egal cu Jan Skrzetuski: în tabăra lui Sapieha nu putea nimeni să-i ţină piept. Dorinţa de a se măsura cu Bogusław era atât de mare, încât abia mai putea sta locului la Lublin, mai ales că primăvara îi refăcuse puterile şi sănătatea.</p>
                  <p rend="justify">Toate rănile i se vindecaseră, încetase să mai scuipe sânge, viaţa clocotea în el ca şi mai înainte, iar ochii îi scânteiau. La început, laudanienii se uitau la ei pe sub sprâncene, dar nu cutezau să-l atace, căci Wołodyjowski îi ţinea cu mână de fier, iar mai apoi, văzându-i faptele şi auzindu-i vorbele, se împăcaseră cu el, şi cel mai îndârjit duşman al lui, Józwa Butrym, spunea:</p>
                  <p rend="justify">—  Kmicic a murit, acum s-a născut Babinicz, iar acesta să trăiască!</p>
                  <p rend="justify">Garnizoana de la Lublin se predă, în cele din urmă, spre marea bucurie a oştirii, după care jupân Sapieha îşi îndrumă steagurile spre Varşovia. În drum, primi ştirea că însuşi Jan Kazimierz, însoţit de hatmani şi de oştirea cea nouă, îi venea în ajutor. Sosiră veşti şi de la Czarniecki care se îndrepta şi el din Wielkopolska spre oraşul de reşedinţă. Luptele, fărâmiţate prin toată ţara, aveau să se concentreze la Varşovia, asemenea norilor risipiţi pe bolta albastră, care se adună şi se unesc pentru a naşte furtună, tunete şi fulgere.</p>
                  <p rend="justify">Jupân Sapieha se îndreptă către tractul ce ducea la Siedlce, trecând prin Zelechów, Garwolin şi Mińsk; la Mińsk se uni cu oastea şleahticilor din Podlasie. Conducerea lor îi fu încredinţată lui Jan Skrzetuski, fiindcă deşi trăia în ţinutul Lublinului, moşioara lui se afla aproape de hotarul cu Podlasie, aşa că era cunoscut de toţi şleahticii de aici şi preţuit ca unul dintre cei mai vestiţi cavaleri ai Republicii. În curând izbuti să schimbe cetele de şleahtici înclinaţi spre neascultare, dar curajoşi din fire, în steaguri cu nimic mai prejos decât trupele regulate.</p>
                  <p rend="justify">De la Mińsk plecară la Varşovia în mare grabă, vrând ca după o zi de mers să ajungă la Praga{9}. Vremea era prielnică marşului. Din când în când, ploile scurte de mai răcoreau pământul şi potoleau praful, altminteri timpul era într-adevăr frumos; nu era nici prea cald, nici prea frig. Privirea alerga hăt, departe în văzduhul străveziu. De la Mińsk plecară numai călăreţii, convoiul de care şi tunurile urmând să pornească a doua zi; printre oşteni domnea o voioşie fără margini; pădurile dese, care se întindeau de-a lungul tractului, răsunau de cântece ostăşeşti, caii sforăiau de bun augur. Steagurile se scurgeau unul după altul, asemenea unui râu strălucitor şi puternic, deoarece jupân Sapieha ducea cu el douăsprezece mii de oameni, afară de oştirea şleahticilor. Platoşele rotmiştrilor care supravegheau polcurile străluceau ca soarele. Flamurile roşii se legănau deasupra capetelor cavalerilor ca nişte flori uriaşe.</p>
                  <p rend="justify">Soarele cobora spre apus, când steagul laudanian, care mergea în frunte, zări turnurile oraşului de scaun. La această privelişte, un strigăt de bucurie se smulse din piepturile oştenilor.</p>
                  <p rend="justify">—  Varşovia! Varşovia!</p>
                  <p rend="justify">Strigătul străbătu ca tunetul toate polcurile şi o vreme, pe o jumătate de milă de drum, fu repetat întruna: Varşovia! Varşovia!</p>
                  <p rend="justify">Mulţi dintre cavalerii lui Sapieha nu mai fuseseră niciodată în oraşul de reşedinţă, mulţi nu-l văzuseră în viaţa lor, aşa că priveliştea făcu asupra lor o impresie puternică. Fără voie cu toţii îşi struniră caii; unii se descoperiră, alţii începură să se închine, pe câţiva îi podidiră lacrimile şi se opriră tăcuţi şi înduioşaţi. Deodată, jupân Sapieha se ivi pe un cal alb din polcurile din urmă şi începu să alerge de-a lungul steagurilor.</p>
                  <p rend="justify">—  Domniile voastre! strigă cu glas puternic. Noi am avut norocul şi cinstea să ajungem aici cei dintâi! îi vom alunga din oraş pe suedezi!</p>
                  <p rend="justify">—  Îi vom alunga! tunară douăsprezece mii de piepturi lituaniene. Îi vom alunga, îi vom alunga!</p>
                  <p rend="justify">Se iscă o larmă grozavă. Unii strigau mereu: „îi vom alunga!” iar alţii: „Loveşte, care eşti vrednic!” sau: „Pe ei, câinii!” Clinchetul săbiilor se amesteca cu strigătele cavalerilor. Ochii începură să împrăştie fulgere, iar sub mustăţile stufoase sticliră dinţii. Însuşi Sapieha strălucea ca o torţă. Deodată, îşi ridică buzduganul şi strigă:</p>
                  <p rend="justify">—  După mine!</p>
                  <p rend="justify">Aproape de Praga, voievodul opri steagurile şi porunci să se înainteze la pas. Oraşul se desluşea tot mai limpede din abureala depărtării. În zare, se iţeau turnurile aşezate parcă într-un şirag lung. Clădirile înghesuite din Oraşul Vechi, acoperite cu ţiglă roşie, păreau de foc în razele amurgului. Lituanienii nu văzuseră în viaţa lor o privelişte mai frumoasă ca zidurile acelea albe şi semeţe, străpunse de nenumărate ferestre înguste, care se înălţau; ca nişte pereţi de stâncă deasupra apei; casele păreau să crească unele din altele în sus, din ce în ce mai sus; peste mulţimea aceea îmbulzită de îngrădituri, ziduri, ferestre şi acoperişuri împungeau cerul turnurile ascuţite. Aceia dintre oşteni care mai fuseseră în oraş fie la alegerea regelui, fie cu treburi de-ale lor, le spuneau celorlalţi numele şi rostul clădirilor mai mari. Mai ales Zagłoba, fiind cel mai umblat, îşi lămurea pe larg laudanienii, care îl ascultau cu luare-aminte, minunându-se de vorbele lui şi de oraş.</p>
                  <p rend="justify">—  Uitaţi-vă la turnul acela din mijlocul Varşoviei! spuse. E arx regia!{10} De-aş trăi atâţia ani câte prânzuri am mâncat acolo la masa regelui, l-aş alunga pe Matusalem în dogoreala de la Cornul Caprei{11}. Regele n-avea un prieten mai apropiat ca mine; puteam să aleg stărostiile ca pe nuci şi să le împart ca pe caiele. Am înaintat o sumedenie de oameni, iar când intram, senatores mi se închinau după obiceiul căzăcesc. M-am bătut şi în duel în faţa regelui, pentru că îi plăcea grozav să mă vadă la treabă, iar mareşalul era silit să închidă ochii.</p>
                  <p rend="justify">—  Ce clădire uriaşă! se minună Roch Kowalski. Şi când te gândeşti că toate astea se află în mâna clinilor de suedezi!</p>
                  <p rend="justify">—  Se dedau la jafuri cumplite! adăugă Zagłoba. Am auzit că scot până şi coloanele de marmură şi le cară în Suedia. N-am să mai recunosc locurile îndrăgite şi doar pe bună dreptate feluriţi scriptores socotesc castelul drept a opta minune a lumii, fiindcă regele franţuzilor are şi el un palat pe cinste, dar nu poate sta alături de acesta!</p>
                  <p rend="justify">—  Dar turnul acela din dreapta ce este?</p>
                  <p rend="justify">—  Acolo e biserica Sfântului Ioan. De la castel până la sfântul lăcaş duce un coridor străjuit de coloane. În această biserică, odată, când am rămas singur după vecernie, am auzit un glas de sus: „Zagłoba, va fi război cu regele suedez şi vor veni calamitates mari!” Am alergat într-un suflet la rege şi i-am spus ce-am auzit, dar primatul m-a lovit cu sceptrul în grumaz, certându-mă: „Nu vorbi prostii, ai fost beat!” Acum s-au convins şi ei. Cealaltă biserică de lângă Sfântul Ioan este collegium jesuilarum; al treilea turn, nu prea departe, e curia, al patrulea, spre dreapta, e al mareşalului, iar acoperişul acela verde e al bisericii dominicane; pe toate nu pot nici eu să vi le spun, chiar dacă m-aş pricepe să dau din limbă tot atât de bine ca din sabie.</p>
                  <p rend="justify">—  Gândesc că asemenea oraş nu se mai află în toată lumea! strigă unul dintre oşteni.</p>
                  <p rend="justify">Toate naţiile ne invidiază din pricina lui.</p>
                  <p rend="justify">—  Dar clădirea aceea minunată din stânga castelului?</p>
                  <p rend="justify">—  Dincolo de biserica barnardinilor?</p>
                  <p rend="justify">—  Întocmai.</p>
                  <p rend="justify">—  E pallatium Radziejowskianum, mai demult al lui Kazanowski. E socotit a noua minune a lumii, dar să-l lovească ciuma, pentru că între zidurile lui a început nenorocirea Republicii.</p>
                  <p rend="justify">—  Cum aşa? întrebară câteva glasuri.</p>
                  <p rend="justify">—  Prea bine, întrucât atunci când vicecancelarul a început să se războiască cu nevasta, regele a trecut de partea ei. Domniile voastre ştiţi câte a mai trăncănit lumea, şi nu încape îndoială că şi vicecancelarul a crezut că nevasta lui şi regele se au dragi. Din pricina invidiei a fugit la suedezi şi războiul a început. Ce e drept, atunci mă aflam la moşie şi n-am văzut sfârşitul gâlcevii, dar din câte mi s-au spus, vicecancelăreasa făcea ochi dulci ca marţipanul, dar nu regelui, ci altuia.</p>
                  <p rend="justify">—  Cui?</p>
                  <p rend="justify">Zagłoba îşi răsuci mustaţa.</p>
                  <p rend="justify">—  Aceluia spre care se îmbulzeau toate, ca furnicile la miere, dar nu se cade să-i rostesc numele, fiindcă nu mi-a plăcut niciodată să mă laud. Şi pe urmă, omul a îmbătrânit, s-a împuţinat ca o mătură, măturând pe duşmanii ţării, dar odinioară nici un curtean nu era mai chipeş ca mine, Roch poate să pună măr.</p>
                  <p rend="justify">Jupân Zagłoba îşi dădu seama că Roch nu-şi putea aminti în ruptul capului de timpurile acelea, aşa că se mulţumi să dea din mână şi spuse:</p>
                  <p rend="justify">—  În sfârşit, ce ştie el!</p>
                  <p rend="justify">Apoi le arătă oştenilor palatul lui Ossoliński şi al lui Koniecpolski, care era aproape tot atât de mare ca şi al lui Radziejowski, în sfârşit, minunata villa regia; soarele scăpată – pe neaşteptate şi beznele nopţii începură să întunece văzduhul.</p>
                  <p rend="justify">Bubuitul tunurilor răsună în întăriturile Varşoviei şi trâmbiţele sunară prelung multă vreme, senin că vrăjmaşul se apropia.</p>
                  <p rend="justify">Jupân Sapieha îşi vesti şi el sosirea cu împuşcături de muschetă, ca să-i îmbărbăteze pe locuitori, după care, în aceeaşi noapte, oştirea începu să treacă Vistula. Mai întâi trecu steagul din Lauda, urmat de cel al lui jupân Kotwicz şi de tătarii lui Kmicic, apoi oştenii lui Wańko-wicz şi restul de opt mii de oameni. În acest fel, suedezii erau înconjuraţi în oraşul în care îşi îngrămădiseră prăzile, neputând primi ajutor şi proviant din afară, în timp ce lui jupân Sapieha nu-i mai rămânea altceva de făcut, decât să aştepte până când vor veni, pe de o parte, jupân Czarniecki, pe de alta, regele împreună cu hatmanii coroanei, în tot acest răstimp, trebuia să aibă grijă să nu se strecoare în oraş niscaiva întăriri.</p>
                  <p rend="justify">Primele veşti sosiră de la jupân Czarniecki, dar nu erau prea încurajatoare, deoarece castelanul dădea de ştire că oştenii şi caii erau atât de slăbiţi, încât deocamdată nu puteau să ia parte la asediu. După biruinţa de la Warka, luptase în fiecare zi, iar de la începutul anului dăduse douăzeci şi una de bătălii mai însemnate, fără să mai punem la socoteală ciocnirile de urmărire şi atacurile asupra cetelor mai mici. În Pomorze nu făcuse rost de pedestrime, căci nu ajunsese până la Gdańsk; făgăduia cel mult să hărţuiască armia suedeză de pe Narew, condusă de Radziwiłl, de fratele regelui şi de Duglas, care se gândea să vie în ajutorul celor împresuraţi la Varşovia.</p>
                  <p rend="justify">Iar suedezii se pregăteau de apărare cu vitejia şi îndemânarea de totdeauna.</p>
                  <p rend="justify">Arseseră Praga, înainte de venirea lui jupân Sapieha, acum însă începură să arunce grenade în alte suburbii, precum Cracovia şi Nowy Świat, iar de cealaltă parte asupra bisericilor Sfântului Jerzy şi Sfintei Fecioare. Case, palate şi biserici fură cuprinse de flăcări. Ziua fumul se învălătucea deasupra oraşului ca nişte nori negri şi deşi. Noaptea trâmbele de fum se înroşeau, trimiţând snopi de scântei spre cer. În afara zidurilor rătăcea mulţimea locuitorilor rămaşi fără adăpost şi fără pâine, femeile înconjurau tabăra lui Sapieha, cerşind îndurare; peste tot se vedeau oameni uscaţi de foame ca lemnul, copii care mureau din lipsă de hrană la pieptul secat al mamelor; împrejurimile semănau cu o vale a plângerii şi a nenorocirii.</p>
                  <p rend="justify">Jupân Sapieha, neavând tunari şi pedestrime, aştepta mereu sosirea regelui, ajutând între timp, pe cât putea, pe cei sărmani, trimiţându-i în grupuri în olaturile mai puţin jefuite, unde puteau să găsească de mâncare. Era tare îngrijorat, prevăzând greutăţile asediului, deoarece geniştii suedezi preschimbaseră Varşovia într-o fortăreaţă puternică. Înăuntrul zidurilor se aflau trei mii de oşteni bine muştruluiţi, îndrumaţi de ghinărari îndemânatici şi cu experienţă, iar suedezii treceau drept meşteri neîntrecuţi în asedierea şi apărarea marilor cetăţi. Ca să-şi uite necazul, jupân Sapieha dădea zilnic ospeţe, în timpul cărora paharele se goleau cu sârg, deoarece acest vrednic cetăţean şi războinic avea cusurul de a îndrăgi tovarăşii veseli şi clinchetul paharelor mai presus de orice, uneori ajungând să nu-şi îndeplinească îndatoririle din această pricină.</p>
                  <p rend="justify">Veghea din timpul zilei era răsplătită de chefurile pe care şi le îngăduia seara. Până la apusul soarelui ostenea cu râvnă, repezea podghiazuri, trimitea scrisori, cerceta el însuşi străjile şi asculta mărturisirile prinşilor, în schimb, odată cu apariţia luceafărului de seară, în cvartirul lui se auzea adesea şi taraful de viori. Şi când se pornea cheful, îngăduia orice; chema până şi căpeteniile care supravegheau străjile sau pe cele care trebuiau să plece în cercetare şi se supăra dacă nu se înfăţişa vreunul, deoarece la ospeţe vroia să aibă multă lume. Dimineaţa, jupân Zagłoba îl dojenea stăruitor, dar seara slujitorii îl purtau pe braţe până la cvartirul lui Wołodyjowski.</p>
                  <p rend="justify">—  Sapio e în stare să destrăbăleze până şi pe un sfânt, spunea prietenilor a doua zi. Ce să mai vorbesc de unul ca mine, căruia şotiile i-au plăcut întotdeauna. Are patima de a-mi turna paharele pe gât cu forţa, iar eu, nevrând să mă arăt necioplit, mă las convins de fiecare dată, fiindcă gazda nu trebuie supărată niciodată. Dar am jurat că în postul Crăciunului voi porunci să-mi vrâsteze spinarea cu vergile, deoarece înţeleg şi singur că deşănţarea nu poate rămâne nepedepsită; până atunci sunt silit să-i ţin isonul, de teamă să nu cadă pe alte mâini şi mai rele şi să se piardă cu totul.</p>
                  <p rend="justify">Unele căpetenii îşi vedeau de slujbă şi fără privegherea hatmanului, dar altele seara uitau de toate, cum se întâmpla cu oştenii care nu simt asupra lor braţul de fier al mai-marelui.</p>
                  <p rend="justify">Vrăjmaşul nu întârzie să se folosească de asemenea prilejuri.</p>
                  <p rend="justify">O  dată, cu câteva zile înainte de sosirea regelui şi a hatmanilor, Sapieha dădu un ospăţ mai dihai decât cele da până atunci, de bucurie că oştile aveau să se împreune curând şi să înceapă asediul în regulă. Fură poftite toate căpeteniile mai însemnate; hatmanul care căuta de fiecare dată un motiv vesti că ospăţul este dat în cinstea regelui.</p>
                  <p rend="justify">Jupânii Skrzetuski, Kmicic, Zagłoba, Wołodyjowski şi Charłamp primiră poruncă să fie neapărat de faţă, căci hatmanul vrea să-i cinstească cu osebire pentru meritele lor. Jupân Andrzej încălecase pe cal, ca să pornească cu podghiazul, aşa că trimisul îi găsi tătarii afară din curte.</p>
                  <p rend="justify">—  Domnia ta, nu poţi să-i aduci hatmanului asemenea jignire şi nici să răsplăteşti cu nerecunoştinţa dragostea pe care ţi-o arată, îi spuse trimisul.</p>
                  <p rend="justify">Kmicic descăleca şi plecă să se sfătuiască şi cu prietenii săi.</p>
                  <p rend="justify">—  Nu-mi cade bine deloc poftirea asta! spuse. Am auzit că o ceată mai acătării s-a ivit pe lângă Babice. Chiar hatmanul mi-a poruncit să plec acolo şi să aflu despre ce e vorba, iar acum mă cheamă la ospăţ. Nu ştiu ce să fac?!</p>
                  <p rend="justify">—  Hatmanul porunceşte lui Akbah-Ulan să plece în locul domniei tale! spuse trimisul.</p>
                  <p rend="justify">—  Porunca e poruncă! zise Zagłoba. Cine-i oştean, acela trebuie să-i dea ascultare. Domnia ta, fereşte-te să nu dai pildă proastă şi altora, pe de altă parte însă, nu-i bine să atragi asupra-ti mânia hatmanului.</p>
                  <p rend="justify">—  Vesteşte-l că am să viu! îi spuse Kmicic trimisului. Acesta ieşi. După el plecară şi tătarii conduşi de Akbah-Ulan, iar jupân Andrzej începu să-şi schimbe hainele, vorbind în acelaşi timp cu prietenii săi:</p>
                  <p rend="justify">—  Astăzi ospăţul e în cinstea măriei sale, mâine va fi în cinstea hatmanilor coroanei şi tot aşa o vom ţine până la sfârşitul asediului.</p>
                  <p rend="justify">—  Când va veni regele, se va isprăvi şi cu petrecerile, răspunse Wołodyjowski. Cu toate că şi stăpânului nostru milostiv îi place să se mângâie la supărare, slujba trebuie pusă înainte de toate şi toţi se vor strădui să-şi arate râvna, iar jupân Sapieha nu va rămâne în urmă.</p>
                  <p rend="justify">—  Prea multe ospeţe, ce să mai vorbim! spuse Skrzetuski. Domniile voastre, nu vi se pare lucru de mirare ca o căpetenie atât de grijulie şi harnică, un om atât de plin de virtuţi, un fiu al ţării atât de vrednic, are asemenea slăbiciune?</p>
                  <p rend="justify">—  Odată cu înserarea devine alt om, hatmanul preschimbându-se într-un chefliu.</p>
                  <p rend="justify">—  Ştiţi de ce nu-mi plac mie ospeţele astea? întrebă Kmicic. Că şi Janusz Radziwiłł avea obiceiul ăsta, în fiecare seară da câte o petrecere. Închipuiţi-vă şi domniile voastre, nu ştiu nici eu cum se făcea, dar fiecare ospăţ însemna o nenorocire; aflam vreo veste proastă sau ieşea la iveală altă înşelăciune a hatmanului. Era la mijloc doar jocul întâmplării ori vrerea lui Dumnezeu, destul că răul venea totdeauna în timpul ospeţelor. Vă spun, domniile voastre, că se ajunsese până acolo, încât, îndată ce vedeam mesele întinse, se încreţea pielea pe noi de teamă.</p>
                  <p rend="justify">—  E adevărat, pe legea mea! întări Charłamp. Dar se întâmpla aşa şi pentru că prinţul hatman obişnuia cu asemenea prilejuri să-şi dea în vileag uneltirile cu duşmanii ţării.</p>
                  <p rend="justify">—  Ei, cel puţin în ce-l priveşte pe Sapio, n-avem de ce ne teme! adăugă Zagłoba.</p>
                  <p rend="justify">—  Dacă el va ajunge să trădeze, apoi eu nu mai fac nici atâtea parale câte pot să iau pe paiele din încălţări.</p>
                  <p rend="justify">—  Nici vorbă! E un magnat fără pată, ca pâinea fără gloduri! strigă Wołodyjowski.</p>
                  <p rend="justify">—  Iar ce strică seara, drege în timpul zilei! completă Charłamp.</p>
                  <p rend="justify">—  În sfârşit, hai să mergem, îi îndemnă Zagłoba, fiindcă la drept vorbind simt un vacuum{12} în burtă.</p>
                  <p rend="justify">Ieşiră, încălecară pe cai şi plecară, deoarece cvartirul lui jupân Sapieha se afla în altă parte, în afara oraşului, destui de departe. Când ajunseră la cvartirul hatmanului, găsiră în curte o mulţime de cai lăsaţi în grija slujitorilor pe care-i aşteptau stacanele de bere pe medean şi care, bând peste măsură se luaseră la harţă; se liniştiră totuşi la vederea cavalerilor, mai ales că jupân Zagłoba începu să-i altoiască pe cei care-i stăteau în cale cu latul săbiei, strigând cu glas de stentor:</p>
                  <p rend="justify">—  La cai, împieliţaţilor, la cai! Nu pe voi v-au poftit la ospăţ!</p>
                  <p rend="justify">Jupân Sapieha îi primi ca de obicei cu braţele deschise şi, pentru că, tot ciocnind cu oaspeţii, se cam afumase, începu să se hârjonească cu Zagłoba.</p>
                  <p rend="justify">—  Închinăciune, jupâne conducător! îi spuse.</p>
                  <p rend="justify">—  Închinăciune, jupâne degustător! i-o întoarse Zagłoba. -</p>
                  <p rend="justify">—  Dacă-mi zici degustător, am să-ţi dau un vin care face mi.</p>
                  <p rend="justify">—  Numai să nu fie din acela care face din hatman un beţivan!</p>
                  <p rend="justify">Unii dintre musafiri, auzind acestea, se umplură de teamă, dar jupân Zagłoba, când îl vedea pe hatman voios, îşi îngăduia orice. Sapieha însă avea o slăbiciune atât de mare pentru el, încât nu numai că nu se supără, dar îşi puse mâna în şold, arătând prin aceasta celor de faţă cum îl asuprea acest şleahtic.</p>
                  <p rend="justify">Şi ospăţul începu cu larmă şi veselie. Însuşi jupân Sapieha ciocnea mereu cu musafirii, închina în cinstea regelui, a hatmanilor, a oştirii celor două popoare, a lui jupân Czarniecki şi a întregii Republici. Cheful sporea şi odată cu el larma şi voioşia. De la urări trecură la cântece. Încăperea se umplu de abureala capetelor şi de mirosul de mied şi vin. Afară stăruia o larmă tot atât de mare, însoţită de scrâşnetul fierului. Slujitorii începuseră să se bată cu săbiile. Câţiva şleahtici ieşiră să-i potolească, dar frământarea crescu şi mai mult.</p>
                  <p rend="justify">Deodată, izbucniră strigăte atât de puternice, încât cei care petreceau înăuntru tăcură.</p>
                  <p rend="justify">—  Ce-i asta? întrebă unul dintre polcovnici. Slujitorii nu pot să facă asemenea zarvă!</p>
                  <p rend="justify">—  Tăcere, domniile voastre! porunci hatmanul ascultând neliniştit.</p>
                  <p rend="justify">—  Nu sunt strigăte obişnuite!</p>
                  <p rend="justify">Deodată, toate geamurile începură; să zăngăne de bubuitul tunurilor şi răpăitul muschetelor.</p>
                  <p rend="justify">—  E o năvală! strigă Wołodyjowski. Vrăjmaşul atacă!</p>
                  <p rend="justify">—  La cai! La luptă!</p>
                  <p rend="justify">Săriră cu toţii în picioare, îmbulzindu-se spre uşă. Mulţimea căpeteniilor se răspândi în fugă pe medean, chemând slujitorii care ţineau caii.</p>
                  <p rend="justify">În învălmăşeala ce sporea văzând cu ochii nu era lucru uşor să se găsească unii pe alţii, iar din afara medeanului glasuri înfricoşate începură să strige în întuneric:</p>
                  <p rend="justify">—  Vrăjmaşul atacă! Jupân Kotwicz a intrat în luptă! Se repeziră cu toţii în goana cailor spre steaguri, sărind peste garduri şi poticnindu-se prin beznă. Întreaga tabără era în larum. Nu toate steagurile aveau caii la îndemână şi acestea fura cele dintâi care stârniră neorânduiala. Sumedenie de oşteni pedeştri şi călări se încurcau unii pe alţii, neputând să alcătuiască rândurile şi să recunoască pe ai lor de vrăjmaş, alergând şi lărmuind în întunericul nopţii. Unii începuseră să strige că regele suedez dădea năvală cu întreaga oştire.</p>
                  <p rend="justify">Iureşul suedez se abătuse într-adevăr asupra oamenilor lui Kotwicz. Din fericire, acesta fiind puţin bolnav, nu se dusese la ospăţ, aşa că se împotrivi o vreme, dar nu prea mult, deoarece duşmanii erau mai numeroşi şi trăgeau cu muschetele, silindu-i să se retragă.</p>
                  <p rend="justify">Cel dintâi îi veni în ajutor Oskierko cu dragonii. La împuşcături, răspunseră cu împuşcături. Dar nici dragonii lui Oskierko nu putură opri avântul suedezilor şi într-o clipă, aşternând câmpul cu trupuri, începură să dea înapoi. De două ori încercă Oskierko să-şi adune rândurile şi de două ori îl sfărâmiţară astfel, încât oştenii lui nu mai puteau să tragă decât în grupuri nu prea mari. În cele din urmă, se risipiră cu totul, iar suedezii năboiră ca un şuvoi nestăvilit spre cvartirul hatmanului. Alte şi alte polcuri ieşeau din oraş, pedestraşii erau însoţiţi de călărime şi de tunurile de câmp. Se părea că vrăjmaşul vroia să dea lupta hotărâtoare.</p>
                  <p rend="justify">În acest timp, Wołodyjowski, plecând de la cvartirul hatmanului, se întâlni la jumătatea drumului cu steagul său care pornise numaidecât când auzise strigătele şi împuşcăturile, pentru că era întotdeauna gata de luptă. Acum îl conducea Roch Kowalski care nu fusese nici el la ospăţ, ca şi jupân Kotwicz, dar numai din pricină că nu fusese poftit. Wołodyjowski porunci să se aprindă câteva şoproane, ca să lumineze câmpul, şi goni spre bătălie. Pe drum i se alăturară Kmicic cu volintirii lui grozavi şi cu acei dintre tătari care nu plecaseră în cercetare. Amândoi sosiră la vreme, ca să-i scape pe Kotwicz şi pe Oskierko de la prăpăd.</p>
                  <p rend="justify">Între timp, şoproanele luaseră foc şi luminau ca ziua. Laudanienii, ajutaţi de Kmicic, se năpustiră asupra unui polc de pedestrime şi, făcând faţă focului muschetelor, îi luară în săbii. Raitierii se repeziră în ajutorul pedestraşilor şi se încleştară pe viaţă şi pe moarte cu laudanienii. Un răstimp se opintiră ca nişte potrivnici care, luându-se la trântă, luptă cu ultima sforţare, părând să învingă când unul, când celălalt. Suedezii cădeau cu nemiluita şi în cele din urmă se învălmăşiră. Kmicic se frământa cumplit în îmbulzeală cu săbierii lui, Wołodyjowski lăţea ca de obicei pustiirea înaintea lui; alături de el trudeau grozav cei doi Skrzetuski, ca nişte uriaşi, Charłamp şi Roch Kowalski; laudanienii se luau la întrecere cu bătăuşii lui Kmicic, unii strigând ascuţit, alţii, ca Butrymii, lovind umăr la umăr, în tăcere.</p>
                  <p rend="justify">Suedezilor răzbiţi le săriră iarăşi în ajutor alte polcuri, iar pe Wołodyjowski şi Kmicic îi sprijini Wankowicz care, având cvartirul mai aproape, pornise şi el la puţină vreme după ei. În sfârşit, hatmanul îşi rândui toată oştirea şi începu să atace cu putere. Bătălia se încinse pe toată linia de la Mokotow până spre Vistula.</p>
                  <p rend="justify">Deodată, Akbah-Ulan, care plecase cu podghiazul, se ivi pe calul înspumat înaintea hatmanului.</p>
                  <p rend="justify">—  Effendi! strigă, de la Babice vine spre oraş un ciambul de călăreţi care păzesc un convoi de care; vor să ajungă înăuntru!</p>
                  <p rend="justify">Sapieha înţelese într-o clipă ce însemna năvala dinspre Mokotów. Vrăjmaşul vroia să atragă oştile ce supravegheau tractul spre Błonie, înlesnind astfel călărimii şi carelor cu proviant intrarea în incinta zidurilor.</p>
                  <p rend="justify">—  Du-te la Wołodyjowski! strigă la Akbah-Ulan. Steagul laudanian, Kmicic şi Wańkowicz să le taie drumul; am să le trimit ajutor în grabă.</p>
                  <p rend="justify">Akbah-Ulan îşi îmboldi calul; în urma lui porniră încă doi trimişi. Ajunseră cu toţii la Wołodyjowski şi îi repetară porunca hatmanului.</p>
                  <p rend="justify">Wołodyjowski îşi întoarse steagul numaidecât, Kmicic îi ajunse cu tătarii venind pieziş şi porniră în goană cu Wańkowicz în urma lor.</p>
                  <p rend="justify">Dar sosiră prea târziu. Vreo două sute de care intraseră pe poartă, iar ceata de călărime grea care le însoţea se; afla aproape în întregime în bătaia tunurilor din fortăreaţă. Doar străjile dinapoi, mai mult de o sută de oameni, nu ajunseseră încă sub ocrotirea gurilor de foc. Dar şi acestea goneau ca vijelia. Căpetenia care călărea în rândurile din spate îi îndemna pe oşteni cu strigăte să se grăbească.</p>
                  <p rend="justify">Văzându-i în lumina şurilor aprinse, Kmicic scoase un răcnet înfricoşător, de se speriară caii în jur; recunoscuse raitierii lui Bogusław, aceiaşi care trecuseră peste tătarii lui la Janów.</p>
                  <p rend="justify">Şi fără să mai ţină seama de nimic, porni ca un nebun spre ei, îşi întrecu proprii oşteni şi se aruncă orbeşte printre rândurile vrăjmaşe. Din fericire, tinerii Kiemliczi, Kosma şi Damian, care călăreau pe cai de soi, se năpustiră în urma lui. În aceeaşi clipă, Wołodyjowski îi învălui ca fulgerul dintr-o parte, despărţindu-i astfel de grosul raitierilor.</p>
                  <p rend="justify">Tunurile de pe ziduri începură să bubuie, dar cea mai mare parte dintre suedezi îşi părăsiră tovarăşii, grăbind în urma carelor. Atunci laudanienii şi Kmicic înconjurară ca un inel străjile şi începu un măcel necruţător.</p>
                  <p rend="justify">Nu dură însă multă vreme. Oamenii lui Bogusław, văzând că nu mai au scăpare, săriră de pe cai şi zvârliră armele pe jos, strigând cât puteau de tare în îmbulzeala şi larma luptei că se predau.</p>
                  <p rend="justify">Volintirii şi tătarii nu-i luară în seamă şi-i căsăpiră înainte, dar în aceeaşi clipă răsună glasul ascuţit şi ameninţător al lui Wołodyjowski care vroia să pună mâna şi pe vreo limbă;</p>
                  <p rend="justify">—  Prindeţi-i vii, prindeţi-i vii!</p>
                  <p rend="justify">—  Prindeţi-i vii! repetă Kmicic.</p>
                  <p rend="justify">Scrâşnetul fierului conteni. Tătarii primiră poruncă să lege prinşii, ceea ce şi făcură cu mare îndemânare, după care steagurile se retraseră în grabă din bătaia tunurilor.</p>
                  <p rend="justify">Polcovnicii se îndreptară spre barăci; steagul laudanian mergea în frunte, Wańkowicz în spate, iar Kmicic cu prinşii la mijloc, pregătiţi cu toţii să facă faţă oricărui atac. Unii dintre tătari aduceau prinşii cu laţul de gât, alţii ţineau caii de pradă. În timp ce se apropiau de barăci, Kmicic se uita la feţele prinşilor, aşteptându-se să-l vadă şi pe Bogusław printre el, deşi un raitier îi jurase sub ascuţişul săbiei că prinţul nu venise cu ei; credea că îl ascund înadins.</p>
                  <p rend="justify">Deodată, îl chemă un glas de sub scara unui tătar:</p>
                  <p rend="justify">—  Jupâne Kmicic, jupâne polcovnic! Vino şi scapă un cunoscut! Porunceşte să mă sloboadă din laţ pe cuvântul de cavaler.</p>
                  <p rend="justify">—  Hassling! exclamă Kmicic.</p>
                  <p rend="justify">Hassling era scoţian, odinioară căpetenie de raitieri în oştirea prinţului voievod de Wilno, pe care Kmicic îl cunoscuse la Kiejdany şi îl îndrăgise.</p>
                  <p rend="justify">—  Dă drumul prinsului! strigă la tătar, şi hai, jos de pe cal!</p>
                  <p rend="justify">Tătarul sări din şa, de parcă l-ar fi luat vântul, fiindcă ştia prea bine că atunci când „viteazul” poruncea, zăbava era primejdioasă.</p>
                  <p rend="justify">Gemând, Hassling se caţără pe şaua înaltă.</p>
                  <p rend="justify">Deodată, Kmicic îl apucă de mână şi, strângându-i-o de parcă vroia să i-o zdrobească, începu să-l întrebe stăruitor:</p>
                  <p rend="justify">—  De unde veniţi? Spune repede de unde veniţi? Pe legea mea, grăbeşte-te!</p>
                  <p rend="justify">—  De la Taurogi! răspunse Hassling.</p>
                  <p rend="justify">Kmicic îl strânse şi mai tare.</p>
                  <p rend="justify">—  Şi. Billewiczówna. e acolo?</p>
                  <p rend="justify">—  Este!</p>
                  <p rend="justify">Jupân Andrzej vorbea din ce în ce mai greu, fiindcă îşi încleşta dinţii cu tot mai multă putere.</p>
                  <p rend="justify">—  Şi. ce i-a făcut prinţul?</p>
                  <p rend="justify">—  N-a izbutit nimic.</p>
                  <p rend="justify">Se înstăpâni tăcerea. Kmicic îşi luă calpacul de râs de pe cap. Îşi trecu mâna peste frunte şi zise:</p>
                  <p rend="justify">—  M-a crestat careva în luptă, îmi curge sângele şi mă simt fără putere.</p>
               </div>
               <div type="div3">
                  <head>Capitolul XII.</head>
                  <p rend="justify">Atacul suedezilor îşi atinsese scopul numai în parte, deoarece convoiul şi oştenii lui Bogusław intraseră în oraş; prin el însuşi, nu dovedise mare lucru. Într-adevăr, steagul lui jupân Kotwicz şi dragonii lui Oskierko avuseseră mult de suferit, dar şi suedezii aşternuseră câmpul cu morţi, iar polcul de pedestrime, asupra căruia se năpustiseră Wołodyjowski şi Wańkowicz, fusese nimicit aproape în întregime. Lituanienii erau mândri că vrăjmaşul avea mai multe pierderi decât ei. Numai jupân Sapieha suferea în sinea lui că păţise iarăşi o „ruşine” care putea să-i umbrească mult faima de războinic. Polcovnicii din preajma lui îl mângâiau cum puteau şi, la drept vorbind, învăţătura îi prinse bine, fiindcă ospeţele aveau să înceteze; chiar dacă uneori mai dădea câte o petrecere, atunci lua cele mai multe măsuri de prevedere.</p>
                  <p rend="justify">Suedezii se convinseră chiar a doua zi, fiindcă, socotind că hatmanul nu se va aştepta ca într-un timp atât de scurt să se repete năvala, ieşiră iarăşi în afara zidurilor, dar respinşi de la început, o luară înapoi, lăsând câţiva morţi pe câmp.</p>
                  <p rend="justify">În acest timp, Hassling era cercetat la cvartirul hatmanului, iar jupân Andrzej ardea de nerăbdare şi abia mai putea sta locului, deoarece vroia să-l ia la el cât mai repede şi să vorbească despre Taurogi. Îşi petrecu toată ziua dând târcoale casei hatmanului; intra mereu înăuntru, asculta destăinuirile şi, mai că se ridica în picioare, când auzea rostindu-se numele lui Bogusław.</p>
                  <p rend="justify">Seara primi poruncă să plece în cercetare. Nu zise nimic, mulţumindu-se doar să strângă din dinţi, pentru că se schimbase foarte mult şi învăţase să pună treburile obştii înaintea intereselor proprii. Doar cu tătarii se arăta foarte aspru, izbucnind cu mânie din orice pricină şi altoindu-i cu buzduganul, de le trosneau oasele. De aceea, îşi spuseră că „viteazul” turbase şi se purtară ca nişte mieluşei, privind în ochii căpeteniei şi ghicindu-i gândurile din zbor.</p>
                  <p rend="justify">Când se întoarse, îl găsi pe Hassling în cvartirul lui, dar era atât de bolnav, încât nu mai putea nici să vorbească. Se vede că atunci când îl luaseră prins, îl loviseră cu nădejde, aşa că acum, după o zi de cercetări, avea fierbinţeală şi nu mai înţelegea întrebările. Kmicic fu nevoit să se mulţumească doar cu ce-i povesti jupân Zagłoba despre mărturisirile lui Hassling, deşi acestea se refereau la treburile publice. Despre Bogusław scoţianul spusese numai că, după întoarcerea din campania din Podlasie şi după înfrângerea de la Janów, căzuse bolnav la pat. Din pricina furiei şi a mâhnirii, aiurase mereu, dar când se înzdrăvenise cât de cât, plecase cu oastea în Pomorze, unde Szteinbok şi electorul îl chemau degrabă.</p>
                  <p rend="justify">—  Acum unde se află? întrebă Kmicic.</p>
                  <p rend="justify">—  După câte spune Hassling, şi nu văd de ce ar minţi, stă cu fratele regelui într-o tabără întărită pe Narew şi Bug, unde Bogusław conduce toată călărimea, răspunse Zagłoba.</p>
                  <p rend="justify">—  Aha, şi se gândesc să vină aici în ajutorul suedezilor. Atunci o să ne întâlnim, pe legea mea, de-ar fi să ajung la el în alte haine.</p>
                  <p rend="justify">—  Nu te pierde cu firea, domnia ta! Ar veni bucuroşi la Varşovia, dar nu pot, fiindcă jupân Czarniecki se află în drumul lor şi iată ce se întâmpla: el, neavând pedestrime şi tunuri, nu poate să atace tabăra, iar ei se tem să iasă la el, pentru că s-au convins că la câmp deschis nu pot să ţină, piept oştenilor lui Czarniecki. Mai ştiu că nici râul nu-i poate apăra. Dacă regele ar fi acolo, ar primi lupta, fiindcă sub conducerea lui oştenii se bat mai bine, încrezându-se în iscusinţa lui în ale războiului, dar nici Duglas, nici fratele regelui şi nici chiar Bogusław, deşi toţi ti'ei sunt oameni curajoşi, nu vor cuteza.</p>
                  <p rend="justify">—  Dar regele unde este?</p>
                  <p rend="justify">—  A plecat în ţinuturile prusiene. Carol Gustav nu crede că vom îndrăzni să atacăm Varşovia şi pe Wittemberg. Dealtfel, crede ori nu, s-a dus acolo din două pricini: mai întâi pentru că vrea să-l câştige pe elector, fie şi cu preţul întregii Wielkopoiska, iar în al doilea rând, fiindcă oştirea cu care a ieşit din furca râurilor are mare nevoie de odihnă, altminteri nu mai o în stare de nimic. Truda, lipsurile şi alarmele continui i-au istovit atât de mult, încât oştenii nu mai pot ţine muschetele în mână. Şi e vorba de cele mai bune polcuri din oştire, care au-biruit de nenumărate ori în Danemarca şi în ţările nemţeşti.</p>
                  <p rend="justify">Vorbirea le fu întreruptă de intrarea lui Wołodyjowski.,</p>
                  <p rend="justify">—  Ce face Hassling? întrebă din prag.</p>
                  <p rend="justify">—  E bolnav şi aiurează! răspunse Kmicic.</p>
                  <p rend="justify">—  Dar tu. Michałek, ce treabă ai cu Hassitng? îl cercetă Zagłoba.</p>
                  <p rend="justify">—  Parcă domnia ta nu ştii?</p>
                  <p rend="justify">—  Eu să nu ştiu că pe tine te interesează vişina aia pe care prinţul Bogusław a dus-o în grădina lui?! E un grădinar harnic, n-ai grijă! Nu-i trebuie mei măcar un an. ca să-şi vadă roadele.</p>
                  <p rend="justify">—  Trăsni-te-ar, domnia ta, pentru asemenea mângâiere! strigă micul cavaler.</p>
                  <p rend="justify">—  Ia te uită, nu poţi să-i spui nici cea mai nevinovată glumă, că şi începe să dea din mustăcioară ca un scarabeu înfuriat? Ce vină am eu? Răzbună-te pe Bogusław, nu pe mine!</p>
                  <p rend="justify">—  Cu ajutorul lui Dumnezeu, am să-l găsesc şi am să mă răzbun!</p>
                  <p rend="justify">—  Şi Kmicic a spus acelaşi lucru mai înainte! În curând, toată oştirea se va uni împotriva lui, dar şi el se păzeşte bine, şi fără şiretlicurile mele n-o veţi scoate la capăt!</p>
                  <p rend="justify">Cei doi tineri zvâcniră în picioare.</p>
                  <p rend="justify">—  Te-ai gândit la ceva, domnia ta?</p>
                  <p rend="justify">—  Păi voi credeţi că un şiretlic iese din minte tot atât de repede ca sabia din teacă? Dacă Bogusław ar fi aici, aş născoci eu chiar mai multe, dar la depărtarea asta nu-l poţi ajunge nici cu tunul. Jupâne Andrzej, porunceşte să mi se aducă o ceaşcă de mied, că astăzi e cam cald.</p>
                  <p rend="justify">—  Îţi aduc şi o stacană, numai să găseşti ceva!</p>
                  <p rend="justify">—  Mai întâi, de ce-l asupriţi pe Hassling ca nişte călăi?! Nu numai el a fost luat rob, aşa că puteţi să-i întrebaţi şi pe alţii.</p>
                  <p rend="justify">—  I-am şi luat la întrebări pe ceilalţi, dar sunt nemţi şi nu ştiu nimic, în timp ce el a fost la curte! spuse Kmicic.</p>
                  <p rend="justify">—  Ai dreptate! răspunse Zagłoba. Trebuie să vorbesc şi eu cu el; şiretlicurile mele atârnă şi de cele ce-mi va spun despre persoana şi obiceiurile prinţului. Acum lucrul de căpetenie este să isprăvim asediul cât mai repede, fiindcă, mai mult ca sigur, pe urmă vom porni împotriva celeilalte oştiri. Dar văd că milostivul nostru stăpân şi hatmanii întârzie.</p>
                  <p rend="justify">—  Cum aşa? se miră micul viteaz. Chiar acum vin de la hatman care a primit veste că măria sa va fi astă-seară aici cu steagurile, iar hatmanii vor sosi mâine cu oştirea regulată. Au mers întruna de la Sokal, odihnindu-se prea puţin, făcând în schimb marşuri lungi. Se ştie de câteva zile că trebuie să sosească dintr-o clipă în alta.</p>
                  <p rend="justify">—  Şi câtă oaste aduc cu ei?</p>
                  <p rend="justify">—  Aproape de cinci ori mai multă decât are jupân Sapieha, pedestraşi ruteni şi unguri de mâna întâi; mai vin şi şase mii de tătari sub conducerea lui Subaghazi, dar se pare că nu pot fi lăsaţi nici o zi din mână, fiindcă îşi fac de cap şi nedreptăţesc pe cei din jur.</p>
                  <p rend="justify">—  Să-l pună pe jupân Andrzej căpetenia lor! zise Zagłoba.</p>
                  <p rend="justify">—  Ehei! răspunse Kmicic. Aş pleca numaidecât cu ei de aici, fiindcă nu sunt buni de nimic la asediul fortăreţe-lor, şi i-aş duce la Bug şi la Narwa.</p>
                  <p rend="justify">—  La ceva tot ar fi buni, răspunse Wołodyjowski, deoarece nimeni nu păzeşte drumurile atât de bine ca ei, aşa că proviantul nu va mai apuca să intre în cetate.</p>
                  <p rend="justify">—  Ei, o să-i fie cald lui Wittemberg! Aşteaptă, tâlhar bătrân! strigă Zagłoba. Te-ai războit bine, nu tăgăduiesc, dar ai furat şi ai prădat şi mai bine; ai avut două feţe, una pentru jurămintele strâmbe, alta pentru nerespectarea făgăduielilor, dar acum amândouă n-o să te ajute să mai scapi. Te mănâncă pielea de boală şi te scarpină doftorii, dar va avea Zagłoba grijă să te scărmănăm noi şi mai bine!</p>
                  <p rend="justify">—  Ei, va pune condiţii şi se va supune regelui, iar atunci n-o să-i mai poată face nimeni nimic! răspunse jupân Michał. O să trebuiască să-i arătăm şi cinstirea cuvenită!</p>
                  <p rend="justify">—  Se va supune, ai? strigă Zagłoba. Bine!</p>
                  <p rend="justify">Aici începu să izbească cu pumnul în masă atât de tare, că Roch Kowalski, care tocmai intra, se sperie şi încremeni în prag.</p>
                  <p rend="justify">—  Să ajung slujitorul ovreilor, strigă mai departe bătrânul, dacă eu am să-l las să iasă din Varşovia pe acest pângăritor al credinţei, jefuitor de biserici şi asupritor de jupâniţe, pe acest călău care a ucis bărbaţi şi femei, pe acest pârjolitor, mişel şi felcer bun să stoarcă sânge şi bani, pe acest înghite-hapuri şi jupuitor de piele! Prea bine! Regele şi hatmanii n-au decât să-i dea drumul, dar eu, Zagłoba, ca un catolic ce mă aflu, aşa cum îmi doresc fericirea în viaţă şi după moarte, am să ridic împotriva lui un tărăboi, cum nu s-a mai pomenit în această Republică! Nu da din mână, jupâne Michał, căci, repet, am să fac tărăboi mare!</p>
                  <p rend="justify">—  Unchiul va face tărăboi! tună Roch Kowalski.</p>
                  <p rend="justify">Deodată, Akbah-Ulan îşi băgă capul lăţos pe uşă.</p>
                  <p rend="justify">—  Effendi! îi spuse lui Kmicic. Dincolo de Vistula se vede oastea regelui.</p>
                  <p rend="justify">Săriră cu toţii în picioare şi ieşiră înaintea pridvorului.</p>
                  <p rend="justify">Într-adevăr, regele sosea. În frunte se aflau steagurile de tătari conduse de Subaghazi, dar nu erau atât de multe, pe cât se credea. În urma lor venea oştirea coroanei, numeroasă, bine înarmată şi înainte de toate plină de înflăcărare. Oştile trecură până seara pe podul ridicat de Oskierko. Sapieha îl aştepta pe rege cu steagurile aşezate în linie, ca pentru bătălie, unul lângă altul, ca un zid uriaş, al cărui capăt nu se vedea cu ochiul liber. Rotmiştrii stăteau înaintea polcurilor, iar lângă ei stegarii cu flamurile desfăşurate; trâmbiţe, chimvale, surle, tobe şi timpane făceau un zgomot de nedescris. Steagurile coroanei, pe măsură ce treceau, se opreau şi ele în linie în faţa celor lituaniene; între cele două oştiri rămânea un loc gol de vreo sută de paşi.</p>
                  <p rend="justify">Sapieha ieşi pe jos cu buzduganul în mână pe acest medean, urmat de zece-cincisprezece polcovnici şi dregători. Din cealaltă parte, dinspre oştile coroanei, se apropia regele călare pe un cal minunat, dăruit încă de la Lubowla de mareşalul Lubomirski, îmbrăcat ca pentru bătălie într-o platoşe uşoară, spuzită cu aur, de sub care se vedea caftanul negru de catifea cu gulerul de dantelă răsfrânt până peste platoşe; pe cap însă, în loc de coif, purta o pălărie suedeză obişnuită cu pene negre, în schimb avea mănuşile de luptă şi cizme lungi de culoarea cărăbuşului, care-i ajungeau până peste genunchi.</p>
                  <p rend="justify">După el veneau trimisul papei, arhiepiscopul de Lwów, episcopul de Kamieniec, preotul nominal; de Łuck, preotul Cieciszowski, voievodul de Cracovia, voievodul rutean, baronul Lisola, graful Pöttingen, jupân Kamieniecki, solul moscovit, jupân Grodzicki, ghinărarul artileriei, Tyzenhauz şi mulţi alţii. Sapieha se apropie, precum mai demult mareşalul coroanei, de scara stăpânului, dar regele sări din şa, alergă spre Sapieha şi îl îmbrăţişa fără o vorbă.</p>
                  <p rend="justify">Îl ţinu multă vreme în braţe în văzul celor două oştiri; tăcea mereu, doar lacrimile îi curgeau şiroaie pe faţă, căci acum îl strângea la piept pe cel mai credincios slujitor al său şi al ţării, care chiar dacă nu avea geniul altora, chiar dacă greşise uneori, prin cinste întrecuse pe toţi magnaţii Republicii, nu şovăise niciodată în credinţă, îşi jertfise fără să stea pe gânduri toată averea şi, de la începutul războiului, îşi pusese viaţa în primejdie pentru ţară şi regele său.</p>
                  <p rend="justify">Lituanienii, care-şi şopteau mai înainte că pentru scăparea lui Carol de la Sandomierz şi lipsa de prevedere de la Varşovia jupân Sapieha avea să aibă parte de dojeni sau cel puţin de o primire rece, văzând bunătatea regelui, strigară cu atâta sârg în cinstea stăpânului, încât ecoul ajunse până la cer. Le răspunseră îndată ca un tunet oştile regale şi o vreme sunetele capelei, duruitul tobelor şi pocnetele împuşcăturilor fură acoperite de strigăte:</p>
                  <p rend="justify">—  Vivat Johannes Casimirus!</p>
                  <p rend="justify">—  Vivat oştenii coroanei!</p>
                  <p rend="justify">—  Vivat lituanienii!</p>
                  <p rend="justify">Astfel se întâmpinară unii pe alţii lângă Varşovia. Zidurile se cutremurară, iar dincolo de ziduri tremurau suedezii.</p>
                  <p rend="justify">—  Încep să bocesc, pe legea mea! strigă Zagłoba înduioşat. Nu mai pot să mă stăpânesc! Iată-l pe stăpânul şi părintele nostru, domniile voastre, nu mai pot. părintele. regele nostru, nu demult un pribeag părăsit de toţi, iar acum. acum. se află aici cu o sută de mii de săbii la îndemână! O, Dumnezeule milostiv! mă podidesc lacrimile. Ieri rătăcea fără adăpost, iar astăzi. nici împăratul nemţilor n-are o oştire atât de mare!</p>
                  <p rend="justify">Aici, stăvilarele care opreau lacrimile lui jupân Zagłoba se deschiseră şi începu să plângă, apoi se întoarse pe neaşteptate spre Roch:</p>
                  <p rend="justify">—  Taci din gură, de ce behăi?</p>
                  <p rend="justify">—  Dar domnia ta nu behăi? i-o întoarse Roch.,</p>
                  <p rend="justify">—  Adevărat, pe legea mea, prea adevărat! Domniile voastre, mi-era ruşine pentru Republica asta. Dar acum n-aş mai schimba-o cu nici o altă naţie! O sută de mii de săbii scoase ca din pământ! Să-mi mai arate şi alţii aşa ceva! A dat Dumnezeu şi ne-am revenit!</p>
                  <p rend="justify">Jupân Zagłoba nu greşea prea mult, fiindcă la Varşovia se aflau într-adevăr aproape şaptezeci de mii de oameni, afară de polcurile lui jupân Czarniecki, care nu sosiseră încă, şi afară de mulţimea nenumărată de slujitori înarmaţi ai taberei, care la nevoie puteau să intre în luptă.</p>
                  <p rend="justify">După cuvintele de bun sosit şi după cercetarea grabnică a oştirilor, regele mulţumi oştenilor lui Sapieha în înflăcărarea tuturor pentru slujba credincioasă şi plecă la Ujazdów, lăsând oştirea pe poziţiile hotărâte dinainte. Unele steaguri rămaseră la Praga, altele se aşezară în jurul oraşului. Convoiul uriaş de care trecu Vistula până a doua zi la amiază.</p>
                  <p rend="justify">În ziua următoare, împrejurimile oraşului se albiră ca de zăpadă de mulţimea corturilor. Herghelii nenumărate de cai nechezau pe păşunile învecinate. În urma oştirii, veniră negustorii armeni, evrei şi tătari; un alt oraş mai mare şi mai gălăgios crescu pe întinderi.</p>
                  <p rend="justify">Suedezii, înfricoşaţi în primele zile de forţele regelui polonez, nu mai îndrăzniră să atace, astfel că jupân Grodzicki, ghinărarul artileriei, putu să înconjure oraşul în linişte şi să alcătuiască planul împresurării.</p>
                  <p rend="justify">A  doua zi, slujitorii începură să ridice ici şi colo şanţuri şi parapete la poruncile lui; deocamdată traseră în ele tunurile mai mici. fiindcă cele mari urmau să sosească abia peste câteva săptămâni.</p>
                  <p rend="justify">Regele Jan Kazimierz trimise o solie la bătrânul Wittemberg. cerându-i să predea oraşul şi să depună armele; condiţiile erau atât de blânde. Încât oştenii începură să murmure nemulţumiţi, când le aflară. Nemulţumirea era aţâţată mai ales de jupân Zagłoba care nutrea o ură neîmpăcată împotriva ghinărarului suedez.</p>
                  <p rend="justify">Wittemberg. cum era lesne de presupus, respinse condiţiile şi hotărî să se apere până la ultima picătură de sânge, vrând mai degrabă să prefacă oraşul în dărâmături, decât să-l lase în mâinile regelui. Mulţimea oştilor asediatoare nu-l înspăimânta, ştiind că deseori numărul prea mare mai degrabă împiedică, decât ajută. Dealtfel, fusese înştiinţat din vreme că în tabăra regelui nu se afla nici un tun de asediu, în timp ce suedezii aveau prea destule, fără să mai socotim rezervele uriaşe de muniţii.</p>
                  <p rend="justify">Era de aşteptat, aşadar, că aveau să se apere cu înverşunare, deoarece Varşovia era locul în care îşi îngrămădiseră prăzile până acum. Toate bogăţiile uriaşe jefuite de prin cetăţile, bisericile şi oraşele din întreaga Republică veneau aici, de unde le trimiteau treptat pe apă în ţinuturile prusiene şi mai departe în Suedia. În clipa de faţă, când toată ţara se ridicase, iar cetăţile apărate de garnizoane suedeze erau ameninţate, toată prada se aducea la Varşovia. Pe de altă parte, oştenii suedezi preferau să-şi jertfească viaţa, decât să renunţe la pradă. Oameni săraci, înfruptându-se din avuţiile unei ţări bogate, deveniseră atât de lacomi, încât ajunseseră cei mai cumpliţi jefuitori. Regele însuşi era renumit prin lăcomia lui şi ghinărarii îi urmau pilda, iar Wittemberg îi întrecea pe toţi. Când era vorba de câştig, căpeteniile nu se mai gândeau nici la cinstea de cavaleri, nici la demnitatea rangului. Luau, storceau, jefuiau tot ce se putea. La Varşovia, polcovnicii de neam mare nu se ruşinau să vândă horilcă şi tutun propriilor oşteni, umplându-şi astfel buzunarele cu leafa lor.</p>
                  <p rend="justify">Îndârjirea suedezilor putea fi stârnită şi de faptul că cei mai vrednici dintre oamenii lor se aflau atunci închişi în Varşovia. În primul rând, era Wittemberg, a doua căpetenie după Carol, care trecuse cel dintâi hotarul Republicii şi o îngenunchease la Ujście. De aceea, în Suedia i se pregătise o primire triumfală, vrednică de un cuceritor. Afară de el mai era în oraş cancelarul Oxenstierna, vestit în lumea întreagă pentru iscusinţa în treburile politiceşti şi respectat până şi de duşmani pentru cinstea lui. I se spunea Minerva regelui, deoarece toate izbânzile lui Carol în negocieri se datorau sfaturilor primite de la el. Erau, de asemenea, ghinărarii Wranghel cel tânăr, Horn, Erskin, al doilea Loewenhaupt şi o sumedenie de jupânese suedeze de naştere aleasă, care îşi însoţiseră bărbaţii în această ţară, de parcă veneau la proprietăţile lor din Suedia.</p>
                  <p rend="justify">Aşadar, suedezii aveau ce apăra. La rândul lui, Jan Kazimierz îşi dădea seama că asediul, fără tunuri grele, avea să fie îndelung şi sângeros; hatmanii înţelegeau şi ei, dar oştenii nu vroiau să se gândească la asta. Abia apucase Grodzicki să sape şanţurile, abia izbutise să se apropie puţin de ziduri, că la rege se şi înfăţişară deputăţii de la toate steagurile, rugându-l să îngăduie celor care vroiau să meargă la atac. Îi trebui multă vreme ca să-i convingă că fortăreţele nu se cuceresc numai cu săbiile şi să le domolească înflăcărarea.</p>
                  <p rend="justify">În acest timp, săpăturile înaintau cât mai repede cu putinţă. Oştenii, neputând să atace, trudeau o râvnă alături de slujitori. Luptătorii din steagurile de elită şi până şi căpeteniile munceau la întărituri. Suedezii încercau de multe ori să împiedice lucrările şi nu era zi în care să nu încerce ieşiri în afara zidurilor, dar puşcaşii suedezi abia apucau să treacă de poartă, că polonezii care săpau şanţurile, lăsau roabele, maldărele de nuiele, lopeţile şi târnăcoapele şi se năpusteau cu săbiile asupra lor cu atâta ardoare, încât suedezii se vedeau siliţi să se ascundă în mare grabă în fortăreaţă. În timpul acestor ciocniri, oamenii cădeau cu nemiluita, şanţurile de apărare şi nledeanele erau presărate cu morminte în care morţii erau îngropaţi în timpul scurtelor răgazuri de încetare a focului. Din lipsă de vreme, erau acoperiţi cu pământ la suprafaţă, aşa că împrăştiau miasme cumplite în tot oraşul şi în tabăra atacatorilor.</p>
                  <p rend="justify">Cu toate greutăţile pe caro le întâmpinau, orăşenii se strecurau zilnic în tabăra regelui, înştiinţându-l de tot ce se petrecea dincolo de ziduri şi rugându-l în genunchi să grăbească asediul. Suedezii aveau hrană destulă, dar locuitorii mureau de foame pe uliţe, trăiau în sărăcie şi prigoană sub mâna de fier a garnizoanei. Împuşcăturile de muschetă din oraş se auzeau în fiecare zi până în tabăra regelui şi fugarii spuseră că vrăjmaşul ucidea pe toţi cei bănuiţi de credinţă faţă de stăpânul lor. Părul se ridica vâlvoi de grozăviile pe care le povesteau. Printre altele, spuneau că toată populaţia, femei bolnave, copii abia născuţi şi bătrâni, dormea pe uliţe, fiindcă suedezii îi goniseră din casele în care spărseseră treceri prin zid, pe unde să poată fugi şi retrage în caz că oştile regale aveau să pătrundă în oraş.</p>
                  <p rend="justify">Oamenii rămaşi fără adăpost erau bătuţi de ploi, dogoriţi de soare în zilele senine, iar noaptea tremurau de frig. Focuri nu le era îngăduit să aprindă, aşa că n-aveau la ce să-şi pregătească o lingură de fiertură. Bolile de tot felul se răspândeau tot mai mult, făcând sute de victime.</p>
                  <p rend="justify">Când asculta asemenea istorisiri, regelui i se sfâşia inima şi repezea gonaci după gonaci, ca să grăbească venirea tunurilor grele. Dar timpul trecea, se scurgeau zile, săptămâni întregi şi, afară de respingerea atacurilor, nu se putea întreprinde nimic mai de seamă. Asediatorii trăgeau nădejde că, în cele din urmă, garnizoana va începe să ducă lipsă de hrană, deoarece drumurile erau atât de bine păzite, încât nici un şoarece n-ar fi izbutit să se furişeze în fortăreaţă. Pe de altă parte, speranţa apărătorilor într-un ajutor din afară se spulbera cu fiecare zi tot mai mult; armia condusă de Duglas, aceea care se găsea cel mai aproape, nu numai că nu putea veni să-i scape, dar trebuia să se gândească la propria piele, fiindcă regele Kazimierz, având destule forţe, izbutise să-i strâmtoreze.</p>
                  <p rend="justify">În sfârşit, înainte de sosirea bombardelor, polonezii începură să tragă în fortăreaţă cu cele mici. Spre Vistula, jupân Grodzicki, ridicând ca o cârtiţă parapete de pământ, se apropiase la şase paşi de şanţul de apă şi acoperea cu o ploaie de foc neîntrerupt oraşul nefericit. Frumosul palat al familiei Kazanowski era numai dărâmături, dar nimănui nu-i părea rău, deoarece acum aparţinea trădătorului Radziejowski. Zidurile şubrezite abia se mai ţineau în picioare, arătându-şi ferestrele goale; pe terasele minunate şi în grădini cădeau ghiulele ziua şi noaptea, sfărâmând fântâni, podeţe, chioşcuri, statui de marmură şi speriind păunii care vesteau tuturor cu ţipete jalnice primejdia în care se aflau.</p>
                  <p rend="justify">Jupân Grodzicki trăgea şi în clopotniţa bernardinilor, fiindcă pe aici hotărâse să încerce un atac.</p>
                  <p rend="justify">În acest timp, slujitorii taberei începură să-l roage pe milostivul stăpân să le îngăduie să atace oraşul, pentru că vroiau să ajungă cei dintâi la bogăţiile suedezilor. Regele nu vru să-i asculte la început, apoi se învoi. Câţiva polcovnici trecură în fruntea lor, printre alţii şl Kmicic căruia nu numai că i se urâse să tot stea degeaba, dar nu mai ştia ce să facă din pricină că Hassling căzuse la boală grea şi de câteva săptămâni zăcea în nesimţire, nefiind în stare să vorbească despre nimic.</p>
                  <p rend="justify">Se chemară dar unii pe alţii la atac. Jupân Grodzicki se împotrivi până în ultima clipă, susţinând că atâta vreme cât spărtura nu era făcută, oraşul nu poate fi luat, de-ar fi pornit la atac nu numai slujitorii, ci şi pedestrimea regulată. Dar pentru că regele consimţise mai înainte, fu nevoit să se supună.</p>
                  <p rend="justify">În ziua de 15 iunie se adunară aproape şase mii dintre slujitorii taberei, se pregătiră scările, maldărele de vreascuri, sacii cu nisip, prăjinile cu cârlige şi tăişuri. În vârf şi spre seară mulţimea, înarmată în cea mai mare parte numai cu săbii, începu să se strângă în locul unde săpăturile şi parapetele de pământ se apropiau cel mai mult de şanţul de apărare. Când se întunecă de-a binelea, la un semn slujitorii porniră cu strigăte cumplite spre şanţ şi începură să-l astupe. Suedezii, care vegheau, îi întâmpinară cu un foc ucigător din muschete şi tunuri, şi bătălia se încinse îndârjită în toată partea de răsărit a oraşului. La adăpostul întunericului, slujitorii astupară şanţul cât ai bate din palme şi ajunseră învălmăşiţi la ziduri. Kmicic năvăli cu două mii de oameni asupra fortului de pământ, numit de polonezi „muşuroiul de cârtiţă”, care se afla în apropierea porţii Cracoviei, şi cu toată apărarea deznădăjduită, îl cuceri de la primul iureş. Suedezii care-l păzeau fură luaţi în săbii: nu scăpă cu viaţă nici unul. Jupân Andrzej porunci să se întoarcă tunurile spre poartă şi spre zidurile mai depărtate, ca să ajute şi să acopere cetele care se sforţau să se caţere pe ele.</p>
                  <p rend="justify">Aceştia însă nu mai avură acelaşi noroc. Slujitorii rezemau scările şi urcau cu tot atâta înflăcărare şi înde-mânare ca şi pedestraşii cu experienţă, dar suedezii, apăraţi de metereze, îi prijoneau cu foc în plină faţă, zvârleau pietrele şi trunchiurile pregătite, sub greutatea cărora scările se frângeau, şi-i respingeau pe atacatori cu ajutorul lăncilor lungi, împotriva cărora săbiile nu puteau face nimic.</p>
                  <p rend="justify">Peste cinci sute dintre cei mai viteji slujitori căzură la piciorul zidului, iar ceilalţi trecură şanţul şi se adăpostiră de focul neîntrerupt în întăriturile poloneze.</p>
                  <p rend="justify">Atacul fu respins, dar fortul rămase în puterea polonezilor. Suedezii traseră în zadar toată noaptea cu bombardele cele mari; Kmicic le răspunse şi el tot timpul cu tunurile pe care le cucerise. Abia spre dimineaţă, când se lumină de ziuă, i le sfărâmară pe toate. Wittemberg, care ţinea la fortul acela ca la propria viaţă, trimise pedestrimea cu porunca să nu se întoarcă până când nu va recuceri fortul, dar, în acelaşi timp, jupân Grodzicki îi repezi întăriri lui Kmicic, cu ajutorul cărora acesta nu numai că respinse pedestraşii suedezi, dar îi şi goni până la poarta Cracoviei.</p>
                  <p rend="justify">Jupân Grodzicki era atât de bucuros, încât se duse să-i spună el însuşi regelui.</p>
                  <p rend="justify">—  Stăpâne milostiv, zise, ieri am fost împotriva atacului, dar acum văd că n-a fost degeaba. Câtă vreme fortul era în mâna lor, nu puteam să izbândesc împotriva porţii, dar acum abia aştept să vie tunurile de asediu; voi face spărtura într-o singură noapte.</p>
                  <p rend="justify">Regele care nu prea era în apele lui clin pricină că fuseseră omorâţi atâţia slujitori de nădejde, se bucură de vorbele lui jupân Grodzicki şi întrebă îndată:</p>
                  <p rend="justify">—  Cine are conducerea la fort?</p>
                  <p rend="justify">—  Jupân Babinicz! răspunseră câteva glasuri. Regele bătu din palme.</p>
                  <p rend="justify">—  Asta trebuie să fie pretutindeni cel dintâi! Domnia ta, eu îl cunosc! E un cavaler grozav de îndârjit şi nu se va lăsa izgonit cu una, cu două.</p>
                  <p rend="justify">—  Ar fi o greşeală de neiertat, stăpâne milostiv, răspunse Grodzicki, dacă am îngădui una ca asta. I-am şi trimis pedestrime şi tunuri mici, căci acolo se vor bate nu glumă! E vorba de Varşovia! Cavalerul ăsta face cât greutatea lui în aur!</p>
                  <p rend="justify">—  Face şi mai mult, fiindcă asta nu-i prima şi nici ultima lui ispravă! răspunse regele.</p>
                  <p rend="justify">După care porunci să i se aducă degrabă calul şi ocheanul, şi plecă să cerceteze întăritura. Dar nu se mai vedea nimic de fum, căci zece-cincisprezece bombarde acopereau fortul cu foc neîntrerupt, aruncând asupra lui ghiulele, grenade şi mitralii. Fortul se afla nu departe de poartă, aşa că grenadele se vedeau bine cum se înălţau ca nişte norişori şi însemnând un arc foarte îndoit, cădeau în norul de fum, spărgându-se cu un zgomot grozav. Multe cădeau dincolo de întăritură şi acestea opreau venirea ajutoarelor.</p>
                  <p rend="justify">—  În numele Tatălui, al Fiului şi al Sfântului Duh! spuse regele. Priveşte, Tyzenhauz!</p>
                  <p rend="justify">—  Nu se vede nimic, stăpâne milostiv!</p>
                  <p rend="justify">—  O să rămână doar un morman de pământ scormonit! Altfel nu se poate! Tyzenhauz, ştii cine se află acolo? i</p>
                  <p rend="justify">—  Ştiu, măria ta, Babinicz! Dacă va scăpa cu viaţă, va putea spune că a fost în iad.</p>
                  <p rend="justify">—  Trebuie să-i trimitem oameni odihniţi! Ghinărare!</p>
                  <p rend="justify">—  Porunca a fost dată, dar e greu să ajungă acolo, pentru că grenadele trec peste fort şi cad ca grindina în partea dinspre noi.</p>
                  <p rend="justify">—  Să tragă toate tunurile în ziduri, ca să le atragem luarea-aminte în alt loc!</p>
                  <p rend="justify">Grodzicki îşi îmboldi calul cu pintenii şi se repezi spre şanţuri. În curând, tunurile bubuiră pe toată linia, iar puţin mai târziu se văzu ieşind din şanţuri o ceată de mazurieni care alergau cât puteau de repede spre muşuroiul de cârtiţă.</p>
                  <p rend="justify">Regele sta şi privea. În cele din urmă, strigă:</p>
                  <p rend="justify">—  Se cuvine să-l schimbăm şi pe Babinicz. Domniile voastre, cine vrea să-l înlocuiască de bunăvoie?</p>
                  <p rend="justify">Cei doi Skrzetuski şi Wołodyjowski nu se aflau în clipa aceea alături de rege, aşa că urmă un răstimp de tăcere.</p>
                  <p rend="justify">—  Eu! se oferi pe neaşteptate jupân Topór Grylewski, un luptător de elită din călărim ea uşoară, care purta numele primatului.</p>
                  <p rend="justify">—  Eu! repetă Tyzenhauz.</p>
                  <p rend="justify">—  Eu, eu, eu! răsunară îndată mai multe glasuri.</p>
                  <p rend="justify">—  Să se ducă acela care s-a oferit cel dintâi! hotărî regele.</p>
                  <p rend="justify">Jupân Topór Grylewski îşi făcu semnul crucii, apoi duse plosca la gură şi plecă.</p>
                  <p rend="justify">Regele privea întruna la norul de fum, care acoperea muşuroiul de cârtiţă, înălţându-se şi mai sus, ca un pod, până la ziduri. Deoarece fortul se afla mai aproape de Vistula, colinele oraşului îl dominau; tocmai de aceea focul era atât de cumplit.</p>
                  <p rend="justify">În acest timp, bubuitul tunurilor slăbi întrucâtva, cu toate că grenadele mai însemnau şi acum arcuri înalte, în schimb pocnetele muschetelor se înteţiră de parcă mii de ţărani izbeau cu îmblăciele pe arie.</p>
                  <p rend="justify">—  Se vede că iarăşi dau năvală, spuse Tyzenhauz. Dată s-ar mai rări fumul, am vedea pedestrimea.</p>
                  <p rend="justify">—  Să ne apropiem puţin! răspunse regele, îndemnându-şi calul.</p>
                  <p rend="justify">Ceilalţi îl urmară şi, înaintând pe malul Vistulei dinspre Ujazdów, ajunseră până la Solec. Deoarece livezile palatelor şi ale mânăstirilor, care coborau spre Vistula, fuseseră tăiate pentru foc de suedezi încă din timpul iernii şi copacii nu mai împiedicau vederea, se putură convinge şi fără ochean că apărătorii ieşeau într-adevăr la atac.</p>
                  <p rend="justify">—  Aş vrea mai degrabă să pierd fortul, decât pe Babinicz! zise regele deodată.</p>
                  <p rend="justify">—  Dumnezeu îl va păzi! rosti preotul Cieciszowski.</p>
                  <p rend="justify">—  Nici jupân Grodzicki nu va întârzia să trimită ajutoare! adăugă Tyzenhauz.</p>
                  <p rend="justify">Vorbirea le fu întreruptă de un călăreţ care se apropia, în galop dinspre oraş. Tyzenhauz care avea privirea atât de ageră, încât vedea mai bine decât alţii cu ocheanul, îşi puse mâinile în cap când îl văzu şi strigă:</p>
                  <p rend="justify">—  Grylewski se întoarce! Babinicz trebuie să fi murit, iar fortul a căzut şi el. Regele îşi acoperi ochii cu mâinile, Grylewski îşi opri calul în loc şi, trăgând aerul pe gură, spuse:</p>
                  <p rend="justify">—  Stăpâne milostiv!</p>
                  <p rend="justify">—  Ce-i acolo? A fost ucis?! îl întrebă regele.</p>
                  <p rend="justify">—  Jupân Babinicz zice că se simte bine acolo şi nu vrea să fie înlocuit, roagă doar să i se trimită mâncare, pentru că de azi-dimineaţă n-au mai pus nimic în gură.</p>
                  <p rend="justify">—  Trăieşte deci? exclamă regele.</p>
                  <p rend="justify">—  Zice că se simte bine! repetă jupân Grylewski.</p>
                  <p rend="justify">Ceilalţi, revenindu-şi din uimire, începură să strige:</p>
                  <p rend="justify">—  Aşa curaj de cavaler mai zic şi eu!</p>
                  <p rend="justify">—  Asta oştean!</p>
                  <p rend="justify">Apoi se întoarseră spre jupân Grylewski:</p>
                  <p rend="justify">—  Domnia ta trebuia totuşi să rămâi acolo şi să-l înlocuieşti. Mai mare ruşinea să te întorci! Te-a apucat frica, domnia ta? Mai bine nu te ofereai!</p>
                  <p rend="justify">La acestea, jupân Grylewski:</p>
                  <p rend="justify">—  Stăpâne milostiv! Cei care mă socotesc fricos, mă pot afla oricând gata să le ţin piept, dar înaintea măriei tale trebuie să spun în amănunt ce s-a întâmplat. Am ajuns în muşuroiul de cârtiţă, lucru de care poate că n-ar fi fost în stare mulţi dintre domniile lor, dar acel Babinicz m-a luat îndată la rost: „Du-te dracului, zice, domnia ta! Eu trudesc aici, de nu-mi mai văd capul din treabă, aşa că n-am timp de trăncăneală. Nu vreau să împart cu nimeni nici slava şi nici conducerea. Mă simt bine, zice, şi o să rămân aici, iar pe domnia ta o să poruncesc să te scoată afară din fort. Trăsni-te-ar! Noi n-avem ce pune în gură, zice, şi în loc de mâncare, ni se trimite altă căpetenie!” Ce-mi mai rămânea de făcut, stăpâne milostiv? Şi nu mă mir nici de starea lui sufletească, fiindcă acolo năduşesc de zor!</p>
                  <p rend="justify">—  Domnia ta ce crezi? întrebă regele. O să reziste acolo?</p>
                  <p rend="justify">—  Unde nu rezistă un diavol ca ăsta! Am uitat să spun ce mi-a strigat la plecare: „Am să stau aici o săptămână şi n-am să mă las, numai să am ce mânca!”</p>
                  <p rend="justify">—  Poate să stea într-adevăr?</p>
                  <p rend="justify">—  Măria ta, acolo e ziua judecăţii de apoi! Grenadele cad una după alta, sfărâmăturile de fier şuieră pe la ureche, pământul e presărat de gropi şi nici nu poţi să vorbeşti din pricina fumului. Ghiulelele zvârl atâta nisip şi mărăcini, că trebuie să te scuturi mereu, ca să nu fii îngropat. Au murit o groază dintre ei, dar cei care mai trăiesc stau întinşi în adâncuri înapoia parapetelor ridicate din scânduri, pe care le-au întărit cu pământ. Suedezii au lucrat foarte bine la acest fort care slujeşte acum polonezilor. Odată cu mine au sosit şi pedestraşii lui jupân Grodzicki, aşa că lupta s-a încins iarăşi.</p>
                  <p rend="justify">—  De vreme ce nu putem ataca zidurile, atâta timp cât nu s-a deschis nici o spărtură, spuse regele, astăzi încă vom lovi palatele de pe Krakowskie; vom abate astfel în altă parte atenţia vrăjmaşului.</p>
                  <p rend="justify">—  Şi palatele sunt foarte bine întărite, aproape ca nişte fortăreţe! observă Tyzenhauz.</p>
                  <p rend="justify">—  Dar nu vor primi ajutor din oraş, fiindcă îndârjirea suedezilor este îndreptată împotriva lui Babinicz, răspunse regele. Aşa va fi, pe viaţa mea, aşa va fi! Voi porunci îndată să dea năvală, dar mai întâi o să mă rog pentru Babinicz.</p>
                  <p rend="justify">Spunând acestea, regele luă din mâna preotului Cieciszowski crucifixul aurit, în care erau încrustate aşchii din sfânta cruce, şi, ridicându-l deasupra capului, începu să facă semnul sfânt asupra fortului îndepărtat, acoperit de foc şi fum. spunând:</p>
                  <p rend="justify">—  Dumnezeule al lui Abraham, al lui Isac şi al lui Iacob, îndură-te de poporul tău şi scapă-i pe cei care pier acolo! Amin, amin, amin!</p>
               </div>
               <div type="div3">
                  <head>Capitolul XIII.</head>
                  <p rend="justify">Începu un atac sângeros dinspre Nowy Świat spre Krakowskie Przodmieście, nu prea norocos, dar cu oarecari foloase, întrucât abătu atenţia suedezilor de la fortul apărat de Kmicic şi îngădui luptătorilor să-şi tragă sufletul. Totuşi polonezii înaintară până la palatul lui Kazimierz dar nu putură să reziste în acest loc.</p>
                  <p rend="justify">Pe de altă parte, atacară de asemenea fără rezultat palatul lui Daniłłowicz şi casa celor din Gdańsk. Muriră iarăşi câteva sute de oameni. Regele avu bucuria să vadă cu acest prilej că până şi oastea şleahticilor se repezea, cu bărbăţie şi jertfire de sine asupra zidurilor şi că, după cele două încercări mai mult sau mai puţin neizbutite, curajul nu numai că nu scăzu, ci dimpotrivă, încrederea oştenilor în izbândă spori şi mai mult.</p>
                  <p rend="justify">Cea mai însemnată întâmplare din aceste zile fu sosirea lui Jan Zamoyski şi a lui jupân Czarniecki. Cel dintâi aduse pedestraşi de mâna întâi şi bombarde atât de mari de la Zamość, cum n-aveau nici suedezii. Iar al doilea, înconjurându-l pe Duglas, în înţelegere cu jupân Sapieha. cu o parte din oştile lituaniene şi cu oastea şleahticilor din Podlasie, condusă de Jan Skrzetuski, venise să ia parte la asediul Varşoviei. Se aşteptau cu toţii, şi Czarniecki împărtăşea şi el această părere, că acest atac va fi cel din urmă.</p>
                  <p rend="justify">În întăritura cucerită de Kmicic fură aşezate bombardele cele mari care începură să tragă numaidecât; asupra zidurilor şi a porţii, reducând la tăcere tunurile suedeze. Atunci însuşi ghinărarul Grodzicki ocupă fortul, iar Kmicic se întoarse la tătarii săi.</p>
                  <p rend="justify">Dar nu apucă să ajungă la cvartirul său fiindcă fu chemat la Ujazdów. Regele îl lăudă pe tânărul cavaler în faţa tuturor căpeteniilor: nu se arătară zgârciţi cu firitiselile nici Czarniecki şi Sapieha, nici Lubomirski şi hatmanii coroanei. Stătea înaintea lor cu hainele sfâşiate şi pline de pământ, cu chipul înnegrit de fumul prafului de puşcă, nedormit şi murdar, dar bucuros că păstrase fortul, binemeritând atâtea laude şi acoperindu-se de mare faimă în ochii celor două oştiri.</p>
                  <p rend="justify">Nu se lăsară mai prejos nici ceilalţi cavaleri, printre alţii Wołodyjowski şi jupân Zagłoba.</p>
                  <p rend="justify">—  Jupâne Andrzej, nici nu ştii cât de mult ţine regele la domnia ta, îi spuse micul viteaz. Ieri am fost la sfatul de război, pentru că m-a luat jupân Czarniecki şi pe mine. S-a vorbit despre atac, apoi despre ştirile sosite din Lituania, despre războiul de acolo şi despre cruzimile pe care şi le îngăduise Pontus şi suedezii. Chibzuind cum să aţâţe vâlvătaia războiului, Sapieha a spus să se trimită acolo câteva steaguri sub conducerea unui om care să fie ceea ce a fost jupân Czarniecki în Polonia la început. La aceasta, regele: „Numai Babinicz poate fi omul potrivit!”. Ceilalţi au întărit şi ei.</p>
                  <p rend="justify">—  În Lituania, mai ales în Samogiţia, m-aş duce cu dragă inimă, răspunse Kmicic. Chiar vroiam să-l rog pe rege să-mi îngăduie să nu plec acum; aştept să luăm Varşovia.</p>
                  <p rend="justify">—  Atacul hotărâtor va avea loc mâine! spuse Zagłoba, apropiindu-se.</p>
                  <p rend="justify">—  Ştiu. Ce face Ketling?</p>
                  <p rend="justify">—  Ăsta cine mai e? Poate Hassling?</p>
                  <p rend="justify">—  E totuna, fiindcă el are două nume, ca toţi englezii, scoţienii şi multe alte naţii.</p>
                  <p rend="justify">—  Adevărat, consimţi Zagłoba, iar hispanul are câte unul pentru fiecare săptămână. Slujitorul domniilor voastre mi-a spus că Hassling sau Ketling e sănătos; a început să vorbească, umblă pe picioarele lui şi nu mai are fierbinţeală; cere de mâncare la fiecare ceas.</p>
                  <p rend="justify">—  Domnia ta n-ai fost la el? îl întrebă Kmicic pe micul viteaz.</p>
                  <p rend="justify">—  N-am fost, pentru că n-am avut vreme. Cine se mai poate gândi la altceva înainte de atac?</p>
                  <p rend="justify">—  Atunci să mergem acum.</p>
                  <p rend="justify">—  Domnia ta, du-te mai întâi să te culci! îl îndemnă Zagłoba.</p>
                  <p rend="justify">—  Adevărat, abia mă mai ţin pe picioare!</p>
                  <p rend="justify">Când ajunse acasă, jupân Andrzej urmă sfatul bătrânului, cu atât mai mult că şi pe Hassling îl găsi dormind, în schimb, seara veniră să-l viziteze Zagłoba şi Wołodyjowski şi se aşezară în foişorul încăpător pe care tătarii îi ridicaseră pentru „viteazul” lor. Kiemliczii le turnau din miedul vechi de o sută de ani, pe care regele i-l trimisese lui Kmicic, iar ei beau cu plăcere, fiindcă afară era prea cald. Hassling, palid încă şi slăbit, părea să soarbă viaţă şi putere din băutura scumpă. Zagłoba plescăia din limbă şi îşi ştergea năduşeala de pe frunte.</p>
                  <p rend="justify">—  Hei, cum mai bubuie bombardele! spuse scoţianul, ascultând. Mâine porniţi la atac. Bine-i de cei sănătoşi Dumnezeu să vă binecuvânteze! Sunt de alt sânge şi am slujit cui i-am jurat, dar polonezilor le vreau numai binele! Ah, ce mied grozav! Parcă bei sănătate!</p>
                  <p rend="justify">Spunând acestea, îşi aruncă pletele aurii pe spate şi îşi înălţă ochii azurii spre cer; avea o faţă frumoasă, pe jumătate copilărească. Zagłoba se uita la el cu anume înduioşare.</p>
                  <p rend="justify">—  Jupâne cavaler, domnia ta vorbeşti tot atât de bine polona ca oricare dintre noi. Fă-te polonez, îndrăgeşte ţara noastră şi vei face un lucru vrednic, iar de mied nu vei duce lipsă! Cât despre dreptul de împământenire, nu-i chiar atât de greu de căpătat, deoarece eşti oştean.</p>
                  <p rend="justify">La acestea, Hassling:</p>
                  <p rend="justify">—  Mai ales că sunt şi şleahtic. Numele meu întreg este Hassling-Ketling of Elgin. Familia mea se trage din Anglia, deşi s-a statornicit în Scoţia.</p>
                  <p rend="justify">—  Ţările acestea sunt tare departe, dincolo de mare, iar aici parcă e mai bine de trăit pentru oricine! răspunse Zagłoba.</p>
                  <p rend="justify">—  Eu mă simt bine şi aici!</p>
                  <p rend="justify">—  Noi însă nu, spuse Kmicic care se tot foia nerăbdător pe laviţă, deoarece aşteptăm să auzim ce s-a întâmplat, iar domniile voastre v-aţi apucat să vorbiţi de obârşie.</p>
                  <p rend="justify">—  Întrebaţi-mă şi am să răspund.</p>
                  <p rend="justify">—  Ai văzut-o de multe ori pe jupâniţa Billewicz?</p>
                  <p rend="justify">Obrajii palizi ai lui Hassling se rumeniră.</p>
                  <p rend="justify">—  În fiecare zi! spuse.</p>
                  <p rend="justify">Kmicic începu să se uite la el cu luare-aminte.</p>
                  <p rend="justify">—  Erai omul ei de încredere? De ce roşeşti? În fiecare zi? Cum adică în fiecare zi?</p>
                  <p rend="justify">—  Ştia că-i vreau binele, i-am fost de folos în câteva rânduri. Se va vedea mai încolo cum şi în ce fel, iar acum trebuie s-o iau de la început. Domniile voastre poate că nu ştiţi că atunci când prinţul comis a adus-o pe jupâniţa la Taurogi, eu nu mă aflam la Kiejdany. N-o să mai spun încă o dată de ce s-a întâmplat aşa, fiindcă s-au vorbit verzi şi uscate, voi spune doar că, după ce au sosit, au băgat de seamă cu toţii că prinţul e îndrăgostit lulea.</p>
                  <p rend="justify">—  Pedepsi-l-ar Dumnezeu! strigă Kmicic.</p>
                  <p rend="justify">—  Au urmat petreceri, cum nu mai fuseseră înainte, aruncări cu suliţa la inel şi turniruri. De parcă trăiam în vremuri cum nu se poate mai liniştite; în acest timp însă, scrisorile se încrucişau zilnic, veneau trimişi de la elector, de la prinţul Janusz. Ştiam că prinţul Janusz, îmbulzit de jupân Sapieha şi de confederaţi, cerşea ajutorul şi mila lui Dumnezeu, pentru că îl ameninţa pieirea. Dar noi, nimic! La hotarul cu Prusia electorului oştile erau pregătite, rotmiştrii soseau cu cei înrolaţi, dar noi nu ne grăbeam să-i venim în ajutor, fiindcă prinţul nu vroia să se despartă de jupâniţă.</p>
                  <p rend="justify">—  Din pricina asta nu l-a ajutat Bogusław pe vărul său? întrebă Zagłoba.</p>
                  <p rend="justify">—  Întocmai. Aşa spunea Paterson şi cei din preajma lui. Unii murmurau, iar alţii erau bucuroşi că Radziwiłłii o să piară. Sakowicz se ocupa de treburile obşteşti în locul prinţului, răspundea la scrisori şi se sfătuia cu solii, în vreme ce prinţul îşi storcea mintea să născocească petreceri, plimbări călare sau vânători. Un zgârcit ca el arunca banii în toate părţile, poruncea să se taie mile întregi de pădure pentru ca jupâniţa să aibă o privelişte cât mai frumoasă de la fereastră, într-un cuvânt, îi arunca numai flori la picioare şi se purta astfel cu ea, încât dacă ar fi fost fie şi regina Suediei, nu i-ar fi arătat mai multă cinstire. Mulţi o căinau din această pricină, spunând: „Totul e spre pierzania ei; de însurat, prinţul n-o să se însoare, iar de-i va câştiga inima, va face cu ea ce vrea.” S-a arătat însă că nu avea de-a face cu o jupâniţa pe care s-o poată duce pe drumuri necinstite. Oho!</p>
                  <p rend="justify">—  Ei vezi? strigă Kmicic. Asta o ştiu eu mai bine decât alţii!</p>
                  <p rend="justify">—  Şi jupâniţa Billewicz cum primea acea cinstire vrednică de o regină? întrebă Wołodyjowski.</p>
                  <p rend="justify">—  La început cu chipul zâmbitor, deşi se vedea că poartă o durere în inimă. Lua parte la vânători, la jocuri, la plimbări călare şi la întreceri, gândind că acestea erau obiceiurile de la curtea prinţului. Dar şi-a dat seama curând că toate acestea erau numai pentru ea. Odată, după ce prinţul şi-a secătuit mintea cu tot felul de jocuri, a vrut să-i arate jupâniţei priveliştea unei lupte. A fost aprinsă o aşezare nu departe de Taurogi, pe care o apăra pedestrimea atacată de prinţ. Fireşte, a obţinut o mare biruinţă, după care, sătul de slavă, i-a căzut jupâniţei la picioare şi a rugat-o să-i împărtăşească simţămintele. Nu se ştie ce i-a proposuit, dar de atunci prietenia dintre ei a luat sfârşit. Ea a început să se ţină zi şi noapte de mâneca unchiului ei, spătarul de Rosienie, iar prinţul.</p>
                  <p rend="justify">—  A început s-o ameninţe? strigă Kmicic.</p>
                  <p rend="justify">—  Da' de unde! S-a îmbrăcat în veşmintele păstorului grec Philemon; trimişii goneau întruna la Królewiec după straie de păstori, panglici şi peruci. Se prefăcea deznădăjduit, umbla pe sub ferestrele ei şi cânta din lăută. Domniile voastre, vă spun ce gândesc cu adevărat; era un călău înverşunat împotriva virtuţii jupâniţelor; despre el se poate spune ce se spune pe la noi despre asemenea oameni: oftaturile lui au umflat multe pânze ale jupâniţelor, dar de astă dată se îndrăgostise cu adevărat, şi nu e de mirare, fiindcă jupâniţă aminteşte mai degrabă de o zeiţă, decât de o făptură pământească.</p>
                  <p rend="justify">Aici Hassling se roşi din nou, dar jupân Andrzej nu băgă de seamă, deoarece punându-şi mâinile în şolduri de bucurie, tocmai privea triumfător la Zagłoba şi Wołodyjowski.</p>
                  <p rend="justify">—  O cunoaştem prea bine, e Diana întreagă, numai că-i lipseşte luna din păr! spuse micul cavaler.</p>
                  <p rend="justify">—  Care Diana?! Pe Diana ar lătra-o propriii câini, dacă ar vedea-o pe ea! strigă Kmicic.</p>
                  <p rend="justify">—  De aceea am şi zis „nu e de mirare”, răspunse Hassling.</p>
                  <p rend="justify">—  Bine, numai că pentru acest „nu e de mirare” l-aş fi fript la foc potolit; pentru acest „nu e de mirare” aş fi poruncit să-i înfigă caiele în tălpi.</p>
                  <p rend="justify">—  Isprăveşte, domnia ta! îl întrerupse Zagłoba. Întâi să pui mâna pe el şi pe urmă să te lauzi, acum însă lasă-l pe acest cavaler să vorbească.</p>
                  <p rend="justify">—  Am făcut de multe ori strajă înaintea încăperii în care dormea, spuse Hassling, şi ştiu cum se mai perpelea în pat, cum ofta şi vorbea singur, cum se văieta ca de durere; atât de mult îl chinuiau poftele. Se schimbase grozav şi slăbise; poate că-l măcina boala care avea să-l doboare la pat mai târziu. Între timp, la curte se răspândi vestea că prinţul nu mai ştie ce face şi vrea să se căsătorească. A aflat şi soţia voievodului Janusz, care locuia cu principesa la Taurogi. Au început supărările şi ciuda, fiindcă după cum vă este cunoscut şi domniilor voastre, Bogusław consimţise să se însoţească mai târziu cu principesa Januszówna, când aceasta avea să mai crească. El însă uitase de toate, orbit cum era de dragoste. Prinţesa Januszówna s-a înfuriat şi a plecat cu fiica în Kurlandia, iar el i-a cerut mâna jupâniţei în aceeaşi seară.</p>
                  <p rend="justify">—  I-a cerut mâna?! strigară uimiţi Zagłoba, Kmicic şi Wołodyjowski.</p>
                  <p rend="justify">—  Chiar aşa! Mai întâi spătarului de Rosienie, care a rămas şi el tot atât de mirat ca şi domniile voastre şi n-a vrut să creadă, dar când s-a convins, în cele din urmă, nu-şi mai încăpea în piele de bucurie, fiindcă unirea cu Radziwiłł însemna o mare cinste pentru neamul Billewiczilor; Paterson spunea că înrudirea era mai veche şi se uitase.</p>
                  <p rend="justify">—  Vorbeşte mai departe! îl îndemnă Kmicic arzând de nerăbdare.</p>
                  <p rend="justify">—  S-au dus amândoi la jupâniţă cu fala obişnuită în astfel de împrejurări. Toată curtea era în fierbere. De la prinţul Janusz veniseră veşti proaste pe care le citise doar Sakowicz, dar nu-l mai lua nimeni în seamă, pentru că, arătându-se împotriva căsătoriei, nu se mai bucura de bunăvoinţa stăpânului. Printre noi, unii spuneau că nu e pentru prima dată când un Radziwiłł se însoţeşte cu o şlahciancă şi că în această Republică toţi şleahticii sunt deopotrivă, iar neamul Billewicz se trage din timpurile romanilor. Asta o spuneau cei care vroiau să-şi, câştige bunăvoinţa viitoarei stăpâne. Alţii susţineau că e vorba doar de o viclenie a prinţului, ca să se apropie mai mult de jupâniţa, cum se întâmpla nu o dată între logodnici, şi cu acest prilej să-i culeagă floarea fecioriei.</p>
                  <p rend="justify">—  Sigur că asta a fost! Altceva nimic! întări jupân Zagłoba.</p>
                  <p rend="justify">—  Tot aşa gândesc şi eu, zise Hassling, dar ascultaţi mai departe. În timp ce noi ne băteam capul la curte, a căzut ca trăsnetul vestea că jupâniţa a pus capăt îndoielilor şi a respins propunerea prinţului.</p>
                  <p rend="justify">—  Dumnezeu s-o binecuvânteze! strigă Kmicic.</p>
                  <p rend="justify">—  A respins-o de-a dreptul! îşi urmă vorba Hassling. Era destul să te uiţi la prinţ, ca să-ţi dai seama că aşa era. El, căruia i se supuneau până şi principesele, nu suferea împotrivirea şi mai să-şi piardă minţile. Era primejdios să te arăţi înaintea lui. Ştiam cu toţii că lucrurile nu vor rămâne aşa şi că mai devreme sau mai târziu prinţul avea să încerce cu de-a sila. Într-adevăr, a doua zi a fost răpit spătarul de Rosienie şi dus la Tylża, dincolo de hotarul cu electorul. În aceeaşi zi, jupâniţă l-a rugat pe cel care făcea de strajă la uşa ei, să-i dea un pistol încărcat. Acesta n-a refuzat, întrucât şleahtic şi om de onoare fiind, s-a milostivit de nenorocirea ei, admirându-i frumuseţea şi statornicia.</p>
                  <p rend="justify">—  Cine-i omul acela? întrebă Kmicic.</p>
                  <p rend="justify">—  Eu! răspunse Hassling uscat.</p>
                  <p rend="justify">Jupân Andrzej îl înşfacă în braţe şi-l strânse cu atâta putere, că scoţianul, încă slăbit, ţipă de durere.</p>
                  <p rend="justify">—  Nu-i nimic! strigă Kmicic. Nu mai eşti prins, acum eşti fratele şi prietenul meu! Spune ce vroi? Pe legea mea, spune ce vrei?</p>
                  <p rend="justify">—  Să mă odihnesc o clipă! răspunse Hassling gâfâind.</p>
                  <p rend="justify">Şi tăcu, strângând mâinile pe care i le întindeau Wołodyjowski şi Zagłoba. În sfârşit, văzând că toţi ard de nerăbdare, vorbi mai departe:</p>
                  <p rend="justify">—  Am prevenit-o de asemenea că doftorul prinţului pregătea nu ştiu ce leacuri şi fierturi care ameţeau, lucru pe care-l ştia toată lumea. Dar temerile s-au arătat de prisos, pentru că s-a amestecat mâna lui Dumnezeu care, atingându-l pe prinţ cu degetul, l-a doborât pe patul de suferinţă; a bolit vreo lună de zile. Mai mare minunea, domniile voastre, s-a prăbuşit pe neaşteptate, ca şi când i-ar fi retezat cineva picioarele cu coasa, în ziua în care vroia să întineze cinstea jupâniţei. Nici vorbă, a fost la mijloc mâna Domnului! S-a gândit şi el la asta şi s-a înfricoşat; fie că i s-au stins poftele din pricina bolii, fie că aştepta să-şi recapete puterile, destul că după ce s-a înzdrăvenit, a lăsat-o în pace şi a îngăduit să fie adus de la Tylża spătarul de Rosienie. Ce-i drept, părăsise patul, dar nu scăpase de frigurile care-l chinuiau şi acum. Pe de altă parte, trebuia să plece în curând la Tykocin, unde a cunoscut înfrângerea. S-a întors şi mai bolnav, apoi electorul l-a chemat la el. Între timp, la Taurogi s-a petrecut asemenea schimbare, care pare ciudată şi de batjocură, destul că prinţul nu mai poate avea încredere în nici unul dintre curteni sau oşteni, afară de cei foarte bătrâni, care nu mai văd şi nu mai aud, aşa că nu mai sunt buni de nimic.</p>
                  <p rend="justify">—  Ce s-a întâmplat? întrebă Zagłoba.</p>
                  <p rend="justify">—  În timpul campaniei de ia Tykocin, încă înainte de înfrângerea de la Jonów, au pus mâna pe jupâniţa Anna Borzobohata-Krasieńska pe care au trimis-o la Taurogi.</p>
                  <p rend="justify">—  Colac peste pupăză! se cruci Zagłoba.</p>
                  <p rend="justify">Iar Wołodyjowski începu să clipească din ochi şi să mişte avan din mustăcioară. În cele din urmă, zise:</p>
                  <p rend="justify">—  Jupâne cavaler, să nu spui nimic rău de ea, fiindcă după însănătoşire vei avea de-a face cu mine.</p>
                  <p rend="justify">—  Chiar dacă aş vrea, tot nu pot să spun nimic rău despre ea; dacă e logodnica domniei tale, atunci am să-ţi spun că n-o păzeşti prea bine, iar dacă-ţi este rudă, o cunoşti cum nu se poate mai bine, ca să-mi tăgăduieşti vorbele; destul că într-o săptămână jupâniţa asta i-a îmbrobodit pe toţi, tineri şi vârstnici, numai cu privirile-i galeşe şi cu niscaiva vrăjitorii despre care nu pot să vorbesc.</p>
                  <p rend="justify">—  Ea e! Şi în iad aş fi recunoscut-o! murmură Wołodyjowski.</p>
                  <p rend="justify">—  Lucru de mirare! spuse Hassling. Jupâniţa Billewicz e tot atât de frumoasă, dar aşezată şi serioasă ca o prinţesă, încât poate fi admirată şi iubită, dar nimeni nu cutează nici măcar ochii să-i ridice la ea, necum să nutrească vreo nădejde. Cunoaşteţi şi domniile voastre că jupâniţele sunt de mai multe feluri: unele ca nişte fecioare romane, altele, abia apuci să te uiţi la ele, că le şi.</p>
                  <p rend="justify">—  Domnia ta! se burzului jupân Michał ameninţător.</p>
                  <p rend="justify">—  Jupâne Michał, nu te mai supăra, că aşa e! îl dojeni Zagłoba. Tu însuţi baţi din pinteni ca un cocoş pe lângă ea şi ţi se umplu ochii de abureală, iar că face ochi dulci, o ştim cu toţii şi chiar tu ai spus-o de o sută de ori.</p>
                  <p rend="justify">—  Să lăsăm asta! propuse Hassling. Am vrut să vă lămuresc de ce pe jupâniţă Billewicz au îndrăgit-o doar câţiva, care i-au putut preţui cu adevărat farmecul neîntrecut, aici Hassling roşi iarăşi, iar pe jupâniţa Borzobohata aproape toţi. Pe legea mea, te umflă râsul, parcă dăduse ciuma în toate inimile. Gâlcevile şi încăierările s-au înmulţit îndată. Şi de ce? Pentru ce? Pentru că domniile voastre trebuie s-o aflaţi şi pe asta, nici unul nu se poate lăuda că jupâniţă îi împărtăşeşte simţămintele, dar fiecare trage nădejde că mai devreme sau mai târziu va izbândi.</p>
                  <p rend="justify">—  Ea e, parc-aş vedea-o! murmură iarăşi Wołodyjowski.</p>
                  <p rend="justify">—  În schimb, cele două jupâniţe s-au plăcut grozav; mai spuse Hassling. Una nu face un pas fără cealaltă şi, cum la Taurogi jupâniţa Borzobohata face ce vrea.</p>
                  <p rend="justify">—  Cum adică? îl întrerupse micul cavaler.</p>
                  <p rend="justify">—  Adică îi conduce pe toţi. Sakowicz n-a plecat cu prinţul de astă dată, atât de bine l-a prostit, iar Sakowicz e stăpân în toate proprietăţile lui Bogusław. Prin el conduce jupâniţă Anna.</p>
                  <p rend="justify">—  E chiar atât de îndrăgostit? întrebă din nou Wołodyjowski.</p>
                  <p rend="justify">—  Şi are foarte multă încredere în el, fiindcă e un om foarte puternic.</p>
                  <p rend="justify">—  Şi îl cheamă Sakowicz?</p>
                  <p rend="justify">—  Văd că domnia ta vrei să nu-l mai uiţi!</p>
                  <p rend="justify">—  E. fireşte! răspunse Wołodyjowski parcă nepăsător, dar mustăcioara îi tremura atât de ameninţătoare, încât pe Zagłoba îl trecură fiorii.</p>
                  <p rend="justify">—  Vroiam să mai adaug, zise Hassling, că dacă jupâniţă Borzobohata i-ar fi poruncit lui Sakowicz să-l trădeze pe prinţ şi să înlesnească fuga ei şi a prietenei, acesta ar fi făcut-o fără şovăire. Dar după câte cunosc, jupâniţa prefera să facă totul fără ştirea lui. cine ştie. poate chiar în ciuda lui. Un rotmistru, tot scoţian şi el, dar nu şi catolic, mi-a destăinuit că plecarea spătarului de Rosienie cu jupâniţele era deja plănuită, cu sprijinul celorlalţi oşteni, şi avea să aibă loc în curând.</p>
                  <p rend="justify">Hassling începu să răsufle cu greutate, fiindcă ostenise şi abia se mai ţinea pe picioare.</p>
                  <p rend="justify">—  E lucru cel mai însemnat pe care vroiam să vi-l spun! adăugă în grabă.</p>
                  <p rend="justify">Wołodyjowski şi Kmicic mai că se luară cu mâinile de păr.</p>
                  <p rend="justify">—  Unde vor să fugă?</p>
                  <p rend="justify">—  Mai întâi în pădure, apoi să se strecoare prin codri până la Białowicża. Mi se taie răsuflarea!</p>
                  <p rend="justify">Îi întrerupse trimisul lui Sapieha, care le aduse lui Wołodyjowski şi lui Kmicic câte o hârtie împăturită în patru. Când o desfăcu pe a lui, Wołodyjowski zise:</p>
                  <p rend="justify">—  Poruncă să ne ocupăm locurile pentru atacul de mâine.</p>
                  <p rend="justify">—  Auziţi mugetul bombardelor? întrebă Zagłoba.</p>
                  <p rend="justify">—  Ehei, mâine, mâine!</p>
                  <p rend="justify">—  Of, ce căldură! se văietă Zagłoba. Ziua nu e bună pentru năvală. Să le ia dracul de călduri. Maica Domnului. cu toată căldura, mâine o să se răcească destul de mulţi, dar nu dintre aceia care se încredinţează pazei tale, Ocrotitoare a noastră. Da' ce mai grohăie tunurile astea! Sunt prea bătrân pentru atacul zidurilor. la câmp deschis e altceva.</p>
                  <p rend="justify">Deodată, în uşă se ivi un nou trimis.</p>
                  <p rend="justify">—  Jupân Zagłoba se află aici? întrebă.</p>
                  <p rend="justify">—  Iată-mă!</p>
                  <p rend="justify">—  Din porunca regelui, domnia ta vei rămâne mâine alături de măria sa.</p>
                  <p rend="justify">—  Aha, vor să mă ferească de atac, fiindcă ştiu că s bătrânul va porni cel dintâi, când va auzi trâmbiţele sunând. E un stăpân bun, cu ţinere de minte, n-aş vrea să-l îngrijorez, dar nu ştiu dacă mă voi putea ţine în frâu. La o adică, nu mai ţin cont de nimic şi dau buzna înainte. Aşa mi-e firea! E un stăpân bun! Goarnele vestesc că fiecare trebuie să se ducă la locul lui. Ei, mâine, mâine! Va avea de lucru şi sfântul Petru; trebuie să pregătească şi el cărţuliile. Până şi în iad au pus căldările cu smoală proaspătă pe foc pentru scalda suedezilor. Of, mâine!</p>
               </div>
               <div type="div3">
                  <head>Capitolul XIV.</head>
                  <p rend="justify">La 1 iulie, între Powązki şi aşezarea numită mai târziu Marymont, se ţinu o slujbă pe care o ascultară cu răsuflarea tăiată zece mii de oameni din trupele regulate. Regele jură că dacă va birui, va înălţa o biserică Sfintei Fecioare. Urmându-i pilda, făgăduiră prin jurământ, fiecare după puterile sale, dregătorii, hatmanii, cavalerii şi până şi oştenii de rând, deoarece acea zi avea să fie ziua asaltului hotărâtor.</p>
                  <p rend="justify">După liturghie, toate căpeteniile plecară la locurile lor. Jupân Sapieha se afla în faţa bisericii Sfântului Duh, care pe atunci era dincolo de ziduri, dar pentru că era un punct însemnat, fusese întărită cum se cuvine de suedezi. Jupân Czarniecki trebuia să atace casa celor din Gdańsk, deoarece peretele din spate al clădirii era o parte din zidul de apărare, pe care străpungându-l putea să pătrundă în oraş. Piotr Opaliński, voievodul de Podlasie, avea să dea năvală cu cei din Wielkopolska şi din Mazowsze dinspre Krakowskie şi Vistula. Polcurile regale stau înaintea porţii Nowomiejska. Oştenii erau atât de mulţi, încât aproape că n-aveau cum să înainteze toţi spre ziduri; toată întinderea, satele din preajma oraşului şi luncile oable erau năpădite de marea de oameni, dincolo de care albeau corturile, iar înapoia lor carele până hăt, departe; privirea se pierdea în zarea cenuşie, neputând să cuprindă întregul furnicar.</p>
                  <p rend="justify">Pâlcurile aşteptau pregătite cu armele îndreptate înainte şi cu piciorul încordat pentru fugă, gata în orice clipă să se repeadă spre spărturile făcute de tunurile cele mari, îndeosebi de bombardele aduse de Zamoyski. Mugetul tunurilor nu contenise deloc, dar asaltul întârzia numai pentru că se aştepta ultimul răspuns al lui Wittemberg la scrisoarea pe care i-o trimisese marele cancelar Koryciński. Dar aproape de amiază, după ce o căpetenie aduse răspunsul asediatorilor, care refuzau să se supună, în jurul oraşului răsunară trâmbiţele şi atacul începu.</p>
                  <p rend="justify">Oştile coroanei, conduse de hatman, ale lui Czarniecki, polcurile regale şi pedestrimea lui jupân Zamoyski, lituanienii lui Sapieha şi pâlcurile de şleahtici se năpustiră ca un talaz asupra zidurilor. Iar de pe ziduri înfloriră spre ei fâşii de fum alburiu şi jerbe de flăcări tunurile mari, hacoviţele{13}, tunurile orgă{14} şi muschetele bubuiră toate odată, cutremurând pământul din temelii. Ghiulelele amestecau mulţimea de oameni, scormoneau adâncimea, dar luptătorii alergau înainte şi se căţărau spre fortăreaţă, neţinând seama de foc şi moarte. Norii de fum acoperiră soarele.</p>
                  <p rend="justify">Atacau cu toţii îndârjiţi locurile mai apropiate; hatmanii poarta Nowomiejska, Czarniecki casa celor din Gdańsk, jupân Sapieha cu lituanienii biserica Sfântului Duh, iar mazurienii şi cei din Wielkopolska-Krakowskie Przedmieście dinspre Vistula.</p>
                  <p rend="justify">Cei din urmă aveau de învins cele mai mari greutăţi, fiindcă toate palatele şi casele de pe Krakowskie Przedmieście erau prefăcute în fortăreţe. Dar în acea zi mazurienii erau atât de înverşunaţi, încât nimic nu era în stare să le oprească iureşul. Cucereau casă după casă, palat după palat, se băteau la ferestre şi la uşi, spârcuindu-i pe cei dinăuntru.</p>
                  <p rend="justify">După cucerirea unei clădiri, înainte ca sângele să li se usuce pe mâini şi pe faţă, se aruncau asupra alteia şi lupta piept la piept se încingea din nou, apoi iarăşi alergau mai departe. Oştenii de elită se luau la întrecere cu şleahticii, iar aceştia cu pedestraşii. Primiseră poruncă să ţină în faţă snopi de grâu necopt, care să-i apere de plumbi, dar în focul luptei aruncau tot ce-i încurca şi alergau cu pieptul descoperit. Suedezii fură nimiciţi până la unul în clădirile mai mici, în grajdurile magnaţilor şi prin grădinile care coborau spre Vistula. Nu departe de palatul Kazanowski, pedestrimea încercă să oprească năvala şi, ajutată de pe zidurile palatului, din biserică şi clopotniţa bernardinilor, care alcătuiau parcă o fortăreaţă puternică, îi primi pe atacatori cu un foc îndrăcit.</p>
                  <p rend="justify">Dar grindina de plumb nu-i opri nici o clipă şi şleahticii, strigând „mazurienii înving!” se năpustiră cu săbiile în mijlocul pătratului vrăjmaş; în urma lor se repeziră pedestraşii regali şi slujitorii înarmaţi cu reteveie, baltage şi securi. Pătratul se sfărâmă într-o clipită şi începu măcelul. Potrivnicii se amestecară unii cu alţii, alcătuind parcă un ghem uriaş care se răsucea, se frământa şi se rostogolea în propriul sânge între palatul Kazanowski, casa lui Radziejowski şi poarta Cracoviei.</p>
                  <p rend="justify">Dinspre Krakowskie Przedmieście soseau însă ca un râu înspumat alte cete de luptători dornici de sânge. În cele din urmă, pedestrimea suedeză fu zdrobită şi începu acel atac faimos asupra palatului Kazanowski şi în acelaşi timp asupra bisericii bernardinilor, care avea să hotărască soarta bătăliei.</p>
                  <p rend="justify">Jupân Zagłoba luă şi el parte, fiindcă greşise ieri, socotind că regele îl chema numai să-i ţină tovărăşie. Dimpotrivă, i se încredinţa, ca unui războinic vestit şi încercat, conducerea slujitorilor, a oştenilor regali şi a şleahticilor care aveau să atace din această parte. Jupân Zagłoba vroia într-adevăr să meargă cu ei în urmă, mulţumindu-se să ocupe palatele cucerite mai înainte, dar când, de la început întrecându-se unii pe alţii, se învălmăşiră cu totul, şuvoiul omenesc îl luă şi pe el. Cu toate că firea îl înzestrase cu multă prevedere şi prefera, atunci când era cu putinţă, să nu-şi pună viaţa în primejdie, se lăsă dus de val; în atâtea bătălii şi măceluri cumplite se obişnuise ca la nevoie să lupte cot la cot cu ceilalţi, ba chiar mai bine, întrucât în inima-i bărbată deznădejdea se împreuna cu turbarea.</p>
                  <p rend="justify">Aşa şi acum se pomeni la poarta palatului Kazanowski sau mai degrabă în iadul care clocotea înfricoşător înaintea acelei porţi, în mijlocul încleştării, în căldură, înghesuială şi grindină de plumbi, în foc şi fum, gemete şi strigăte omeneşti. Mii de securi, baltage şi suliţe izbeau în poartă; mii de umeri se opinteau şi o zgâlţâiau cu înverşunare; unii se prăbuşeau ca loviţi de trăsnet, alţii se îmbulzeau în locul lor, călcau peste trupurile căzute şi împingeau înainte, căutându-şi parcă înadins moartea. Nimeni nu mai văzuse vreodată şi nu-şi amintea o apărare mai îndărătnică, dar nici un atac atât de îndârjit. De la etajele de sus se revărsa asupra porţii o ploaie de plumbi, se turna smoală, dar cei care se aflau în foc, împinşi de afară, nu mai puteau da înapoi chiar dacă vroiau. Câte unii, uzi de sudoare şi negri de pulbere, cu dinţii încleştaţi şi privirea sălbatică, loveau în canaturi cu grinzi uriaşe pe care în vremuri de linişte abia le-ar fi ridicat doi-trei bărbaţi puternici. Înflăcărarea întreia puterile. Atacau în acelaşi timp toate ferestrele, la etajele de sus rezemau scări, se tăiau grilajele din zid. Iar dincolo de grilaje, la ferestre, în spărturile zidurilor pândeau ţevile muschetelor, care nu încetau nici o clipă să fumege. Era atâta fum şi atâta praf, încât deşi soarele lumina pe cer, atacatorii abia se puteau recunoaşte unii pe alţii. Cu toate acestea, nu părăseau lupta, din contră, urcau scările şi izbeau în poartă cu şi mai multă înverşunare, mai ales că larma de la biserica bernardinilor vestea că alte cete se băteau acolo cu tot atâta înflăcărare.</p>
                  <p rend="justify">Deodată, Zagłoba strigă cu un glas atât de puternic, încât îl auziră cu toţii, cu toată vânzoleala şi zgomotul împuşcăturilor:</p>
                  <p rend="justify">—  Un săculeţ de pulbere sub poartă!</p>
                  <p rend="justify">I  se aduse într-o clipită, iar el porunci să se sape o gaură îngustă lângă balamale, atât de îngustă, încât să încapă numai săculeţul. După ce-l băgă înăuntru, jupân Zagłoba aprinse el însuşi sfoara cu pucioasă, apoi porunci:</p>
                  <p rend="justify">—  Daţi-vă la o parte! Lipiţi-vă de ziduri!</p>
                  <p rend="justify">Cei care se aflau mai aproape fugiră în amândouă părţile spre cei care puneau scările la ferestrele mai depărtate şi urmă o clipă de aşteptare.</p>
                  <p rend="justify">Un trosnet uriaş cutremură văzduhul şi trâmbe noi de fum ţâşniră în sus. Jupân Zagłoba se repezi iarăşi eu oamenii săi. Explozia nu mărunţise canaturile, dar rupsese, balamalele din partea dreaptă, frânsese câteva grinzi groase, slăbite de securi, îndoise drugul şi împinsese jumătatea de jos spre tindă, formând o deschizătură prin care se putea strecura cu uşurinţă un om oricât de spătos.</p>
                  <p rend="justify">Parii ascuţiţi, topoarele şi securile începură îndată să izbească cu furie în canatul şubrezit; sute de umeri se opintiră, se auzi un trosnet ascuţit şi o parte din poartă se nărui, descoperind adâncul întunecos al tinzii.</p>
                  <p rend="justify">Din acea mohoreală porniră numaidecât împuşcături de muschetă, dar râul de oameni se năpusti prin deschizătură într-un iureş năprasnic; palatul era cucerit.</p>
                  <p rend="justify">În acelaşi timp, atacatorii pătrunseră şi prin ferestre şi începu o luptă înfricoşătoare piept la piept înăuntrul clădirii. Se cucerea încăpere după încăpere, un coridor după altul, etaj după etaj. Zidurile erau crăpate dinainte şt atât de slăbite, încât în câteva odăi tavanele se prăbuşiră cu zgomot, acoperind sub dărâmături pe polonezi şi suedezi) laolaltă. Dar mazurienii înaintau ca pârjolul, pătrundeau peste tot, lovind cu săbiile, tăind şi împungând. Nici unul dintre suedezi nu cerea îndurare şi nici unul nu era iertat. În câteva coridoare şi locuri de trecere, trupurile celor căzuţi astupau drumul şi suedezii se adăposteau înapoia lor ca după nişte parapete, dar năvălitorii le trăgeau de păr şi de picioare, aruncându-le pe fereastră. Sângele curgea pâraie pe scări. Cete de suedezi se mai apărau, ici şi colo, prijonind cu braţele amorţite loviturile atacatorilor. Aveau feţele pline de sânge, ochii li se înceţoşau, mulţi cădeau în genunchi, dar nu încetau lupta; îmbulziţi din toate părţile, înăbuşiţi de mulţimea potrivnicilor, scandinavii mureau în tăcere, ca nişte oşteni vrednici de faima lor. Chipurile de piatră ale zeităţilor şi ale eroilor antici. Împroşcate de sânge, priveau cu ochii reci la acest prăpăd.</p>
                  <p rend="justify">În vreme ce Roch Kowalski lăţea urgia la etajele de sus, jupân Zagłoba se năpusti cu cetele sale pe terase si, tăind pedestraşii care se apărau acolo, intră în acele grădini minunate, cunoscute în Europa întreagă. Copacii fuseseră retezaţi, plantele târâtoare distruse de ghiulelele poloneze, fântânile sfărâmate, pământul scurmat de grenade, într-un cuvânt, pretutindeni se vedeau urmele pustiirii şi ale nimicirii, cu toate că suedezii mi jefuiseră nimic, gândindu-se la Radziejowski. Se încinse şi aici o luptă, pe viaţă şi pe moarte, dar nu dură multă vreme, pentru că împotrivirea suedezilor slăbi curând. După ce fură ucişi până la cel din urmă sub conducerea lui Jupân Zagłoba, oştenii se răspândiră prin grădini şi prin încăperile palatului după pradă.</p>
                  <p rend="justify">Iar jupân Zagłoba se duse la marginea grădinii, într-un loc unde zidul împrejmuitor forma un „pinten” puternic şi unde nu ajungea soarele. Oşteanul vroia să se odihnească puţin şi să-şi şteargă fruntea de sudoare. Deodată, văzu nişte monstra ciudaţi care-l priveau duşmănos din cuşca zăbrelită.</p>
                  <p rend="justify">Cuşca era aşezată în colţul zidului, aşa că ghiulelele care cădeau de afară nu ajungeau până la ea. Uşa era la perete, dar fiinţele acelea ogârjite şi hidoase nici nu se gândeau să se folosească de acest prilej; dimpotrivă, înfricoşate pesemne de larmă, de şuieratul plumbilor şi de măcelul la care priviseră, se ghemuiseră într-un colţ şi se acoperiseră cu paie, vestindu-şi spaima doar prin mârâituri.</p>
                  <p rend="justify">—  Să fie simiae{15} sau niscaiva diavoli? Se întrebă Jupân Zagłoba.</p>
                  <p rend="justify">Îl cuprinse mânia deodată, curajul îi crescu şi se repezi cu sabia ridicată în cuşcă.</p>
                  <p rend="justify">După prima lovitură de paloş se iscă o zarvă grozavă. Maimuţele cu care suedezii se purtau bine şi pe care le hrăneau din porţiile proprii, fiindcă le plăceau giumbuşlucurile lor, înnebuniră de spaimă şi, pentru că jupân Zagłoba astupa ieşirea, începură să se înalţe în sărituri uriaşe prin cuşcă, să se agate de pereţi şi de tavan, să ţipe şi să scrâşnească din măsele. În cele din urmă, una din ele, înfricoşată, sări pe grumazul lui jupân Zagłoba şi, apucându-l de cap, se lipi de el cu toată puterea. Alta i se agăţă de braţul drept, a treia îl apucă de gât din faţă, iar a patra se prinse de mânecile înnodate la spate ale contăşului. Sugrumat şi năduşit, se zbătea în zadar, lovind orbeşte înapoi; în curând i se tăie răsuflarea, ochii îi ieşiră din orbite şi-începu să strige deznădăjduit:</p>
                  <p rend="justify">—  Ajutor, domniile voastre!</p>
                  <p rend="justify">Ţipetele atraseră zece-cincisprezece oşteni care, neînţelegând ce se petrece, îi alergară în ajutor cu săbiile aburind de sânge, dar se opriră deodată uluiţi, se uitară unii la alţii şi, parcă sub înrâurirea unei vrăji, izbucniră în hohote de râs. Sosiră şi alţii în goană, o ceată întreagă, dar îi prinse râsul şi pe ei. Se împleticeau de parcă erau beţi, îşi puneau mâinile în şolduri, feţele mânjite de sânge se schimonoseau spasmodic şi cu cât jupân Zagłoba se zbătea mai mult, cu atât privitorii hohoteau mai cu poftă. Abia Roch Kowalski veni în fugă de sus şi, îmbrâncind mulţimea, îşi slobozi unchiul din îmbrăţişarea maimuţelor.</p>
                  <p rend="justify">—  Mişeilor! strigă jupân Zagłoba gâfâind. Râdeţi când vedeţi un catolic asuprit de monştri africani? Trăsni-v-ar, să vă trăsnească! Dacă nu eram eu, izbeaţi şi acum cu capetele în poartă, că de altceva nici nu sunteţi buni! Nu sunteţi vrednici nici măcar de maimuţele astea! Trăsni-v-ar!</p>
                  <p rend="justify">—  Ba pe tine să te trăsnească, rege al maimuţelor! strigă un oştean din apropiere.</p>
                  <p rend="justify">—  Simiarum destructor! strigă al doilea.</p>
                  <p rend="justify">—  Victor! adăugă al treilea.</p>
                  <p rend="justify">—  Da' de unde victor, poate victus.</p>
                  <p rend="justify">Roch veni iarăşi în ajutorul unchiului şi îl lovi cu pumnul în piept pe oşteanul cel mai apropiat care căzu slobozind sânge pe gură. Ceilalţi dădură înapoi în faţa bărbatului mânios, câţiva puseră mâna pe săbii, dar gâlceava fu întreruptă de ţipetele şi împuşcăturile care se auzeau dinspre mânăstirea bernardinilor. Se vede că acolo încleştarea continua cu toată puterea şi, judecând după răpăitul muschetelor, suedezii n-aveau de gând să se supună.</p>
                  <p rend="justify">—  Săriţi în ajutorul celor care atacă biserica! La biserică, la biserică! strigă Zagłoba.</p>
                  <p rend="justify">Şi se repezi la etajele de sus ale palatului, deoarece de acolo, de la aripa dreaptă, se vedea mânăstirea care părea cuprinsă de flăcăii. Cetele atacatorilor se frământau zadarnic în faţa clădirii, neputând să pătrundă înăuntru şi pierind fără folos sub focul încrucişat al vrăjmaşului, care trăgea dinspre poarta Cracoviei.</p>
                  <p rend="justify">—  Aduceţi tunurile la ferestre! porunci Zagłoba. Tunuri mai mici şi mai mari erau destule în palatul Kazanowski aşa că le aşezară numaidecât la ferestre; din scândurile rupte şi postamentele statuilor înălţată afete şi după o jumătate de ceas zece-cincisprezece guri de foc se îndreptară din ferestrele pustii spre biserică.</p>
                  <p rend="justify">—  Roch! spuse jupân Zagłoba întărâtat. Trebuie să făptuiesc vreo ispravă mai acătării, că altfel s-a zis cu faima mea! Din pricina maimuţelor, lovi-le-ar ciuma! voi ajunge de râsul întregii oştiri şi, cu toate că nici mie nu mi-e limba ţeapănă, nu pot să mă pun cu toţi. Trebuie să spăl ruşinea, altminteri voi ajunge de pomină în toată Republica noastră ca rege al maimuţelor!</p>
                  <p rend="justify">—  Unchiul trebuie să spele ruşinea! repetă Roch cu glas tunător.</p>
                  <p rend="justify">—  Cel mai bun mijloc ar fi ca, aşa cum am cucerit palatul Kazanowski. să cuteze careva să spună că nu l-am luat eu!</p>
                  <p rend="justify">—  Să cuteze careva să spună că nu unchiul! repetă Roch.</p>
                  <p rend="justify">—  Să cuceresc şi biserica bernardinilor, aşa să-mi ajute Dumnezeu, amin! sfârşi Zagłoba.</p>
                  <p rend="justify">Apoi se întoarse spre slujitorii săi care se aflau lângă tunuri.</p>
                  <p rend="justify">—  Foc!</p>
                  <p rend="justify">Suedezii care se apărau cu deznădejde în biserică se înspăimântară când simţiră că tot peretele dintr-o parte se cutremură. Peste cei care stăteau la ferestre, lângă deschizăturile tăiate în zid, pe colţurile cornişelor dinăuntru şi la găurile porumbeilor, prin care trăgeau în atacatori, începură să cadă cărămizi şi bucăţi de tencuială. În sfântul lăcaş se ridicară nori de praf care, amestecându-se cu fumul, înăbuşea pe luptătorii osteniţi. Nu se mai vedea om cu om, iar strigătele „Ne înăbuşim, ne înăbuşim!” sporeau şi mai mult înfricoşarea. Şi biserica se clatină, zidul trosneşte; căderea cărămizilor, zgomotul plumbilor care intră pe ferestre, bufnetul zăbrelelor de plumb căzând pe lespezi, căldura şi mirosul oamenilor prefac adăpostul Domnului într-un iad pământesc Oştenii înspăimântaţi fug de la poartă şi de la ferestre. Panica se preschimbă în nebunie. Glasuri ascuţite strigă din nou: „Ne înăbuşim! Aer! Apă!” Sute de gâtlejuri încep să ţipe:</p>
                  <p rend="justify">—  Flamura albă, flamura albă!</p>
                  <p rend="justify">Căpetenia, Erskin, o înşfacă el însuşi, ca s-o atârne afară, dar poarta se prăbuşeşte deodată, lavina năvălitorilor se năpusteşte ca o urdie de diavoli şi hăcuiala începe. În biserică se aşterne dintr-odată liniştea, se aude numai gâfâitul de fiară al luptătorilor, scrâşnetul fierului lovit de os ori de lespezile de piatră, gemete şi gâlgâitul sângelui. Câte un glas în care nu mai e nimic omenesc strigă uneori: „Pardon! pardon!” După un ceas de luptă, în clopotniţă începe să bată clopotul, şi bate, bate de izbândă pentru mazurieni şi de îngropăciune pentru suedezi.</p>
                  <p rend="justify">Palatul Kazanowski, mânăstirea şi clopotniţa sunt cucerite, însuşi Piotr Opaliński, voievodul de Podlasie, se arată călare înaintea palatului printre mulţimile însângerate.</p>
                  <p rend="justify">—  Cine a venit în ajutorul vostru de la palat? strigă, vrând să acopere larma şi urletele oamenilor.</p>
                  <p rend="justify">—  Acela care a cucerit palatul! răspunde un bărbat puternic, ivindu-se pe neaşteptate înaintea voievodului. Eu!</p>
                  <p rend="justify">—  Care îţi este numele, domnia ta?</p>
                  <p rend="justify">—  Zagłoba.</p>
                  <p rend="justify">—  Vivat Zagłoba! răcnesc mii de glasuri.</p>
                  <p rend="justify">Dar înfricoşătorul Zagłoba arată cu vârful încovoiat al săbiei spre poartă.</p>
                  <p rend="justify">—  Asta nu-i de-ajuns! strigă. Acolo, la poarta cetăţii îndreptaţi tunurile spre ziduri şi spre poartă, iar noi, înainte, după mine!</p>
                  <p rend="justify">Mulţimile furioase năvălesc spre poartă, dar minune! Focul suedezilor, în loc să se înteţească, slăbeşte deodată.</p>
                  <p rend="justify">În acelaşi timp, un glas puternic răsună pe neaşteptate din vârful clopotniţei:</p>
                  <p rend="justify">—  Jupân Czarniecki a pătruns în oraş! Văd steagurile noastre!</p>
                  <p rend="justify">Focul suedezilor slăbeşte din ce în ce mai mult.</p>
                  <p rend="justify">—  Staţi! Staţi! porunceşte voievodul.</p>
                  <p rend="justify">Dar mulţimea nu-l aude şi aleargă orbeşte. Deodată, o flamură albă se arată la poarta Cracoviei.</p>
                  <p rend="justify">Într-adevăr, străpungând casa celor din Gdańsk, Czarniecki se năpustise ca un uragan în incinta fortăreţei, iar după ce fusese cucerit şi palatul Daniłłowicz, după ce o clipă mai târziu steagurile lituaniene apărură pe ziduri dinspre biserica Sfântului Duh, Wittemberg socoti că nu mai avea rost să se împotrivească. Suedezii mai puteau într-adevăr să se apere în clădirile arătoase din Oraşul Vechi şi din cel Nou, dar şi târgoveţii puseseră mâna pe arme, aşa că apărarea s-ar fi sfârşit cu măcelărirea suedezilor care nu mai sperau să învingă.</p>
                  <p rend="justify">Aşadar, trâmbiţaşii începură să sune pe ziduri şi să fluture flamurile albe. Văzând aceasta, căpeteniile poloneze opriră atacul, apoi ghinărarul Loewenhaupt, însoţit de câţiva polcovnici, ieşi pe poarta Nowomiejska şi goni ca vântul spre rege.</p>
                  <p rend="justify">Jan Kazimierz avea oraşul în mână, dar bunul stăpân dorea să pună capăt vărsării de sânge creştinesc, astfel că rămase la condiţiile de supunere pe care i le pusese mai înainte lui Wittemberg. Oraşul avea să fie predat odată cu toate prăzile adunate în el. Fiecărui suedez îi era îngăduit să aibă la el numai ce adusese din Suedia. Garnizoana cu toţi ghinărarii avea dreptul să iasă cu armele în mână din oraş, luându-şi bolnavii, răniţii şi cele câteva zeci de jupânese suedeze care se aflau la Varşovia. Polonezii care luptaseră alături de suedezi fură iertaţi, având în vedere că n-o făcuseră de bunăvoie, afară de Bogusław Radziwiłł. Wittemberg consimţi destul de uşor, mai ales că prinţul se afla atunci cu Duglas la Bug.</p>
                  <p rend="justify">Înţelegerea fu iscălită numaidecât. Toate clopotele bisericilor începură să vestească locuitorilor şi lumii că oraşul de scaun se află iarăşi în puterea stăpânului legiuit. Un ceas mai târziu, gloatele săracilor se revărsau peste valul de apărare, căutând milă şi pâine în tabăra polonă, deoarece toţi, afară de suedezi, răbdaseră de foame în oraş. Regele porunci să li se dea ce se putea şi plecă să vadă ieşirea garnizoanei suedeze.</p>
                  <p rend="justify">Era înconjurat de o suită atât de strălucitoare de clerici şi mireni, de lua ochii celor din jur. Aproape toată oştirea, aşadar polcurile coroanei, conduse de hatmani, şi ale lui Czarniecki, steagurile lituaniene cu Sapieha, mulţimea fără număr a şleahticilor şi slujitorii, se adunase în jurul regelui, curioşi cu toţii să-i vadă pe aceşti suedezi cu care luptaseră pe viaţă şi pe moarte doar cu câteva ceasuri înainte. Din clipa iscălirii înţelegerii, la toate porţile se aflau împuterniciţii polonezi care aveau să vegheze ca suedezii să nu ducă niscaiva prăzi cu ei. Alţii luau în primire prăzile în oraş.</p>
                  <p rend="justify">Ieşi mai întâi călărimea, nu prea multă, mai ales că cea a lui Bogusław nu avea dreptul să plece; în urma ei venea artileria de câmp cu tunurile uşoare, întrucât cele grele aveau să fie predate polonezilor. Ostenii mergeau pe lângă tunuri cu fitilurile aprinse. Deasupra lor fluturau flamurile desfăşurate care înaintea regelui Poloniei, pribeag până nu demult, se aplecară în somn de cinstire. Tunarii păşeau semeţi, privind în ochii cavalerilor polonezi, de parcă vroiau să spună: „O să ne mai întâlnim!” Iar polonezii îşi băteau joc de înfăţişarea lor trufaşă şi de înflăcărarea neştirbită de înfrângere. După ei se iviră carele cu căpetenii şi răniţi. În cel din frunte zăcea Benedykt Oxenstierna, cancelarul, înaintea căruia regele porunci pedestrimii să prezinte armele, vrând să arate că ştie să preţuiască virtutea, fie şi a vrăjmaşului.</p>
                  <p rend="justify">După aceea, în duruitul tobelor şi tot cu flamurile desfăşurate, ieşiră pătratele neîntrecutei pedestrimi suedeze, semănând, după spusele lui Subaghazi, cu nişte cetăţi umblătoare. Se arătă apoi un alai falnic de raitieri îmbrăcaţi în armuri din cap până în picioare, cu flamura albastră pe care era cusut un leu auriu. Raitierii înconjurau căpeteniile. La vederea lor, un murmur străbătu mulţimea.</p>
                  <p rend="justify">—  Vine Wittemberg! Wittemberg!</p>
                  <p rend="justify">Era într-adevăr feldmareşalul, având alături pe Wranghel cel tânăr, Horn, Erskin, Loewenhaupt şi Forgell. Privirile cavalerilor polonezi se întoarseră cu lăcomie spre ei, căutând mai ales chipul lui Wittemberg. Faţa lui nu arăta însă un războinic atât de înfricoşător, cum era cu adevărat; era îmbătrânită, palidă şi scofâlcită de boală. Avea trăsături aspre, deasupra gurii purta o mustaţă mică şi rară cu sfârcurile răsucite în sus. Buzele strânse şi nasul lung şi ascuţit îl făceau să semene cu un zgârcit bătrân şi lacom. Îmbrăcat în haine de catifea neagră şi cu o pălărie neagră pe cap, arăta mai degrabă a doftor sau astrolog preaînvăţat şi numai lanţul de aur de la gât, steaua cu briliante de pe piept şi buzduganul de feldmareşal în mână îi trădau rangul de mare căpetenie.</p>
                  <p rend="justify">În timp ce trecea, se uita neliniştit la rege, la suita acestuia şi ia steagurile aşezate în formaţie, apoi privirea îi îmbrăţişa mulţimea nenumărată a şleahticilor şi un zâmbet batjocoritor îi flutura pe buzele palide.</p>
                  <p rend="justify">Murmurul mulţimii sporea tot mai mult şi cuvântul „Wittemberg! Wittemberg!” era pe toate buzele.</p>
                  <p rend="justify">Curând murmurul se prefăcu într-un mormăit surd, dar ameninţător, ca zgomotul mării înainte de furtună Din când în când, contenea şi atunci hăt! departe se auzea un glas care vorbea. Îi răspundeau altele, tot mai multe, şi răsunau tot mai puternic, lăţind ecouri ameninţătoare. Ai fi jurat că se apropie furtuna care va izbucni curând cu toată puterea.</p>
                  <p rend="justify">Dregătorii se speriară şi începură să se uite îngrijoraţi la rege.</p>
                  <p rend="justify">—  Ce este, ce înseamnă asta? întrebă Jan Kazimierz. Deodată, mormăitul crescu într-un tunet grozav, de parcă se încăierau toate trăsnetele de pe cer. Mulţimea fără număr a şleahticilor tălăzui ca un lan de grâu bătut de aripa uriaşă a uraganului. Pe neaşteptate, câteva zeci de mii de săbii străluciră în soare.</p>
                  <p rend="justify">—  Ce este, ce s-a întâmplat? întrebă regele a doua oară.</p>
                  <p rend="justify">Nu ştia nimeni ce să-i răspundă.</p>
                  <p rend="justify">Deodată, Wołodyjowski, care se afla nu prea departe, lângă jupân Sapieha, strigă:</p>
                  <p rend="justify">—  Ăsta e jupân Zagłoba!</p>
                  <p rend="justify">Wołodyjowski avea dreptate! Când se vestiră condiţiile supunerii şi ajunseră la urechea lui jupân Zagłoba, bătrânul şleahtic căzu pradă unei mânii atât de cumplite, încât o vreme nu mai putu scoate o vorbă. Venindu-şi în fire, se repezi printre şleahtici şi începu să-i aţâţe. Îl ascultau cu plăcere, fiindcă socoteau cu toţii că pentru atâta vitejie, trudă şi sânge vărsat sub zidurile Varşoviei li se cuvenea o răzbunare mai aspră. Cete învălmăşite de şleahtici plini de neastâmpăr îl înconjurară deci pe Zagłoba care arunca pumni întregi de tăciuni aprinşi peste pulbere, răscolind cu vorba pojarul ce înfierbânta capetele şi aşa cam ameţite după închinările obişnuite în urma oricărei biruinţe.</p>
                  <p rend="justify">—  Domniile voastre! le spunea Zagłoba. Braţele astea bătrâne trudesc de cincizeci de ani pentru ţară, cincizeci de ani am vărsat sângele duşmanilor la toate fruntariile Republicii, iar acum – am şi martori – tot ele au cucerit palatul Kazanowski şi biserica bernardinilor! Domniile voastre, când şi-au pierdut curajul suedezii, când au vrui să se supună? Oare nu atunci când am îndreptat noi tunurile de la bernardini spre Oraşul Vechi? Fraţilor, sângele nostru n-a fost cruţat, a fost risipit cu dărnicie, a fost cruţat, în schimb, sângele vrăjmaşului. Fraţilor, noi ne lăsăm averile şi slujitorii fără stăpân, nevestele fără bărbat, copiii fără tată. o, copiii mei, ce se petrece cu voi acum! şi venim aici cu pieptul descoperit împotriva tunurilor. Care-i răsplata noastră? Wittemberg pleacă slobod şi-l mai şi cinstesc pe deasupra. Călăul ţării noastre e lăsat să plece, pângăritorul credinţei şi vrăjmaşul încrâncenat al Sfintei Fecioare, pleacă cel care ne-a jefuit şi ne-a ars casele, ne-a ucis femeile şi copii, o, copiii mei, unde sunteţi voi acum! ne-a ruşinat clericii şi fecioarele închinate Domnului. Vai ţie, ţara mea, şleahtici, ruşine vouă, credinţă sfântă, eşti iarăşi încercată, vai vouă, biserici întinate, plângi şi suspină, Częstochowo! pentru că Wittemberg pleacă slobod şi se va întoarce în curând să ne stoarcă lacrimile şi sângele, să ucidă pe cei pe care nu i-a ucis, să ardă ce mai e de ars, să pângărească ce mai e de pângărit. Plângeţi voi. Polonie şi Lituanie, plângeţi voi, stărilor, aşa cum plâng şi eu, un biet oştean bătrân care, coborând spre mormânt, e nevoit să privească la suferinţa voastră. Vai ţie, Illium, oraş  al bătrânului Priam! Vai! Vai! Vai!</p>
                  <p rend="justify">Aşa vorbea jupân Zagłoba şi miile de oameni îl ascultau; mânia ridica părul vâlvoi în capul şleahticilor, iar ti îi dădea înainte, se văicărea şi îşi rupea hainele de pe el. descoperindu-şi pieptul. Se duse apoi şi printre oşteni care îi ascultară şi ei plângerile cu dragă inimă, deoarece înverşunarea tuturor împotriva lui Wittemberg era într-adevăr cumplită. Încăierarea ar fi izbucnit de la început, dar jupân Zagłoba o potoli, de teamă să nu fie prea devreme, căci atunci Wittemberg ar mai fi putut să scape, pe când dacă avea să răbufnească la ieşirea vrăjmaşului din oraş, aşadar când ajungea în văzul şleahticilor, aceştia aveau să-l ia în săbii înainte ca cineva să înţeleagă ce se petrece.</p>
                  <p rend="justify">Socotelile lui se adeveriră pe deplin. La vederea prigonitorului, nebunia cuprinse minţile şleahticilor chercheliţi şi furtuna se dezlănţui într-o clipită cu o putere înspăimântătoare. Patruzeci de mii de săbii luciră în soare, patruzeci de mii de gâtlejuri începură să răcnească: „Moarte lui Wittemberg!” „Aduceţi-l aici!” „Să-l hăcuim, să-l hăcuim!” Şleahticilor li se alăturară mulţimile de slujitori furioşi şi greu de stăpânit după vărsarea de sânge dinainte. Până şi steagurile oştirii regulate începură să murmure ameninţător împotriva asupritorului şi furtuna se rostogoli spre căpeteniile suedeze.</p>
                  <p rend="justify">În prima clipă, deşi înţeleseră dintr-odată despre ce e vorba, îşi pierdură cu toţii capul. „Ce-i de făcut?” se auziră glasuri în jurul regelui. „Isuse milostiv!” „Scăpaţi-i! Mai mare ruşinea să nu respectăm înţelegerea!”</p>
                  <p rend="justify">Deodată, mulţimile înfierbântate se reped printre steaguri, le îmbulzesc şi steagurile se amestecă, neputând stăvili iureşul. Împrejur se văd numai săbii, mii de săbii, iar sub ele chipuri învâlvorate guri care urlă; învălmăşeala, larma şi strigătele şleahticilor cresc cu o repeziciune uimitoare, în frunte zboară slujitorii şi tot felul de adunătură, semănând mai degrabă cu nişte fiare sau diavoli, decât cu oamenii.</p>
                  <p rend="justify">Wittemberg pricepe şi el ce se petrece. Sângele îi fugi din obraji, o sudoare deasă şi rece îi îmbrobonă fruntea într-o clipă şi – minune! feldmareşalul care mai înainte era gata să sfideze întreaga lume, biruitorul atâtor oştiri şi cuceritorul atâtor oraşe, oşteanul cu atâta experienţă, se înfricoşa atât de mult de gloatele care urlau, încât nu-şi mai dădu seamă ce face. Începu să tremure din tot trupul şi braţele îi căzură fără vlagă; gemea întruna, scuipatul i se scurgea pe lanţul de aur, iar buzduganul de mareşal îi scăpă din mână. În acest timp, vălmăşagul înspăimântător se apropia din ce în ce mai mult; făpturi cumplite alergau din toate părţile spre alaiul ghinărarilor, încă o clipă şi toţi aveau să fie spârcuiţi cu săbiile.</p>
                  <p rend="justify">Ceilalţi ghinărari traseră spadele, vrând să moară cu arma în mână, aşa cum le sta bine unor cavaleri, dar pe bătrânul prigonitor îl lăsară puterile şi ochii i se împăienjeniră.</p>
                  <p rend="justify">Atunci Wołodyjowski sări în ajutorul căpeteniilor. Steagul, pătrunzând ca un clin în galop, sparse gloatele cum sparge o corabie cu toate pânzele în vânt talazurile înfuriate ale mării. Ţipetele mulţimii strivite se amestecară cu strigătele laudanienilor, dar călăreţii ajunseră cei dinţii la alaiul suedezilor, înconjurându-l într-o clipă cu un zid de cai, piepturi şi săbii.</p>
                  <p rend="justify">—  La rege! porunci micul viteaz.</p>
                  <p rend="justify">Şi porniră. Gloatele îi împresurau din toate părţile, gemeau pe de lături şi în spate, fluturându-şi săbiile şi urlând din ce în ce mai cumplit, dar laudanienii împingeau înainte, lovind din când în când cu săbiile în amândouă părţile, asemenea mistreţilor înconjuraţi de haita de lupi.</p>
                  <p rend="justify">Deodată, Wojniłłowicz se repezi în ajutorul lui Wołodyjowski. urmat de Wiłczkowski cu steagul regelui şi cneazul Połubiński şi, apărându-se împreună, aduseră căpeteniile înaintea lui Jan Kazimierz.</p>
                  <p rend="justify">Dar frământarea, în loc să se potolească, sporea mereu. O vreme se părea că gloata dezlănţuită, neţinând seama de rege, vrea să pună mâna pe ghinărari. Wittemberg îşi veni în fire, dar frica nu-l părăsi nicidecum, astfel că sări de pe cal şi, aşa cum iepurele îmbulzit de câini ori de lupi se ascunde pe sub care, tot aşa şi el alergă, cu toată podagra, la picioarele regelui.</p>
                  <p rend="justify">Aici se prăbuşi în genunchi şi, apucându-i scara, începu să strige:</p>
                  <p rend="justify">—  Ajutor, stăpâne milostiv, ajutor! Ne-ai dat cuvântul de rege, ai iscălit înţelegerea, scapă-ne scapă-ne! îndură-te de noi! Nu-i lăsa să mă omoare!</p>
                  <p rend="justify">Când văzu atâta înjosire şi ruşine, regele îşi întoarse privirile cu scârbă şi spuse:</p>
                  <p rend="justify">—  Feldmareşale, linişteşte-te, domnia ta!</p>
                  <p rend="justify">Dar şi pe faţa lui se citea îngrijorarea, pentru că nu ştia ce să facă. Împrejur se adunau mulţimi tot mai mari şi se apropiau din ce în ce mai stăruitoare. E adevărat că steagurile aşteptau pregătite ca pentru luptă, iar pedestrimea lui Zamoyski alcătuia un pătrat ameninţător, dar care avea să fie sfârşitul?</p>
                  <p rend="justify">Regele se uită la Czarniecki, dar acesta îşi răsucea barba cu îndârjire, înfuriat de neascultarea şleahticilor.</p>
                  <p rend="justify">În acest timp, cancelarul Koryciński spuse:</p>
                  <p rend="justify">—  Măria ta, trebuie să respectăm înţelegerea.</p>
                  <p rend="justify">—  Aşa este! încuviinţă regele.</p>
                  <p rend="justify">Wittemberg, care se uita în ochii lor, răsuflă uşurat.</p>
                  <p rend="justify">—  Prealuminate stăpâne! strigă. M-am încrezut în cuvântul tău ca în Dumnezeu!</p>
                  <p rend="justify">La acestea, Potocki, bătrânul hatman al coroanei:</p>
                  <p rend="justify">—  Atunci domnia ta de ce ai călcat atâtea jurăminte, înţelegeri şi făgăduieli? De lupţi cu sabia, de-sabie vei pieri. Oare nu domnia ta ai pus mâna pe polcul regal al lui Wolf, nerespectând condiţiile supunerii?</p>
                  <p rend="justify">—  Nu eu am făcut asta, ci Miller! răspunse Wittemberg.</p>
                  <p rend="justify">Hatmanul îl privi cu dispreţ, apoi se întoarse spre rege:</p>
                  <p rend="justify">—  Stăpâne milostiv, nu spun asta ca să te îndemn să calci înţelegerea, căci vreau ca minciuna să rămână de partea lor.</p>
                  <p rend="justify">—  Atunci ce-i de făcut? întrebă regele.</p>
                  <p rend="justify">—  Dacă-l trimitem acum în ţinuturile prusiene, cincizeci de mii de şleahtici o să pornească după el şi o să-l ia în săbii înainte de a ajunge la Pułtusk. Numai dacă i-am da o întreagă oştire să-l păzească, iar asta n-o putem face. Îi auzi şi măria ta cum urlă. Re vera. Înverşunarea împotriva lui e îndreptăţită. Mai întâi trebuie să înlăturăm primejdia care-l paşte pe Wittemberg, iar de trimis o să-i trimitem mai târziu, când se va potoli tulburarea.</p>
                  <p rend="justify">—  Altfel nu poate fi! întări cancelarul Koryciński.</p>
                  <p rend="justify">—  Şi unde să-l ducem? Aici nu-l putem ţine, fiindcă, pe legea mea, e gata să izbucnească războiul între noi! adăugă voievodul rutean.</p>
                  <p rend="justify">Atunci intră în vorbă starostele de Kałuża, Sobiepan, şi ţuguindu-şi buzele, spuse cu nepăsarea-i de totdeauna:</p>
                  <p rend="justify">—  Stăpâne milostiv, ce-ar fi să-i duc la Zamość? Să stea acolo până când se limpezesc apele. Acolo n-am a mă teme de şleahtici. Ehei, n-au decât să încerce să mi-l ia!</p>
                  <p rend="justify">—  Dar pe drum cum ai să-l păzeşti, domnia ta? întrebă cancelarul.</p>
                  <p rend="justify">—  Ehei, mai am destui slujitori. La urma urmei, am pedestrimea şi tunurile. Să încerce numai să-l smulgă din mâinile lui Zamoyski şi vom vedea!</p>
                  <p rend="justify">Aici începu să se sumeţească, legănându-se în şa.</p>
                  <p rend="justify">—  N-avem altceva de făcut! spuse cancelarul.</p>
                  <p rend="justify">—  Nici eu nu văd ce-am mai putea face! adăugă jupân Lanekororiski.</p>
                  <p rend="justify">—  Atunci, jupâne staroste, poţi să-i iei! îi zise regele lui Zamoyski.</p>
                  <p rend="justify">Wittemberg însă, văzând că nimic nu-i mai ameninţă viaţa, socoti de cuviinţă să se împotrivească.</p>
                  <p rend="justify">—  La asta nu ne aşteptam! spuse.</p>
                  <p rend="justify">Îi răspunse jupân Potocki, arătându-i depărtarea cu mâna:</p>
                  <p rend="justify">—  Dacă-i aşa, pofteşte, domnia ta, poţi să pleci!</p>
                  <p rend="justify">Wittemberg tăcu.</p>
                  <p rend="justify">În acest timp, cancelarul repezi câteva zeci de polcovnici să vestească pe şleahticii răzvrătiţi că Wittemberg nu va pleca slobod, ci va fi trimis la Zamość. E adevărat că larma nu conteni numaidecât, dar ştirea îi mai linişti întrucâtva. Înainte de lăsarea întunericului, luarea-aminte se îndreptă în altă parte. Oştile începură să intre în cetate şi la vederea oraşului recucerit inimile tuturor se umplură de bucuria triumfului.</p>
                  <p rend="justify">Se bucura şi regele, dar gândul că nu putuse respecta întocmai condiţiile înţelegerii nu-i da pace, ca şi veşnica neascultare a şleahticilor.</p>
                  <p rend="justify">Czarniecki îşi rumega mânia.</p>
                  <p rend="justify">—  Cu asemenea oştire nu poţi fi sigur niciodată de ziua de mâine, îi spuse regelui. Câteodată luptă prost, altădată se bate vitejeşte, totul atârnă de un fir de păr, iar răzvrătirea poate izbucni din te miri ce.</p>
                  <p rend="justify">—  Să dea Dumnezeu să nu înceapă să se răspândească pe la casele lor, zise regele, pentru că avem încă nevoie de ei, deşi ei socotesc că nu mai e nimic de făcut.</p>
                  <p rend="justify">—  Vinovatul ar trebui răjghinat cu caii, oricare i-ar fi meritele! îşi urmă gândul Czarniecki.</p>
                  <p rend="justify">Se dădu poruncă aspră să fie căutat jupân Zagłoba, fiindcă nu mai era o taină pentru nimeni că el iscase răzmeriţa, dar jupân Zagłoba parcă intrase în pământ. Îl căutară în oraş şi în corturi, la convoiul de care şi chiar printre tătari, dar în zadar. Cu acest prilej, Tyzenhauz spuse că regele, totdeauna bun şi milostiv, îşi dorea din tot sufletul să nu fie găsit, plătind şi o slujbă în acest scop.</p>
                  <p rend="justify">O  săptămână mai târziu, după un prânz îmbelşugat, când inima monarhului tresaltă de bucurie, din gura lui Jan Kazimierz ieşiră asemenea vorbe:</p>
                  <p rend="justify">—  Spuneţi-i lui jupân Zagłoba să nu se mai ascundă, fiindcă ni s-a făcut dor de el şi de glumele lui.</p>
                  <p rend="justify">Iar când castelanul de Kiev îşi arătă nemulţumirea, regele adăugă:</p>
                  <p rend="justify">—  Dacă cineva din această Republică ar vrea să fie numai drept şi nu şi milostiv, acela ar trebui să aibă în piept doar un topor, nu şi o inimă. Aici e mai lesne decât oriunde să cazi în păcat, dar nicăieri îndreptarea nu urmează atât de repede.</p>
                  <p rend="justify">Spunând acestea, regele se gândea mai mult la Babinicz decât la Zagłoba, iar la Babinicz se gândea pentru că tânărul polcovnic îi căzuse la picioare cu o zi înainte, rugându-l să-l lase să plece în Lituania. Îi spusese că vrea să aţâţe flacăra războiului şi să-i hărţuiască pe suedezi, cum îl hărţuise odinioară pe Chowański. Or, cum regele tocmai vroia să trimită acolo un războinic încercat în luptele de hărţuială, îi îngăduise să plece, îi dăduse tot ce-i trebuia, îl binecuvântase şi-i urase ceva în şoaptă la ureche, după care tânărul îi căzuse cât era de lung la picioare.</p>
                  <p rend="justify">Apoi plecase fără întârziere spre răsărit. Subaghazi, înduioşat de un dar însemnat, îi mai dăduse încă cinci sute de tătari dobrogeni, aşa că acum avea o mie cinci sute de oameni buni, putere cu care putea să întreprindă câte ceva. Voinicul ardea de dorul luptei, al faptelor de vitejie, surâdea la gândul faimei cu care nădăjduia să se acopere; auzea cum Lituania întreagă îi rosteşte numele cu mândrie şi admiraţie. Auzea mai ales cum îl rosteşte o gură iubită şi simţea cum îi cresc aripi.</p>
                  <p rend="justify">Înainta cu grabă şi pentru că oriunde sosea, era cel dintâi care aducea vestea despre înfrângerea suedezilor şi cucerirea Varşoviei. Cucerirea Varşoviei! Peste tot, unde tropăiau copitele calului său, poporenii îl întâmpinau plângând pe drum, băteau clopotele pe la biserici şi se cânta Te Deum laudamus. Când mergea prin pădure şi pe câmpuri, pinii întunecaţi şi lanurile grâielor aurii, legănate de vânt, păreau că repetă fâşiind de bucurie:</p>
                  <p rend="justify">—  Suedezii au fost înfrânţi! Varşovia a fost cucerită! Varşovia a fost cucerită!</p>
               </div>
               <div type="div3">
                  <head>Capitolul XV.</head>
                  <p rend="justify">Deşi Ketling fusese foarte apropiat de prinţul Bogusław, nu le ştia nici el pe toate şi nu putea să-i povestească lui Kmicic tot ce se întâmplase la Taurogi, mai ales că îi căzuse şi lui dragă Billewiczówna.</p>
                  <p rend="justify">Pe de altă parte, Bogusław avea un alt om de încredere, pe Sakowicz, starostele de Oszmiana, şi numai acesta ştia cât de adânci erau simţămintele prinţului pentru frumoasa captivă şi ce mijloace folosea, ca să-i câştige inima şi să fie a lui.</p>
                  <p rend="justify">Dragostea aceasta era numai o dorinţă arzătoare, pentru că inima lui Bogusław nu era în stare de altceva, dar atât de cumplită, încât acest cavaler cu destulă experienţă în amoruri îşi pierduse capul. Deseori, când rămânea seara numai cu starostele de Oszmiana, Bogusław îşi smulgea părul din cap şi striga:</p>
                  <p rend="justify">—  Sakowicz, mă mistuie văpaia, mă prăpădesc! Şi Sakowicz îi găsea pe dată mijlocul potrivit:</p>
                  <p rend="justify">—  Cine vrea să culeagă mierea, îi spunea, trebuie să ameţească albinele. Păi, puţine hapuri are doftorul luminăţiei tale? Dacă-i spun astăzi o vorbă, mâine va fi post festum.</p>
                  <p rend="justify">Dar prinţul nu vroia să întrebuinţeze astfel de mijloace, şi asta din mai multe motive. Mai întâi pentru că într-o bună zi i se arătase în vis bătrânul polcovnic Billewicz, bunicul Oleńkăi, şi stând la capul patului, îl privise ameninţător până la primul cântat al cocoşilor. Bogusław nu uitase acest vis. Acest cavaler fără frică era atât de superstiţios, se temea atât de mult de vrăjitorii, de prevederile viselor şi de alte lucruri supranaturale, încât îl treceau fiorii când se gândea cât de înfricoşătoare avea să-i apară iarăşi vedenia, dacă asculta de sfatul Iui Sakowicz. Până şi starostele de Oszmiana, care nu prea credea în Dumnezeu, dar se temea şi el de vise şi farmece, începuse să stea în cumpănă.</p>
                  <p rend="justify">A  doua pricină a şovăielii lui Bogusław era că „moldoveanca se afla cu fiica vitregă la Taurogi. „Moldoveanca era soţia prinţului Janusz Radziwiłł. Această jupâneasă, venind dintr-o ţară în care obiceiurile sunt destul de slobode, nu se arăta prea aspră, ci dimpotrivă poate chiar prea îngăduitoare faţă de şotiile curtenilor şi ale jupâniţelor. Cu toate acestea, n-ar fi putut suferi ca sub ochii ei, omul care avea să fie bărbatul fiicei sale vitrege, să făptuiască o nelegiuire strigătoare la cer.</p>
                  <p rend="justify">Dar nici mai târziu când, ca urmare a îndemnurilor lui Sakowicz şi cu voia prinţului voievod de Wilno, „moldoveanca” plecă în Kurlandia cu principesa Januszówna, Bogusław nu îndrăzni să facă asemenea pas. Se temea de larma care s-ar fi iscat în toată Lituania. Billewiczii, oameni puternici, n-ar fi întârziat să-l cheme în judecată, iar legea pedepsea astfel de fapte cu pierderea averii, a cinstei şi a vieţii.</p>
                  <p rend="justify">Radziwiłłii erau într-adevăr destul de puternici şi puteau să calce legile în picioare, dar dacă biruinţa în război ar fi înclinat spre Jan Kazimierz, atunci şi aşa tânărul prinţ s-ar fi aflat la mare ananghie, lipsit de putere, prieteni şi sprijinitori. Şi nu era lesne de prevăzut cum avea să se sfârşească războiul, deoarece lui Kazimierz i se alăturau mereu forţe noi, în timp ce puterea lui Carol se împuţina tot mai mult; oamenii piereau şi banii se isprăveau.</p>
                  <p rend="justify">Prinţul Bogusław avea o fire viforoasă, dar era şi foarte priceput în treburile politiceşti şi ţinea întotdeauna seamă de împrejurări. Poftele îl mistuiau ca vâlvătaia, judecata îl îndemna să se stăpânească, spaima superstiţioasă îi încătuşa pornirile sângelui, era bolnav şi avea pe cap o sumedenie de treburi însemnate, de care atârna deseori soarta întregului război; toate aceste pricini îl chinuiau pe prinţ, istovindu-l.</p>
                  <p rend="justify">Cu toate acestea, nu se ştie care ar fi fost sfârşitul luptei, dacă n-ar fi fost la mijloc şi amorul propriu al lui Bogusław. Era un om care avea o foarte bună părere despre sine. Se socotea un cârmuitor neîntrecut, un mare conducător, un oştean mare şi un neînvins cuceritor de inimi. Să folosească forţa sau băuturile ameţitoare, el, care ducea cu sine un sipet plin cu scrisori de dragoste de la prinţesele străine? Oare nu erau de-ajuns averea şi titlurile lui, puterea lui care aproape că putea sta alături de aceea a unui rege, numele-i vestii, farmecul şi curtenia, ca să învingă o şlahciancă?</p>
                  <p rend="justify">Pe de altă parte, cu cât izbânda era mai mare, cu atât avea să sporească şi măsura plăcerii, atunci când împotrivirea jupâniţei va slăbi şi când singură, de bunăvoie, cu inima bătând ca a unei păsări speriate, cu chipul împurpurat şi cu ochii aburiţi de ceţuri, se va lăsa să cadă în braţele care se întindeau spre ea.</p>
                  <p rend="justify">Bogusław se înfiora la gândul acelei clipe pe care o dorea aproape tot atât de mult ca şi pe Oleńka. Se aştepta mereu că această vreme va veni, în cele din urmă, se mânia, îşi pierdea răbdarea, se amăgea singur, uneori i se părea că e foarte aproape, alteori dimpotrivă şi atunci striga că se chinuieşte, dar nu înceta să trudească.</p>
                  <p rend="justify">La început o înconjura pe jupâniţa cu o îngrijire plină de luare-aminte, ca să-i poată fi recunoscător şi să-l creadă bun, deoarece înţelegea că recunoştinţa şi prietenia sunt o flăcăruie caldă şi blândă pe care mai târziu va trebui doar s-o aţâţe, ca să se preschimbe într-o vâltoare puternică. Timpul petrecut împreună trebuia să se arate prielnic acestei prefaceri, de aceea Bogusław se dovedea foarte răbdător, nevrând să-i ştirbească încrederea şi s-o sperie.</p>
                  <p rend="justify">Nimic nu era zadarnic, fiecare privire, fiecare atingere de mână, fiecare cuvânt trebuia să fie ca picătura de apă ce scobeşte stânca. Tot ce făcea pentru Oleńka, se putea întemeia pe respectarea îndatoririlor de gazdă, pe acea simpatie nevinovată pe care o simte o fiinţă pentru semenii ei, dar toate erau făcute în aşa fel, încât să pară din dragoste. Hotarul era şters înadins şi nu prea limpede, pentru ca trecerea lui să devie cu timpul mai uşoară şi jupâniţa să se rătăcească printre aceste cărărui înşelătoare, unde orice lucru putea să însemne ceva ori, dimpotrivă, să nu aibă nici o însemnătate. Fireşte, jocul acesta nu se potrivea cu firea nestăpânită a lui Bogusław, se înfrâna totuşi, gândind că numai astfel îşi va atinge scopul. În acest timp, trăia plăcerea pe care o simte păianjenul când îşi ţese pânza, păsărarul când îşi întinde laţurile sau vânătorul care merge stăruitor pe urmele fiarei. Prinţul îşi admira propria putere de pătrundere, iscusinţa şi agerimea pe care le deprinsese la curtea din Franţa.</p>
                  <p rend="justify">Aşadar, se purta cu jupâniţă Alexandra, cum s-ar fi purtat cu o prinţesă de neam, dar iarăşi nu era lesne de ghicit dacă o făcea numai pentru ea sau era vorba de o curtenie înnăscută faţă de partea femeiască.</p>
                  <p rend="justify">Oleńka ajunsese, într-adevăr, persoana cea mai însemnată a tuturor întrecerilor şi jocurilor, a plimbărilor călare şi a vânătorilor, dar era în firea lucrurilor să se întâmple aşa; după plecarea prinţesei Januszowa în Kurlandia, printre femeile adunate la Taurogi, ea se bucura de cea mai mare trecere. O mulţime de jupânese se adăpostiseră în acest loc, care se afla lângă hotar, venind din toată Samogiţia sub ocrotirea prinţului, ca să scape de suedezi; toate recunoşteau întâietatea Billewiczównei care se trăgea din neamul cel mai ales. În vreme ce toată Republica era năpădită de sânge, aici ospeţele se ţineau lanţ, de parcă venise regele cu toţi curtenii şi jupâniţele să se odihnească şi să petreacă la ţară.</p>
                  <p rend="justify">Bogusław stăpânea ca un monarh absolut la Taurogi şi în ţinuturile prusiene învecinate ale electorului, în care era un oaspete prea cunoscut, aşa că poruncile lui erau ascultate cu sfinţenie. Pe baza chitanţelor, oraşele îi dădeau bani şi oştenii, şleahticii prusieni veneau în carete şi călare la ospeţele, căluşeii şi vânătorile lui. În cinstea jupâniţei sale, Bogusław reînvie întrecerile între cavaleri, care ieşiseră din obicei pe atunci.</p>
                  <p rend="justify">O  data luă şi el parte la turniruri, îmbrăcat într-o armură argintie şi încins cu o eşarfă albastră, pe care jupâniţă Alexandra fu nevoită să i-o lege cu mâna ei; doborî de pe cal patru dintre cavalerii prusieni de frunte, apoi pe Ketling şi pe Sakowicz, deşi cel din urmă avea o putere atât de uriaşă, încât oprea careta din goană, apucând-o de roată. Ce înflăcărare se iscă printre cei de faţă când, după aceea, cavalerul în armură argintie îngenunche înaintea jupâniţei sale şi primi din mâna ei cununa biruinţei. Strigătele răsunau asemenea bubuiturilor de tun, batistele fluturau, steagurile coborau în timp ce el îşi ridicase viziera şi privea cu ochii minunaţi la chipul împurpurat al jupâniţei, ducându-i mâna la gură.</p>
                  <p rend="justify">Altă dată, când un urs furios se încaieră cu câinii într-un ţarc şi îi ucise pe toţi, prinţul, îmbrăcat doar într-un uşor veşmânt spaniol, se repezi numai cu suliţa la el şi străpunse nu numai fiara dezlănţuită, ci şi pe trabantul care, văzând primejdia, îi sărise în ajutor.</p>
                  <p rend="justify">Jupâniţa Alexandra, nepoată de oştean, crescută în tradiţiile războaielor sângeroase şi ale respectului pentru vitejiile cavalereşti, nu putea să nu-l admire la vederea acestor isprăvi; fusese învăţată de mică să socotească vitejia aproape cea dintâi însuşire a bărbatului.</p>
                  <p rend="justify">Între timp, prinţul îi dădea în fiecare zi dovezi de curaj supraomenesc, şi totdeauna în cinstea ei. În laudele şi admiraţia neprecupeţită pentru prinţ, atât de mari, încât ar fi putut fi pe potriva unui zeu, oaspeţii se vedeau nevoiţi să rostească numele Oleńkăi alături de cel al lui Bogusław. El tăcea, dar privirile îi împărtăşeau ceea ce nu cutezau să-i spună buzele. Vraja o înconjura din toate părţile.</p>
                  <p rend="justify">Toate se potriveau în aşa fel, ca să-i apropie, să-i unească şi în acelaşi timp să-i despartă de mulţimea celorlalţi. Era greu să vorbeşti cu cineva despre el, fără să pomeneşti şi despre ea. Până şi gândurile Oleńkăi se îndreptau mereu cu o putere nestăpânită spre Bogusław. Fiecare clipă a zilei era menită să adâncească vraja.</p>
                  <p rend="justify">Seara, după turniruri, încăperile erau luminate cu lămpi de culori felurite ce aruncau străluciri tainice şi dulci, aduse parcă pe pământ de pe tărâmul viselor frumoase; aerul era plin de miresme orientale îmbătătoare, sunetele blânde ale harfelor nevăzute şi ale lăutelor mângâiau urechile, iar în aceste arome, lumini şi sunete se scălda el, admirat de toţi, ca un prinţ fermecat din basme, tânăr, frumos, viteaz, strălucind ca soarele de diamante şi îndrăgostit ca un păstor.</p>
                  <p rend="justify">Care jupâniţă se putea împotrivi acestui farmec, care dintre virtuoase n-ar fi fost cucerită de atâta vrajă? Or, trăind sub acelaşi acoperiş cu prinţul, nu-l putea ocoli: e adevărat că se afla în ospeţie fără voia ei, dar Bogusław îşi îndeplinea îndatoririle de gazdă ca un magnat. Ce-i drept, vrând să plece de la Kiejdany, nu şovăise să vie la Taurogi, tot aşa cum îl preferase pe cavalerul Bogusław, care înaintea ei se prefăcea credincios faţă de regele părăsit şi faţă de ţară, trădătorului Janusz. De aceea, la începutul şederii ei la Taurogi, Oleńka nutrise simţăminte de prietenie pentru tânărul prinţ şi, înţelegând repede cât de mult se străduia s-o câştige, se folosise nu o dată de înrâurirea ei, ca să facă bine oamenilor.</p>
                  <p rend="justify">În a treia lună de la venirea ei, un rotmistru de la tunuri, prieten cu Ketling, fu osândit de prinţ la moarte prin împuşcare; Billewiezówna, aflând de această întâmplare de la tânărul scoţian, îi luă apărarea.</p>
                  <p rend="justify">—  O zeiţă poate numai să poruncească, nu să se roage, îi răspunse Bogusław şi, rupând sentinţa de condamnare la moarte, i-o aruncase la picioare. Spune ce vrei, porunceşte! Sunt în stare să dau foc la Taurogi, ca să-ţi înflorească zâmbetul pe chip. Altă răsplată nu-mi doresc, decât să fii voioasă şi să uiţi de vechile necazuri.</p>
                  <p rend="justify">Dar Oleńka nu putea fi voioasă, ascunzând în inimă durerea, jalea şi dispreţul nemărginit pentru cel dintâi om pe care-l îndrăgise. În ochii ei jupân Andrzej era un nelegiuit mai rău decât un ucigaş de părinte. Acel Kmicic care făgăduise să-l vândă pe rege pentru bani, ca Iuda pe Christos, se urâţea tot mai mult în mintea ei, preschimbându-se cu vremea într-un monstru cu chip de om, într-o povară şi suferinţă fără margini. Nu-şi putea ierta că-l îndrăgise, dar în acelaşi timp nu putea să-l uite din pricina urii.</p>
                  <p rend="justify">Chinuită de asemenea simţăminte, îi era greu să se prefacă veselă, în schimb, îi era recunoscătoare prinţului, pentru că nu vroise să-l ajute pe Kmicic să făptuiască nelegiuirea, şi pentru tot ce făcea. Se mira doar că tânărul prinţ, un cavaler atât de plin de însuşiri alese, nu se grăbea să vie în ajutorul ţării, cu toate că nu vedea cu ochi buni uneltirile lui Janusz. Socotea totuşi că un cârmuitor ca el ştie ce face şi că este silit să se poarte astfel în treburile politiceşti pe care ea, cu mintea ei simplă de jupâniţă, nu le putea înţelege. Bogusław i se plângea de asemenea, lămurindu-şi desele plecări la Tylża, că nu mai poate de atâta osteneală, că este supărat de negocierile dintre Jan Kazimierz, Carol Gustav şi elector şi că se aşteaptă să scape ţara de la cumpănă.</p>
                  <p rend="justify">—  Nu fac asta pentru nu ştiu ce răsplată, pentru dregătorii, îi spunea, căci acum îl jertfesc până şi pe vărul Janusz, care mi-a fost ca un părinte, fiindcă nu ştiu dacă voi izbuti s-o înduplec pe regina îndârjită să-l ierte; nu fac decât ce-mi porunceşte Dumnezeu, cugetul şi dragoste de ţară.</p>
                  <p rend="justify">Când vorbea astfel, cu tristeţea întipărită pe faţa-i gingaşă şi cu ochii pironiţi în bagdadie, i se părea măreţ precum acei viteji din alte vremuri, despre care îi povestea bătrânul polcovnic Billewicz că citise în cărţile lui Cornelius. Şi inima i se umplea de admiraţie. Atunci când se chinuia din cale-afară, gândindu-se la Andrzej Kmicic, pe care-l ura, îi venea în minte Bogusław care o mângâia şi o întărea. Unul întruchipa pentru ea întunericul mohorât şi înfricoşător, iar celălalt lumina în care se cufundă bucuros orice suflet aflat în suferinţă. Spătarul de Rosienie şi tomnatica jupâniţa Kulwiec, care fusese adusă de la Wodokty, o împingeau şi ei la vale pe acest povârniş, cântând de dimineaţa până seara adevărate imnuri de laudă în cinstea lui Bogusław. Amândoi îl împovărau atât de mult la Taurogi, încât se gândea întruna cum să scape de ei fără să-i supere, deşi îi câştigase de partea lui. Mai ales pe spătar care, înfuriat la început, nu se putuse împotrivi prieteniei şi bunăvoinţei lui Radziwiłł.</p>
                  <p rend="justify">Dacă Bogusław ar fi fost doar un şleahtic de neam ales, nu un prinţ ca Radziwiłł, magnat aproape deopotrivă cu un rege, poate că Billewiczówna l-ar fi îndrăgit până la uitarea de sine, în ciuda testamentului lăsat de bătrânul polcovnic, care o învoia să aleagă numai între mânăstire şi Kmicic. Dar era o jupâniţa aspră cu sine însăşi şi avea un suflet drept, aşa că nu-şi îngăduia nici măcar să viseze la altceva decât la recunoştinţă şi admiraţie pentru prinţ.</p>
                  <p rend="justify">Neamul ei era prea neînsemnat, ca să-i poată deveni soţie, şi prea mare, ca să ajungă ibovnica lui Radziwiłł, aşadar se uita la el, cum s-ar fi uitat la un rege, dacă s-ar fi aflat la curtea acestuia. În zadar se străduia el să-i schimbe gândurile; uitând de sine din pricina dragostei, în parte înadins, în parte dus de înflăcărare, repeta nu o dată ce spusese când va în prima seară la Kiejdany, anume că Radziwiłłii se însoţiseră de multe ori cu fiice de şleahtici; totul era zadarnic, astfel de gânduri nu se lipeau de ea, cum nu se lipeşte apa de pieptul lebedei, şi rămânea ca şi mai înainte recunoscătoare, prietenoasă, plină de admiraţie şi căutându-şi cu inima neîntinată alinarea în gândurile despre vitejia lui.</p>
                  <p rend="justify">Bogusław nu-i înţelegea starea sufletească şi deseori i se părea că este aproape de împlinirea visurilor. Recunoştea cu ruşine şi răutate că faţă de ea nu se arăta atât de cutezător, cum se arătase faţă de atâtea prietene de la Paris, Bruxelles şi Amsterdam. Poate că se purta aşa, fiindcă era îndrăgostit cu adevărat ori poate pentru că în această jupâniţă, în chipul ei, în sprâncenele înecate şi în ochii aspri era ceva care impunea cuviinţă. La vremea lui, doar Kmicic nu se lăsase înrâurit şi sărutase cu îndrăzneală ochii aceştia aspri şi gura mândră, dar Kmicic era logodnicul ei. Toţi ceilalţi cavaleri, începând cu Wołodyjowski şi sfârşind cu şleahticii prusieni cam din topor de la Taurogi şi cu prinţul însuşi, se purtau mai puţin familiar cu ea, decât cu celelalte jupâniţe de aceeaşi treaptă. Prinţul se lăsa uneori pradă firii nestăpânite, dar după ce o dată îi strânse piciorul în caretă, şoptindu-i în acelaşi timp: „Nu-ţi fie teamă.”, iar ea îi răspunse că se teme să nu-i pară rău că a avut încredere în el, Bogusław rămase încurcat şi se întoarse la vechile mijloace, vrând să-i cucerească inima cu-încetul.</p>
                  <p rend="justify">Dar şi răbdarea lui se apropia de sfârşit. Treptat, începu să uite de vedenia înfricoşătoare care i se arătase în vis, gândindu-se tot mai des la sfatul lui Sakowicz şi nădăjduind că toţi Billewiczii vor pieri în război; poftele îl chinuiau din ce în ce mai aprig, când deodată avu loc o întâmplare care schimbă cu totul rânduiala lucrurilor Ia Taurogi.</p>
                  <p rend="justify">Într-o bună zi, căzu ca trăsnetul vestea că Tykocinul fusese cucerit de jupân Sapieha, iar marele hatman de Lituania îşi pierduse viaţa printre dărâmăturile castelului.</p>
                  <p rend="justify">La Taurogi se iscă mare fierbere. Bogusław se repezi în aceeaşi zi la Krolewiec, ca să se vadă cu împuterniciţii regelui suedez şi ai electorului.</p>
                  <p rend="justify">Întârzie acolo mai mult decât plănuise. Între timp, la Taurogi, începură să se adune pâlcuri de oaste prusiene şi suedezi. Se zvonea de o campanie împotriva lui jupân Sapieha. Adevărul gol-goluţ că Bogusław era de partea suedezilor, ca şi vărul lui, Janusz, ieşea la iveală tot mai limpede.</p>
                  <p rend="justify">Se întâmpla că în acelaşi timp spătarul de Rosienie fu înştiinţat de arderea cuibului de la Billewicze de către cetele lui Loewenhaupt care, învingându-i pe răsculaţii din Samogiţia la Szawle, treceau tot ţinutul prin foc şi sabie.</p>
                  <p rend="justify">Şleahticul plecă îndată, vrând să'vadă pagubele cu ochii lui, iar prinţul Bogusław nu-l opri, dimpotrivă, îi dădu drumul bucuros, mulţumindu-se să-i spună înainte de a porni la drum:</p>
                  <p rend="justify">—  Acum înţelegi şi domnia ta de ce v-am adus la Taurogi; la drept vorbind, îmi datoraţi viaţa.</p>
                  <p rend="justify">Oleńka rămase numai cu jupâniţa Kulwiec şi se închise îndată în încăperile sale, nevrând să vadă pe nimeni afară de câteva jupânese. Când acestea îi aduseră vestea că prinţul pregăteşte o campanie împotriva oştilor poloneze, nu vru să le dea crezare şi porunci să-l cheme pe Ketling, deoarece ştia că tânărul scoţian nu-i va ascunde nimic.</p>
                  <p rend="justify">Într-adevăr, se şi înfăţişă numaidecât, preafericit că fusese chemat şi că va putea vorbi cu aceea care-i stăpânea inima.</p>
                  <p rend="justify">Billewiczówna începu să-l iscodească:</p>
                  <p rend="justify">—  Jupâne cavaler, spuse, la Taurogi umblă atâtea veşti, că nu mai ştim ce să credem şi rătăcim ca într-o pădure. Unii zic că prinţul voievod a murit de moarte bună, alţii susţin că a fost hăcuit cu săbiile. Care este pricina morţii lui?</p>
                  <p rend="justify">Ketling şovăi un răstimp; se vedea că lupta cu sfiala-i înnăscută, în cele din urmă roşi ca focul şi răspunse:</p>
                  <p rend="justify">—  Pricina prăbuşirii şi a morţii prinţului voievod eşti domnia ta.</p>
                  <p rend="justify">—  Eu? Întrebă uluită jupâniţa Billewicz.</p>
                  <p rend="justify">—  Întocmai, fiindcă prinţul nostru a vrut mai degrabă să rămână la Taurogi, decât să pornească în ajutorul vărului său. Alături de domnia ta, jupâniţă, a uitat de toate.</p>
                  <p rend="justify">Fu rândul Oleńkăi să roşească asemenea unui trandafir. Urmă o clipă de tăcere. Scoţianul sta cu pălăria în mână, cu ochii plecaţi şi cu capul pe piept într-o atitudine plină de cinstire şi cuviinţă; în cele din urmă îşi înălţă capul, îşi scutură buclele blonde şi spuse:</p>
                  <p rend="justify">—  Jupâniţă, dacă vorbele mele te-au jignit, îngăduie-mi să îngenunchez şi să-mi cer iertare.</p>
                  <p rend="justify">—  Să nu faci una ca asta, jupâne cavaler, se împotrivi repede jupâniţa, văzând că tânărul cavaler îşi îndoise genunchiul. Ştiu că mi-ai spus totul cu inima curată, fiindcă am băgat de seamă că-mi vrei binele. M-am înşelat oare? Nu-mi doreşti binele?</p>
                  <p rend="justify">Ketling îşi înălţă ochii îngereşti şi, ducându-şi mâna la inimă, rosti cu un glas şoptit ca o adiere de vânt şi mâhnit ca un oftat:</p>
                  <p rend="justify">—  Ah, jupâniţă, jupâniţă!</p>
                  <p rend="justify">Şi în clipa aceea se înfricoşa că spusese prea mult, aşa că îşi lăsă iarăşi capul pe piept şi îşi luă înfăţişarea unui curtean care ascultă poruncile reginei iubite.</p>
                  <p rend="justify">—  Mă aflu printre străini şi sunt lipsită de ocrotire, spuse Oleńka. Cu toate că sunt în stare şi veghez asupra mea şi Dumnezeu mă va păzi de primejdii, am nevoie şi de ajutorul oamenilor. Domnia ta, vrei să fii fratele meu? Vrei să mă previi la nevoie, ca să ştiu ce să fac şi să scap de orice capcane?</p>
                  <p rend="justify">Spunând acestea, îi întinse mâna, iar el îngenunche cu toată împotrivirea fetei, şi îi sărută vârful degetelor.</p>
                  <p rend="justify">—  Domnia ta, spune-mi ce se petrece în jurul meu?</p>
                  <p rend="justify">—  Jupâniţă, prinţul te are dragă! răspunse Ketling. N-ai băgat de seamă?</p>
                  <p rend="justify">Oleńka îşi acoperi faţa cu mâinile.</p>
                  <p rend="justify">—  Am văzut şi n-am văzut. Uneori mi se părea doar că e foarte bun.</p>
                  <p rend="justify">—  Bun! repetă Ketling ca un ecou.</p>
                  <p rend="justify">—  Chiar aşa. Alteori însă, când mă gândeam că i-am stârnit poftele, nenorocita de mine, mă linişteam singură, spunându-mi că nu mă ameninţă nici o primejdie. Îi eram recunoscătoare pentru tot ce făcea pentru mine, deşi Dumnezeu mă vede, nu-i aşteptam dovezile de bună-voinţă, temându-mă că şi aşa îmi arătase prea multe.</p>
                  <p rend="justify">Ketling răsuflă adânc.</p>
                  <p rend="justify">—  Îmi îngădui să vorbesc pe şleau? întrebă după o clipă de tăcere.</p>
                  <p rend="justify">—  Vorbeşte, domnia ta.</p>
                  <p rend="justify">—  Prinţul are mimai doi oameni de încredere, pe jupân, Sakowicz şi pe Paterson, iar Paterson ţine foarte mult la mine, fiindcă venim din aceeaşi ţară şi m-a purtat în braţe când eram copil. Aşa că tot ce ştiu, ştiu de la el. Prinţul te iubeşte, jupâniţa, poftele ard în el ca smoala de pe torţă. Toate câte se întâmpla aici, toate acele ospeţe, vânători, căluşei şi turnirul, în urma căruia scuip sânge şi acum datorită prinţului, au loc numai pentru domnia ta. Prinţul te are dragă, jupâniţa, dar dorinţa lui nu e curată, fiindcă vrea doar să te ruşineze, nu să te ia de soţie. Cu toate că n-ar găsi una mai vrednică, de-ar fi nu prinţ, ci regele lumii întregi, se gândeşte totuşi la alta. Îi este hărăzită principesa Anna şi avuţiile ei. Ştiu asta de la Paterson şi-l iau drept martor pe Dumnezeu, evanghelia lui, că spun numai adevărul. Jupâniţă, să nu te încrezi în prinţ, să nu te încrezi în binefacerile lui, să nu te înşele şovăiala lui, veghează, păzeşte-te, pentru că aici te pândeşte trădarea la fiecare pas. Mi se taie răsuflarea, când îmi aduc aminte ce spunea Paterson. Un nelegiuit ca Sakowicz nu se mai află în lumea întreagă. nu pot să mai vorbesc, pe legea mea, nu pot să mai vorbesc despre asta! Dacă n-ar fi jurământul pe care l-am făcut prinţului că-i voi păzi viaţa şi persoana, braţul acesta şi spada asta, jupâniţă, te-ar scăpa de această ameninţare neîncetată. Primul pe care l-aş ucide, ar fi Sakowicz. Aşa-i, pe el înaintea tuturor, chiar şi înaintea acelora care au vărsat sângele părintelui meu în ţara mea şi au pus mâna pe avere, făcând din mine un surghiunit şi un simbriaş.</p>
                  <p rend="justify">Ketling începu să tremure de mânie, o vreme strânse în pumn garda spadei, nefiind în stare să rostească o vorbă, apoi se stăpâni şi destăinui dintr-o răsuflare toate mijloacele pe care Sakowicz îl îndemna pe prinţ să le folosească împotriva ei.</p>
                  <p rend="justify">Jupâniţa Alexandra, spre marea uimire a cavalerului, rămase destul de liniştită, aflând de primejdia care o ameninţa, doar sângele îi pieri din obraji şi deveni şi mai serioasă în privirile ei se răsfrângea o voinţă neclintită.</p>
                  <p rend="justify">—  O să scap eu! spuse. Aşa să-mi ajute Dumnezeu şi sfânta cruce!</p>
                  <p rend="justify">—  Până acum prinţul nu vroia să asculte de sfatul lui Sakowicz, adăugă Ketling, dar când va vedea că drumul pe care l-a ales nu duce la nimic.</p>
                  <p rend="justify">Şi începu să povestească despre pricinile care-l făceau pe Bogusław să şovăie.</p>
                  <p rend="justify">Jupâniţă asculta cu sprânceana încruntată, dar nu cu prea multă luare-aminte, pentru că începuse să se gândească de pe acum cum să scape de această ocrotire îngrozitoare. Din nefericire, în toată ţara nu se afla nici un loc în care să nu curgă sângele, aşa că planurile de fugă nu i se înfăţişau prea limpede, de aceea prefera să nu vorbească despre ele.</p>
                  <p rend="justify">—  Jupâne cavaler, spuse într-un târziu, mai răspunde-mi la o singură întrebare. Prinţul Bogusław este de partea regelui suedez sau a lui Jan Kazimierz?</p>
                  <p rend="justify">—  Nu e o taină pentru nici unul dintre noi, răspunse tânărul oştean, că prinţul ţine cu cei care sfâşie Republica, vrând să-i rămână şi lui principatul Lituaniei.</p>
                  <p rend="justify">Tăcu şi se părea că gândul îi zboară fără să vrea pe urmele gândurilor Oleńkăi, căci după o clipă adăugă:</p>
                  <p rend="justify">—  Electorul şi suedezii sunt mână în mână cu prinţul şi cum ei vor ocupa toată Republica, nu se află nici un loc în care să te ascunzi de el.</p>
                  <p rend="justify">Oleńka nu răspunse nimic.</p>
                  <p rend="justify">Ketling mai aşteptă o vreme să-l mai întrebe ceva, dar văzând-o că tace, preocupată de propriile gânduri, socoti că e de prisos, aşa că se îndoi într-o plecăciune adâncă, măturând podeaua cu penele de la pălărie.</p>
                  <p rend="justify">—  Îţi mulţumesc, jupâne cavaler! rosti, întinzându-i mâna.</p>
                  <p rend="justify">Ketling începu să se retragă spre uşă cu faţa spre ea. Deodată, pe chipul Oleńkăi se ivi o rumeneală uşoară,' stătu o clipă în cumpănă, apoi spuse:</p>
                  <p rend="justify">—  Încă o vorbă, jupâne cavaler.</p>
                  <p rend="justify">—  Pentru mine, fiecare cuvânt al domniei tale este o dovadă de bunăvoinţă.</p>
                  <p rend="justify">—  Domnia ta l-ai cunoscut pe jupân. Andrzej Kmicic.</p>
                  <p rend="justify">—  L-am cunoscut, jupâniţă. la Kiejdany. Ultima oară l-am văzut la Pilwiszki, când veneam încoace din Podlasie.</p>
                  <p rend="justify">—  E adevărat. e adevărat ce spunea prinţul că jupân Kmicic s-a oferit să ridice mâna asupra regelui polonez?</p>
                  <p rend="justify">—  Nu ştiu, jupâniţă. Ştiu doar că la Pilwiszki s-au sfătuit îndelung, după care prinţul a plecat cu el în pădure, unde a întârziat atât de mult, încât Paterson începuse să se teamă şi a trimis oştenii în întâmpinarea lui. Eu mă aflam în fruntea pâlcului. L-am întâlnit pe prinţ, întorcându-se singur. Am băgat de scamă că era foarte întărâtat, de parcă trecuse printr-o mare emoţie. Vorbea de unul singur, lucru care nu i se întâmplase niciodată. L-am auzit spunând: „Diavolul, ar fi în stare de una ca asta.” Altceva nu mai ştiu nimic. Mai târziu însă, când prinţul ne-a destăinuit ce-i propusese Kmicic, mi-am zis că atunci trebuie să se fi întâmplat.</p>
                  <p rend="justify">Billewiczówna îşi şnurui buzele.</p>
                  <p rend="justify">—  Mulţumesc! rosti.</p>
                  <p rend="justify">Şi după o clipă rămase singură.</p>
                  <p rend="justify">Gândul la fugă puse stăpânire pe ea. Hotărî să se smulgă cu orice preţ din aceste locuri spăimoase şi de sub oblăduirea prinţului trădător. Dar încotro s-o apuce? Satele şi oraşele erau în mâna suedezilor, mânăstirile dărâmate, castelele făcute una cu pământul, ţara întreagă mişuna de lefegii şi de fugarii de la oaste, de tâlhari şi de tot felul de lotri. Ce soartă putea s-o aştepte pe o jupâniţa aruncată în această vâltoare? Cine va merge cu ea? Mătuşa Kulwiecówna, spătarul de Rosienie şi zece-cincisprezece slujitori. Erau oare destui, ca s-o apere? Poate că ar fi mers şi Ketling, poate că ar fi găsit o mână de oşteni credincioşi şi de prieteni care ar fi vrut să-i însoţească, dar Ketling o îndrăgise, nu mai încăpea nici o îndoială, şi nu putea să aibă faţă de el o datorie de recunoştinţă, pe care ar fi trebuit s-o plătească pe urmă cu un preţ prea mare.</p>
                  <p rend="justify">În sfârşit, ce drept avea să închidă viaţa acestui tânăr abia trecut de vârsta copilăriei, aruncându-l în ghearele primejdiei, dacă nu-i putea oferi în schimb decât prietenia. Se întreba deci ce să facă, unde să fugă, deoarece pretutindeni o ameninţau pierzania şi ruşinea.</p>
                  <p rend="justify">Cuprinsă de îndoieli, începu să se roage fierbinte, repetând mai ales o rugăciune pe care o rostea întotdeauna bătrânul polcovnic, când se afla în nevoie, şi care începea astfel:</p>
                  <p rend="justify">Cel de Sus pruncul ţi-a scăpat De-a lui Irod urgie.</p>
                  <p rend="justify">Spre Egipt calea ţi-a-ndreptat, Găsindu-ţi pază ţie.</p>
                  <p rend="justify">În acest timp, afară se ridică un vânt grozav şi copacii din livadă începură să se tânguie. Deodată, jupâniţă cufundată în rugăciune îşi aduse aminte de codrii la marginea cărora crescuse de mică şi îi fulgeră prin minte că numai acolo putea să găsească un adăpost fără primejdie.</p>
                  <p rend="justify">Oleńka răsuflă uşurată, deoarece găsise, în sfârşit, ceea ce căuta. Aşa-i, în pădurile de la Zielonka şi Rogowska! Vrăjmaşii n-aveau să pătrundă până acolo şi nici lotrii nu umblau după pradă. Acolo până şi oamenii din partea locului, dacă nu erau cu luare-aminte, puteau să se rătăcească şi să caute zadarnic drumul până când erau sfâşiaţi de fiare, darmite străinii care nu cunoşteau cărările. Acolo o vor apăra Domaszcwiczii vânători şi Stakjenii, iar dacă ei nu mai erau acolo, dacă îl urmaseră cu toţii pe Wołodyjowski, putea să ajungă prin pădure în alte ţinuturi şi să-şi caute liniştea în alţi codri.</p>
                  <p rend="justify">Amintirea lui Wołodyjowski o înveseli pe Oleńka. Un ocrotitor ca el i-ar fi trebuit. Era un oştean de nădejde, o sabie înapoia căreia ar fi scăpat şi de Kmicic şi de Radziwiłłi. Îşi aduse aminte că el o sfătuise, atunci când îl prinsese pe Kmicic la Billewicze, să-şi caute adăpost în Codrul Białowieska.</p>
                  <p rend="justify">Şi avea dreptate! Rogowska şi Zielonka erau prea aproape de Radziwiłłi, în vreme ce la Białowieża se afla Sapieha, acela care îl ştersese de pe faţa pământului pe cel mai înfricoşător dintre Radziwiłłi.</p>
                  <p rend="justify">Aşadar, la Białowieża trebuia să fugă, fie şi astăzi sau mâine! Nu va mai zăbovi deloc după întoarcerea spătarului de Rosienie.</p>
                  <p rend="justify">Se va adăposti în bungetele întunecate ale Codrului Białowieska, iar mai târziu, când va trece furtuna, într-o mânăstire. Numai acolo putea să-şi găsească tihna adevărată şi uitarea oamenilor, uitarea durerii, a părerii de rău şi a dispreţului.</p>
               </div>
               <div type="div3">
                  <head>Capitolul XVI.</head>
                  <p rend="justify">Spătarul de Rosienie se întoarse după câteva zile. Cu toate că avea scrisoare de liberă trecere de la Bogusław, ajunsese numai până la Rosienie; n-avea rost să se mai ducă ia Billewicze, căci acolo nu mai era nimic. Conacul, acareturile, satul, totul arsese până la temelie în ultima bătălie pe care o dăduse acolo preotul Straszewicz în fruntea oamenilor săi cu rotmistrul suedez Rossa. Bărbaţii se aflau prin păduri sau în cetele înarmate. Dintr-un sat bogat nu rămăseseră decât pământul şi apa.</p>
                  <p rend="justify">Pe de altă parte, drumurile erau pline de „tâlhari”, fugari din toate oştirile, care umblau în pâlcuri mari, îndeletnicindu-se cu jaful, aşa că nici cetele mai mici de oşteni nu se aflau în siguranţă din pricina lor. De aceea, spătarul nici măcar nu se putuse convinge dacă butoaiele cu bani de argint îngropate în livadă mai erau la locul lor, aşa că se întorcea la Taurogi furios şi îngrijorat, nutrind o ură grozavă împotriva vrăjmaşilor.</p>
                  <p rend="justify">Abia apucă să coboare din şaretă, că Oleńka îl duse în odaia ei şi îi povesti tot ce-i spusese Hassling-Ketling.</p>
                  <p rend="justify">Bătrânul şleahtic se cutremură, deoarece neavând copii, ţinea la jupâniţă ca la ochii lui. O vreme se mulţumi să strângă mânerul săbiei, repetând: „Care eşti cinstit, loveşte!” apoi îşi luă capul în mâini şi vorbi după cum urmează:</p>
                  <p rend="justify">—  Mea culpa, mea maxima culpa! Şi mie mi se năzărea uneori ce-mi şoptea la ureche unul şi altul că diavolul ăsta şi-a pierdut capul din pricina ta, dar nu ziceam nimic, ba mai puneam şi mâinile în şolduri, gândind: „N-are decât să se însoare!” Noi ne înrudim cu neamurile Gosiewski şi Tyzenhauz. De ce nu ne-am putea înrudi şi cu Radziwiłłi? Dumnezeu mă pedepseşte pentru trufia mea. Straşnică înrudire a mai născocit trădătorul, Trăsni-i-ar să-l trăsnească! Vroia să fie ruda noastră, cum vrea taurul de la curte să fie ruda junincilor din sat! Aşteaptă însă, înainte de a-mi putrezi braţul şi sabia.</p>
                  <p rend="justify">—  Acum trebuie să ne gândim cum să scăpăm de aici! răspunse Oleńka.</p>
                  <p rend="justify">Şi îi înfăţişă planurile sale de fugă.</p>
                  <p rend="justify">Liniştindu-se, spătarul ascultă cu luare-aminte, iar la sfârşit zise:</p>
                  <p rend="justify">—  Ar fi mai bine să-mi adun robii şi să alcătuiesc o ceată înarmată! O să-i hărţuiesc şi eu pe suedezi, cum îi hărţuiesc şi alţii, cum a făcut Kmicic cu Chowański. Iar tu vei fi mai în siguranţă în pădure şi pe câmp decât la curtea acestui trădător şi eretic.</p>
                  <p rend="justify">—  Prea bine! consimţi jupâniţă.</p>
                  <p rend="justify">—  Nu numai că nu mă împotrivesc, continuă spătarul înflăcărat, dar socotesc că trebuie să ne grăbim. De robi şi de coase nu duc lipsă. E drept că mi-au ars conacul, dar nu-i nimic, o să adun ţăranii din celelalte sate. Toţi Billewiczii care se află pe câmpul de luptă vor veni alături de noi. „O să-ţi arătăm noi rudenie. O să-ţi arătăm ce înseamnă să ameninţi cinstea Billewiczownei. Eşti un Radziwiłłi? Nu face nimic! E adevărat că în neamul Billewicz nu avem hatmani, dar nu avem nici trădători! O să vedem pe cine o să urmeze toată Samogiţia!”</p>
                  <p rend="justify">Aici se întoarse spre jupâniţă.</p>
                  <p rend="justify">—  Pe tine o să te ducem la Białowieża, iar noi o să ne întoarcem! Altminteri nu poate fi! Trebuie să-şi primească pedeapsa pentru această jignire, fiindcă e vorba de o pată asupra întregii stări a şleahticilor. Numai nemernicii nu vor fi de partea noastră! Dumnezeu, fraţii şleahtici şi cetăţenii vor fi alături de noi, iar atunci focul şi sabia! Billewiczii vor ţine piept Radziwiłłilor! Cine nu-i cu noi, e un infamis, ca şi acela care nu va scoate sabia să-l înfrunte pe trădător. Regele, Seimul, întreaga Republică sunt cu noi!</p>
                  <p rend="justify">Spătarul, stacojiu şi cu ciuful zbârlit, începu să bată cu pumnul în masă.</p>
                  <p rend="justify">—  Războiul acesta e mai grabnic decât cel cu suedezii, pentru că noi înfăţişăm întreaga stare a cavalerilor, toate legile, Republica întreagă, nedreptăţită şi clintită în temeliile ei. Infamis este acela care nu înţelege! Această ţară va pieri, dacă trădătorul nu-şi va primi pedeapsa cuvenită.</p>
                  <p rend="justify">Spătarul se înflăcăra din ce în ce mai mult, aşa că Oleńka se văzu nevoită să-l liniştească. Până acum stătuse nepăsător, deşi se părea că nu numai ţara, ci şi întreaga lume piere. Abia acum, când Billewiczii fuseseră jigniţi, vedea în asta cea mai cumplită primejdie pentru ţară şi începea să răcnească asemeni leului.</p>
                  <p rend="justify">Jupâniţa, care avea o mare înrâurire asupra lui, izbuti să-l potolească în cele din urmă, lămurindu-i că pentru scăparea lor, pentru ca fuga să izbândească, trebuie să păstreze cea mai mare taină şi să nu-i arate prinţului că ştiu sau bănuiesc ceva.</p>
                  <p rend="justify">Îi făgădui că va face tot ce-i va spune ea, după care vorbiră numai despre fugă. Lucrul nu era prea greu, pentru că se părea că nu-i păzeşte nimeni.</p>
                  <p rend="justify">Spătarul hotărî să trimită înainte un slujitor cu scrisori către vechili, ca să-i strângă îndată pe ţăranii din toate satele lui şi ale altor Billewiczi şi să-i înarmeze.</p>
                  <p rend="justify">După aceea, şase slujitori de încredere aveau să plece chipurile la Billewicze după butoiaşele cu bani şi argintărie şi, oprindu-se în pădurile de la Girlakole, să-şi aştepte stăpânii acolo cu cai, lucruri şi hrană. Spătarul şi Oleńka plănuiră să plece de la Taurogi cu sania şi doi slujitori, prefăcându-se că vor să meargă până la Gawna, după care să încalece pe cai şi să pornească în goană. La Gawna se duceau adesea la familia Kuczuk-Olbrotowski, unde se întâmpla să rămână peste noapte, aşa că se aşteptau ca plecarea lor să nu atragă atenţia nimănui şi să nu fie urmăriţi decât după două sau trei zile, când se vor afla în mijlocul cetelor înarmate prin codrii neumblaţi. Lipsa prinţului Bogusław le sporea speranţele.</p>
                  <p rend="justify">În acest timp, jupân Tomasz începu în grabă pregătirile. Slujitorul cu scrisorile plecă în ziua următoare. A treia zi spătarul vorbi pe larg cu Paterson despre banii îngropaţi, care se ridicau la peste o sută de mii de cernoveţi, şi despre aducerea lor fără primejdie la Taurogi. Paterson îl crezu cu uşurinţă, deoarece şleahticul nu numai că trecea drept foarte bogat, dar era cu adevărat.</p>
                  <p rend="justify">—  Domnia ta, trebuie să-i aducem cât mai repede, spuse scoţianul, şi dacă e nevoie, îţi dau şi oştenii de trebuinţă.</p>
                  <p rend="justify">—  Cu cât vor fi mai puţini cei care ştiu ce aduc, cu atât va fi mai bine. Am slujitori de credinţă, iar butoaiele voi porunci să le acopere cu lemne sau cu doage la care nu se va lacomi nimeni.</p>
                  <p rend="justify">—  Mai bine cu doage decât cu cânepă, zise Paterson, pentru că prin cânepă poţi să împungi cu sabia sau cu suliţa şi să vezi că la fund e altceva. Domnia ta ai face bine să-i dai banii prinţului pe bază de chitanţă. Ştiu că are nevoie de bani, pentru că veniturile de pe moşii întârzie.</p>
                  <p rend="justify">—  Aş dori să-l mulţumesc pe prinţ în aşa fel, încât să nu mai aibă nevoie de nimic! răspunse şleahticul.</p>
                  <p rend="justify">Cu aceasta discuţia luă sfârşit şi totul părea că se potriveşte de minune, deoarece slujitorii plecară numaidecât, iar spătarul şi Oleńka urmau să plece a doua zi.</p>
                  <p rend="justify">Dar, odată cu lăsarea serii, Bogusław se întoarse pe neaşteptate în fruntea celor două polcuri de raitieri prusieni. Se vede că treburile nu-i mergeau prea bine, de vreme ce era tare furios şi îngrijorat.</p>
                  <p rend="justify">În aceeaşi zi, adună sfatul de război alcătuit din graful Sejdewitz, împuternicitul electorului, Paterson, Sakowicz şi polcovnicul de raitieri Kyritz.</p>
                  <p rend="justify">Chibzuiră până la ceasurile trei din noapte asupra campaniei din Podlasie împotriva lui jupân Sapieha.</p>
                  <p rend="justify">—  Electorul şi regele suedez mi-au dat ceva oştire, spuse prinţul. Una din două: dacă-l vom găsi pe Sapieha în Podlasie, va trebui să-l nimicim, iar dacă nu va mai fi acolo, vom ocupa ţinutul fără nici o piedică. Şi într-un caz şi în celălalt e nevoie de bani, or bani nu mi-au dat nici electorul şi nici regele suedez, pentru că n-au nici ei.</p>
                  <p rend="justify">—  Cine poate să aibă bani, dacă nu luminăţia ta?! răspunse graful Sejdewitz. Toată lumea vorbeşte de comorile nenumărate ale Radziwiłłilor.</p>
                  <p rend="justify">La acestea, Bogusław:</p>
                  <p rend="justify">—  Jupâne Sejdewitz, dacă aş primi toate veniturile de pe moşiile mele, aş avea mai multe parale decât cinci prinţi de-ai voştri. Dar ţara e bântuită de război, veniturile nu mi se trimit sau cad în mâinile răzvrătiţilor. Aş putea să iau bani pe bază de iscălitură de la oraşele prusiene, dar domnia ta ştii cel mai bine ce se petrece acolo; numai pentru Jan Kazimierz şi-ar deschide băierile pungii.</p>
                  <p rend="justify">Şi Królewiec?</p>
                  <p rend="justify">—  Ce se poate lua am luat, dar e prea puţin.</p>
                  <p rend="justify">—  Luminăţia ta, socotesc un noroc că pot să-ţi dau un sfat bun! spuse Paterson.</p>
                  <p rend="justify">—  Mai bine mi-ai da bani gheaţă.</p>
                  <p rend="justify">—  Sfatul meu înseamnă bani. Nu mai departe decât ieri, jupân Billewicz mi-a spus că a îngropat sume mari în grădina de la Billewicze şi ar vrea să aducă banii aici, ca să ţi-i dea luminăţiei tale în schimbul unei chitanţe.</p>
                  <p rend="justify">—  Parcă mi-ai picat din cer şi şleahticul de asemenea! se bucură Bogusław.</p>
                  <p rend="justify">—  Cam cât să fie?</p>
                  <p rend="justify">—  Peste o sută de mii de cerwoneţi, afară de argintărie şi alte lucruri de preţ, care fac încă pe atâta.</p>
                  <p rend="justify">—  Şleahticul nu va consimţi să prefacă argintăria şi podoabele în bani gheaţă, dar le-am putea zălogi. Îţi sunt recunoscător, Paterson, pentru povaţa ta. Mâine voi vorbi neapărat cu Billewicz.</p>
                  <p rend="justify">—  Atunci am să-l previn, fiindcă mâine vroia să se ducă la Gawna cu jupâniţa, la familia Kuczuk-Olbrotowski.</p>
                  <p rend="justify">—  Spune-i dar să nu plece până nu vorbeşte cu mine.</p>
                  <p rend="justify">—  Slujitorii i-a şi trimis înainte, mă tem încă de vreo primejdie.</p>
                  <p rend="justify">—  Am putea repezi un polc întreg după ei, în sfârşit, o să mai stăm de vorbă. Îmi pică la vreme pleaşca asta! Pe de altă parte, ce bucurie să smulg Republicii ţinutul Podlasie cu banii acestui sprijinitor al regelui şi mare patriot.</p>
                  <p rend="justify">Spunând acestea, prinţul se desparţi de povăţuitorii săi, pentru că trebuia să se dea în seama slujitorilor, a căror sarcină era să-l scalde în fiecare seară, să-l ungă şi să-l întremeze în fel şi chip, ca să-i păstreze frumuseţea ieşită din comun. De obicei, aceste îndeletniciri durau un ceas, câteodată şi două, iar acum prinţul era şi aşa destul de trudit de drum.</p>
                  <p rend="justify">A  doua zi, de dimineaţă, Paterson îi opri pe spătar şi pe Oleńka, vestindu-i că prinţul doreşte să se vadă cu ei. Trebuiau să-şi amâne plecarea, dar nu se neliniştiră prea mult, deoarece Paterson le spuse despre ce e vorba.</p>
                  <p rend="justify">Un ceas mai târziu sosi prinţul. Cu toate că jupân Tomasz şi Oleńka îşi făgăduiseră cu sfinţenie să-l întâmpine ca mai înainte, cu toată strădania lor, nu izbutiră câtuşi de puţin.</p>
                  <p rend="justify">Chipul jupâniţei se schimbă, iar spătarului i se urcă sângele în obraji la vederea tânărului prinţ şi o vreme rămaseră amândoi descumpăniţi şi mohorâţi, sforţându-se zadarnic să se liniştească.</p>
                  <p rend="justify">Prinţul, din contră, se purta fără stinghereală, doar trăsăturile i se alungiseră puţin şi faţa-i era acoperită de un strat de pomadă mai subţire decât de obicei, dar tocmai această paloare se potrivea de minune cu veşmintele lucioase de dimineaţă, spuzite cu argint. Îşi dădu seama dintr-odată că amândoi îl primesc parcă altfel, cu mai puţină bucurie decât de obicei. La început se gândi că cei doi regalişti aflaseră de legăturile lui cu suedezii şi de aci răceala purtării lor.</p>
                  <p rend="justify">Hotărî, aşadar, să le arunce praf în ochi şi după obişnuitele vorbe măgulitoare, începu astfel:</p>
                  <p rend="justify">—  Jupâne spătar, ai auzit fireşte şi domnia ta de nenorocirea care mi s-a întâmplat.</p>
                  <p rend="justify">—  Luminăţia ta vorbeşti de moartea prinţului voievod? întrebă spătarul.</p>
                  <p rend="justify">—  Nu numai despre moartea lui. E o lovitură năprasnică, dar m-am lăsat în paza lui Dumnezeu care gândesc că l-a plătit cu dărnicie pe vărul meu pentru toate nedreptăţile îndurate. Mi-a pus în spinare o nouă povară, fiindcă sunt silit să mă lupt cu fraţii mei, iar asta e o soartă amară pentru fiecare om care-şi iubeşte ţara.</p>
                  <p rend="justify">Spătarul nu răspunse nimic, mulţumindu-se să privească pe furiş la Oleńka.</p>
                  <p rend="justify">Iar prinţul vorbi mai departe:</p>
                  <p rend="justify">—  Prin munca mea, prin truda mea şi numai Dumnezeu ştie cu ce preţ eram pe cale de a statornici pacea. Mai era nevoie numai de iscălirea înţelegerii. Suedezii aveau să plece din Polonia, nepretinzând altă răsplată afară de învoirea regelui şi a stărilor ca după moartea lui Jan Kazimierz să fie înscăunat ca domn Carolus. Un războinic atât de mare şi puternic ar fi fost o adevărată mană cerească pentru Republică. Mai mult, urma să ne lase de îndată ajutoare pentru războaiele cu Ucraina şi septentrionii. Am fi lărgit şi mai mult hotarele, dar lui jupân Sapieha nu-i convine, fiindcă nu-i mai poate asupri pe Radziwiłłi. Toţi au primit înţelegerea, numai el se împotriveşte cu armele, nepăsându-i decât de interesele lui. De aceea, s-a hotărât să se folosească împotriva lui puterea armelor, iar această sarcină mi-a fost încredinţată mie, cu învoirea tainică a lui Jan Kazimierz şi a lui Carolus. Asta e! Nu m-am dat în lături niciodată de la datorie şi nu mă voi da nici acum, deşi nu vor fi puţini cei care mă vor judeca strâmb, gândind că încep războiul între fraţi numai din răzbunare.</p>
                  <p rend="justify">La acestea, spătarul:</p>
                  <p rend="justify">—  Luminăţia ta, cei care te-au cunoscut atât de bine ca noi, aceia nu se vor lăsa înşelaţi şi vor şti să înţeleagă cum se cuvine planurile luminăţiei tale.</p>
                  <p rend="justify">Spătarul, încântat de propria şiretenie şi de cum o adusese din condei, clipi din ochi aproape pe faţă spre Oleńka, încât aceasta se temu să nu-l vadă prinţul.</p>
                  <p rend="justify">Dar Bogusław văzu şi el.</p>
                  <p rend="justify">„Nu mă crede”, îşi spuse în gând.</p>
                  <p rend="justify">Şi, cu toate că nu se arătă mânios, se simţi umilit în adâncul sufletului. Era convins că neîncrederea într-un Radziwiłł însemna o jignire chiar şi atunci când acesta binevoia să scornească lucruri neadevărate.</p>
                  <p rend="justify">—  Mi-a spus Paterson, zise după o clipă, că domnia ta vrei să-mi încredinţezi banii pe care-i ai în schimbul iscăliturii. Îţi îndeplinesc dorinţa cu dragă inimă, fiindcă recunosc că şi eu sunt la strâmtoare. Când se va aşeza pacea, vei face cum vei crede de cuviinţă, vei primi banii înapoi sau am să-ţi dau câteva sate în arendă în aşa fel încât folosul să fie de partea domniei tale. Aici prinţul se întoarse spre Oleńka:</p>
                  <p rend="justify">—  Jupâniţă, iartă-mă că nu vorbesc despre suspine şi dragoste înaintea unei făpturi atât de desăvârşite. Ştiu că te nedreptăţesc, dar trăim asemenea vremuri, încât nu pot să-ţi arăt toată admiraţia care ţi se cuvine.</p>
                  <p rend="justify">Oleńka îşi lăsă ochii în jos şi, apucându-şi rochia – cu vârful degetelor, îi făcu o închinăciune, fără să rostească nici un cuvânt.</p>
                  <p rend="justify">În acest timp, spătarul îşi ticlui în minte un plan nespus de nătâng, dar pe care îl socotea grozav de iscusit.</p>
                  <p rend="justify">„O să fug cu jupâniţa şi n-o să-i împrumut nici bani”, se gândi. După care, dregându-şi glasul şi netezindu-şi ciuful, spuse:</p>
                  <p rend="justify">—  Luminăţia ta, sunt bucuros că te pot ajuta. Nu i-am spus totul lui Paterson, pentru că mai e şi vreo jumătate de garniţă de cerwoneţi, pe care am îngropat-o în alt loc, ca în caz de nenorocire să nu pierd toţi banii. Afară de asta mai sunt şi butoiaşele altor Billewiczi, dar acestea au fost îngropate în lipsa mea sub privegherea acestei jupâniţe şi numai ea poate arăta locul, fiindcă omul care le-a cărat a murit. Luminăţia ta îngăduie să plecăm amândoi şi vom aduce toţi banii.</p>
                  <p rend="justify">Bogusław îl privi cu luare-aminte,</p>
                  <p rend="justify">—  Cum aşa? Paterson mi-a spus că domnia ta ai şi trimis slujitorii, aşa că ei trebuie să ştie unde sunt banii.</p>
                  <p rend="justify">—  Dar despre ceilalţi nu ştie nimeni afară de ea.</p>
                  <p rend="justify">—  Trebuie să-i fi îngropat într-un loc care să poată fi înfăţişat; uşor prin vorbe sau desemnat pe hârtie.</p>
                  <p rend="justify">—  Vorbele zboară, răspunse spătarul, iar slujitorii nu se pricep să umble cu hârtiile. O să ne ducem amândoi, asta e!</p>
                  <p rend="justify">—  Pentru Dumnezeu, domnia ta trebuie să-ţi cunoşti bine grădina, aşa că du-te numai domnia ta. La ce bun să te mai însoţească şi jupâniţă Alexandra.</p>
                  <p rend="justify">—  Singur nu mă duc! răspunse spătarul hotărât. Bogusław se uită pentru a doua oară cercetător la el, după care se aşeză mai bine şi începu să-şi lovească cizmele cu nuiaua de trestie.</p>
                  <p rend="justify">—  E neapărată nevoie? întrebă. Prea bine, dar în acest caz vă dau două polcuri de călărime care să vă întovărăşească până acolo şi înapoi.</p>
                  <p rend="justify">—  N-avem trebuinţă de nici un polc. Ne ducem şi ne întoarcem singuri. Acolo nu ne ameninţă nici o primejdie, suntem doar pe moşiile noastre.</p>
                  <p rend="justify">—  Ca orice gospodar care doreşte binele oaspeţilor săi, nu pot îngădui ca jupâniţa Alexandra să plece fără însoţitori înarmaţi, aşa că domnia ta alege: ori singur, ori amândoi cu oşteni.</p>
                  <p rend="justify">Spătarul înţelese că se lăsase prins în propria capcană şi îl cuprinse asemenea furie, încât uită de orice prevedere şi strigă:</p>
                  <p rend="justify">—  Luminăţia ta, alege: ori plecăm amândoi fără polcurile de călăreţi, ori nu dau banii!</p>
                  <p rend="justify">Jupâniţa Alexandra îl privi rugătoare, dar el se făcuse stacojiu şi începuse să gâfâie. Totuşi era un om prevăzător din fire şi aproape sfios, căruia îi plăcea să sfârşească totul prin bună înţelegere, dar când îşi ieşea din pepeni, când era prea pornit împotriva cuiva sau când intra în joc cinstea Billewiczilor, atunci sărea la sfadă cu un curaj nemaipomenit, chiar dacă era vorba de un duşman mult mai puternic decât el.</p>
                  <p rend="justify">Aşa făcu şi acum, îşi puse mâna stângă în şold şi, lovind mânerul săbiei, începu să strige în gura mare:</p>
                  <p rend="justify">—  Ce înseamnă asta, suntem ostatici? Vor să asuprească un şleahtic liber, încâlcind cele mai sfinte drepturi?</p>
                  <p rend="justify">Bogusław, rezemat de spătarul scaunului, se uita cercetător la el, fără semne vizibile de mânie, doar privirea îi devenea tot mai rece şi îşi lovea cizmele cu varga din ce în ce mai repede. Dacă spătarul l-ar fi cunoscut mai bine, ar fi ştiut că îl ameninţă o mare primejdie.</p>
                  <p rend="justify">Firea lui Bogusław era de-a dreptul înfricoşătoare, pentru că nu se ştia niciodată când cavalerul curtenitor şi omul iscusit, obişnuit să se stăpânească, se pot schimba în magnatul sălbatic şi neînfrânat care calcă în picioare orice oprelişti cu cruzimea unui despot oriental. Creşterea aleasă, obiceiurile deprinse la cele mai strălucitoare curţi din Europa, cumpănirea pe care o învăţase printre oameni şi purtările frumoase erau ca nişte flori minunate şi puternice dedesubtul cărora se ascundea un tigru.</p>
                  <p rend="justify">Dar spătarul nu ştia toate acestea şi, orbit de mânie, striga mai departe:</p>
                  <p rend="justify">—  Luminăţia ta, nu te mai preface, căci te cunosc! Vezi că regele suedez şi electorul, pe care îi slujeşti împotriva ţării, ca şi rangul tău de prinţ, nu te vor apăra înaintea judecăţii, iar săbiile şleahticilor te vor învăţa bunele obiceiuri. tinere!</p>
                  <p rend="justify">Bogusław zvâcni în picioare, frânse într-o clipă nuiaua de trestie în mâinile-i de fier şi, zvârlind bucăţile la picioarele spătarului, rosti cu un glas înăbuşit, înspăimântător:</p>
                  <p rend="justify">—  Uite ce fac cu drepturile voastre, cu judecăţile şi privilegiile voastre!</p>
                  <p rend="justify">—  E o nedreptate strigătoare la cer! strigă spătarul.</p>
                  <p rend="justify">—  Tăcere, şleahtic prăpădit! strigă şi prinţul. Te zdrobesc ca pe un vierme! Şi se îndreptă spre el, ca să-l apuce de piept pe şleahticul uluit şi să-l izbească de perete.</p>
                  <p rend="justify">Atunci Billewiczówna se ivi între ei.</p>
                  <p rend="justify">—  Ce vrei să faci, luminăţia ta? întreba.</p>
                  <p rend="justify">Prinţul se opri.</p>
                  <p rend="justify">Cum stătea cu nările fremătând, cu faţa învâlvorată şi foc în priviri, jupâniţă semăna cu Minerva înfuriată. Pieptul i se umfla ca valurile mării şi era atât de frumoasă în mânia ei, că Bogusław rămase cu ochii la ea şi toate poftele i se răsfrânseră pe chip, ca nişte şerpi care colcăiau în sufletu-i întunecat.</p>
                  <p rend="justify">Curând mânia îi trecu şi se linişti. Se mai uită o vreme la Oleńka, în cele din urmă faţa i se îmblânzi, îşi înclină capul pe piept şi spuse:</p>
                  <p rend="justify">—  Iertare, îngerească jupâniţă! Inima mi-e plină de supărare şi durere, aşa că nu mai pot să mă stăpânesc.</p>
                  <p rend="justify">Şi părăsi încăperea.</p>
                  <p rend="justify">Oleńka începu să-şi frângă mâinile, iar spătarul, revenindu-şi, se luă cu mâinile de păr şi strigă:</p>
                  <p rend="justify">—  Eu am stricat totul, eu sunt pricina pierzaniei tale!</p>
                  <p rend="justify">Prinţul nu se arătă toată ziua. Prânzi în odăile lui numai cu Sakowicz. Răscolit până în adâncul sufletului, nu mai putea să gândească tot atât de limpede ca înainte, îl chinuia fierbinţeala, semn că în curând avea să fie cuprins de friguri năprasnice, în timpul cărora înţepenea cu totul, de era nevoie să-i facă frecţii. Starea de acum o punea pe seama dragostei neobişnuit de puternice, gândind că dacă nu-şi va găsi împlinirea, avea să moară.</p>
                  <p rend="justify">De aceea, povestindu-i lui Sakowicz cearta cu spătarul, vorbi astfel:</p>
                  <p rend="justify">—  Mâinile şi picioarele îmi ard, simt furnicături pe spinare, gura mi-e amară şi plină de foc. Pe toţi cornuţii din iad, ce să fie asta? Niciodată nu mi s-a întâmplat aşa ceva!</p>
                  <p rend="justify">—  Pentru că luminăţia ta eşti plin de cinste ca un clapon fript pe caşa. Prinţul clapon, prinţul clapon! Ha, ha!</p>
                  <p rend="justify">—  Eşti un prost!</p>
                  <p rend="justify">—  Prea bine!</p>
                  <p rend="justify">—  N-am nevoie de glumele tale!</p>
                  <p rend="justify">—  Luminăţia ta, ia-ţi lăuta şi du-te sub fereastra fetei, poate că o să vezi. pumnul. spătarului. Ptiu, la dracu, un om atât de hotărât ca Bogusław Radziwiłł!</p>
                  <p rend="justify">—  Eşti un nătărău!</p>
                  <p rend="justify">—  Prea bine! Văd că luminăţia ta începi să vorbeşti de unul singur şi să-ţi spui adevărul în faţă. Cutează, haide! Nu mai trebuie să ţii seama de rang!</p>
                  <p rend="justify">—  Vezi tu, Sakowicz, Castor al meu îşi cam ia nasul la purtare şi de aceea deseori primeşte câte un picior în coastă; s-ar putea ca tu s-o păţeşti şi mai rău.</p>
                  <p rend="justify">Sakowicz sări ca opărit, cum făcuse nu demult spătarul de Rosienie, şi pentru că avea darul iniţiativei, începu să strige cu un glas care semăna atât de mult cu al spătarului, încât nevăzând cine vorbeşte, oricine se putea înşela.</p>
                  <p rend="justify">—  Ce înseamnă asta, suntem ostatici? Vor să asuprească un şleahtic liber. Încălcând cele mai sfinte drepturi?</p>
                  <p rend="justify">—  Dă-mi pace, dă-mi pace! îi spuse prinţul cu aprindere. Pe nătărăul ăla bătrân l-a apărat ea, dar pe tine n-are cine să te apere.</p>
                  <p rend="justify">—  Dacă ea a avut grija să-l apere, trebuia s-o îngrijeşti şi luminăţia ta!</p>
                  <p rend="justify">—  Altminteri nu se poate, aici e vorba de niscaiva farmece. Fie că mi-a făcut ceva, de m-a vrăjit, fie că stelele sunt aşezate astfel. Încât îmi pierd minţile. Dac-ai fi văzut-o când îl apăra pe netrebnicul de unchiu-său. Dar tu nu pricepi nimic! Mi se învârte capul! Uite cum îmi ard mâinile! Una ca ea să iubeşti, s-o strângi la piept, să.</p>
                  <p rend="justify">—  Să ai copii cu ea! adăugă Sakowicz.</p>
                  <p rend="justify">—  Chiar aşa, să ştii, şi voi avea, fiindcă altfel mă va mistui vâlvătaia din mine. Pentru Dumnezeu, ce se petrece-cu mine. Pe toţi dracii de pe pământ şi din iad, să mă însor sau ce să fac?</p>
                  <p rend="justify">Sakowicz se posomori.</p>
                  <p rend="justify">—  Luminăţia ta, n-ar trebui să te gândeşti la una ca asta.</p>
                  <p rend="justify">—  Ba tocmai că mă gândesc şi dacă vreau, am s-o fac chiar dacă un polc întreg de Sakowicz mi-ar repeta întruna: „Luminăţia ta, n-ar trebui să te gândeşti la una ca asta!”</p>
                  <p rend="justify">—  Ehei după câte văd, nu-i de glumă!</p>
                  <p rend="justify">—  Sunt bolnav, vrăjit, altfel nu se poate!</p>
                  <p rend="justify">—  La urma urmei, de ce nu vrei, luminăţia ta, să faci ce te-am povăţuit?</p>
                  <p rend="justify">—  Poate că am să fac! Ducă-se dracului toate visele, toţi Billewiczii şi toată Lituania cu prejudecăţile ei şi cu Jan Kazimierz pe deasupra. Altfel nu izbutesc. Văd că nu izbutesc! Ajunge! Ce mare lucru, ce mare scofală! Şi când te gândeşti că am şovăit atâta vreme! Mi-a fost frică de vise, de Billewiczi şi de tribunale, de gloatele şleahticilor şi de norocul lui Jan Kazimierz! Haide, spune-mi că sunt un nătărău! Auzi, îţi poruncesc să-mi spui că sunt un nătărău!</p>
                  <p rend="justify">—  Iar eu n-am să ascult, pentru că acum eşti un Radziwiłł, nu un vicar calvin. Bolnav însă cred că eşti, luminăţia ta, fiindcă nu te-am văzut niciodată în asemenea stare.</p>
                  <p rend="justify">—  E adevărat! În cele mai trudnice împrejurări mă mulţumeam să dau din mână şi să fluier nepăsător, dar acum parcă mă îmboldeşte cineva cu pintenii în şolduri.</p>
                  <p rend="justify">—  E lucru de mirare, fiindcă dacă fata asta te-a fermecat într-adevăr, apoi n-a făcut-o ca să fugă, iar din cele ce mi-ai spus luminăţia ta, se arată că vroiau s-o şteargă pe furiş amândoi.</p>
                  <p rend="justify">—  Mi-a spus Ryff că asta e înrâurirea lui Saturn spre care se înălţa în această lună aburi fierbinţi.</p>
                  <p rend="justify">—  Luminăţia ta, mai bine ia-ţi-l pe Jupiter ca ocrotitor, pentru că acesta a avut noroc şi fără nuntă. Toate se vor sfârşi cu bine, numai că luminăţia ta nu trebuie să mai pomeneşti de nuntă, dar dacă e vorba de una pro forma.</p>
                  <p rend="justify">Deodată, starostele de Oszmiana se lovi cu palma peste frunte.</p>
                  <p rend="justify">—  Ia stai, luminăţia ta. Am auzit de o întâmplare asemănătoare în ţinuturile prusiene.</p>
                  <p rend="justify">—  Îţi şopteşte diavolul ceva la ureche? Hai, dă-i, drumul!</p>
                  <p rend="justify">Sakowicz tăcu însă un răstimp mai lung, în sfârşit, faţa i se lumină şi zise:</p>
                  <p rend="justify">—  Luminăţia ta, mulţumeşte-i norocului că ţi-a dat un prieten ca Sakowicz.</p>
                  <p rend="justify">—  Ei, ce-i nou, ce-i nou?</p>
                  <p rend="justify">—  Nimic, numai că am să-ţi fiu cumnat de mână la nuntă! Sakowicz se înclină. E o mare cinste pentru un sărăntoc de şleahtic.</p>
                  <p rend="justify">—  Nu te mai prosti, spune repede!</p>
                  <p rend="justify">—  La Tylża se află un oarecare Plaska, sau cam aşa ceva, care odinioară era preot la Nieworany, dar schimbându-şi credinţa, a devenit luteran, s-a însurat şi a fost luat de elector sub oblăduirea lui; acum vinde cu preţ bun peşte afumat celor din Samogiţia. La vremea lui, până şi episcopul Parczewski s-a străduit să-l readucă în Samogiţia, Unde mai mult ca sigur că l-ar fi ars pe rug, dar electorul n-a vrut să-şi dea semenul întru credinţă.</p>
                  <p rend="justify">—  Ce-mi pasă mie de toate astea? Nu mai tărăgăna lucrurile!</p>
                  <p rend="justify">—  Ce-ţi pasă luminăţiei tale? Uite că ar trebui să-ţi pese, fiindcă el o să vă coasă ca faţa de căptuşeală, înţelegi, luminăţia ta? Dar pentru că meşterul e nătâng şi nu face parte din breaslă, nu va fi prea greu să rupem cusăturile pe urmă, pricepi, luminăţia ta? Cei din breaslă nu vor recunoaşte şi nu vor întări cusătura, în schimb, noi vom scăpa de orice gâlceavă şi împotrivire. Meşterului putem să-i sucim capul după aceea, iar luminăţia ta te vei putea plânge că ai fost înşelat cu bună ştiinţă, înţelegi? Înainte de asta însă: crescite et multiplicamini{16}. Sunt cel dintâi care-ţi dau binecuvântarea.</p>
                  <p rend="justify">—  Înţeleg şi nu prea! spuse prinţul. La dracu, înţeleg de minune. Sakowicz, trebuie să te fi născut cu dinţii rânjiţi ca strigoii. O să ajungi pe mâna călăului, altfel nu se poate. Aşa, jupâne staroste! Dar cât trăiesc eu, n-o să ţi se clintească nici un fir de păr, iar răsplata nu va fi nici ea prea mică. Atunci eu.</p>
                  <p rend="justify">—  Luminăţia ta trebuie să-i ceri mâna Billewiczównei şi spătarului. Dacă o să fii respins, dacă nici astfel n-o să izbutim, atunci să dai poruncă să mă jupoaie de piele, să-mi facă curele pentru sandale din ea, şi să plec în pelerinaj la. Roma. Împotriva unui Radziwiłł te poţi burzului, când vrea să se drăgostească, dar când binevoieşte să se însoare, n-are nevoie să gâdile nici un şleahtic. Numai că luminăţia ta trebuie să-i spui spătarului şi jupâniţei că din pricina electorului şi a regelui suedez, care ţi-o peţesc pe prinţesa des Deux Ponts, cununia nu trebuie dată în vileag până când nu se încheie pacea. Dealtfel, în actul de zestre scrieţi ce poftiţi. Nici una dintre cele două biserici nu-l va întări. Ei?</p>
                  <p rend="justify">Bogusław tăcu un răstimp, doar pe obraji i se iviră pete roşietice sub pomadă. După o clipă, zise:</p>
                  <p rend="justify">—  N-avem timp, peste trei zile musai să pornesc asupra lui Sapieha.</p>
                  <p rend="justify">—  Se potriveşte de minune! Dacă aveam vreme mai multă, nu mai puteam îndreptăţi graba formelor. Păi cum? Luminăţia ta ai să pui pe seama lipsei de timp faptul că vă cunună cel dintâi preot care se află la îndemână, ca în orice împrejurări grabnice. Vor gândi şi ei tot aşa: „S-o facem repede, fiindcă n-avem timp de pierdut!” E o jupâniţă vitează, aşa că luminăţia ta poţi s-o iei şi în campanie. Rege drag, dacă Sapieha te va învinge şi aşa vei fi pe jumătate biruitor.</p>
                  <p rend="justify">—  Bine, bine! rosti prinţul.</p>
                  <p rend="justify">Dar în aceeaşi clipă se cutremură de friguri, fălcile i se încleştară şi nu mai putu scoate nici o vorbă. Tot trupul îi înţepeni, apoi începu să tremure şi să se zbată ea peştele pe uscat. Cu toate acestea, Sakowicz, speriat, nu mai avu când să aducă doftorul, căci atacul trecu destul de repede.</p>
               </div>
               <div type="div3">
                  <head>Capitolul XVII.</head>
                  <p rend="justify">După discuţia cu Sakowicz, prinţul se duse a doua zi după-amiază la spătarul de Rosienie.</p>
                  <p rend="justify">—  Jupâne spătar, îi spuse la început, ultima dată m-am făcut vinovat faţă de domnia ta, lăsându-mă dus de mânie în casa mea. Mea culpa şi e cu atât mai mare, cu cât am jignit un om care se trage dintr-un neam împrietenit de veacuri cu Radziwiłłii. Acum însă vin şi te rog de iertare. Pe domnia ta să te îmbuneze recunoaşterea greşelii, iar mie să-mi fie pedeapsă. Îi cunoşti demult pe Radziwiłłi şi ştii că nu prea le place să-şi ceară iertare, dar pentru că am greşit înaintea vârstei şi a rangului domniei tale, nu mai ţin seamă cine sunt şi vin cel dintâi cu capul plecat. Aşa că, bătrâne prieten al casei noastre, socotesc că ai să-mi îngădui să-ţi strâng mâna.</p>
                  <p rend="justify">Spunând acestea, îi întinse mâna, iar spătarul, căruia îi trecuse supărarea, nu cuteză să i-o refuze pe a lui, deşi i-o dădu cu oarecare încetineală, şi spuse:</p>
                  <p rend="justify">—  Luminăţia ta, întoarce-ne libertatea şi vom fi foarte mulţumiţi.</p>
                  <p rend="justify">—  Sunteţi liberi şi puteţi pleca fie şi astăzi.</p>
                  <p rend="justify">—  Mulţumesc, luminăţia ta! răspunse spătarul uimit.</p>
                  <p rend="justify">—  Am o singură rugăminte pe care, deie Domnul, sa mi-o îndeplineşti.</p>
                  <p rend="justify">—  Ce rugăminte? întrebă spătarul cu teamă.</p>
                  <p rend="justify">—  Domnia ta, să asculţi cu răbdare ce vreau să-ţi spun.</p>
                  <p rend="justify">—  Dacă-i aşa, ascult şi până diseară.</p>
                  <p rend="justify">—  Nu-ţi cer să-mi dai răspuns numaidecât, ci după ce ai să cumpăneşti bine lucrurile un ceas ori două.</p>
                  <p rend="justify">—  Dumnezeu mi-e martor, dacă-mi recapăt libertatea, nu mai doresc nimic.</p>
                  <p rend="justify">—  Libertatea ţi-o vei recăpăta, domnia ta, nu ştiu însă dacă vei mai vrea să te foloseşti de ea şi dacă te vei mai grăbi să pleci din casa mea. Aş fi bucuros să socoteşti tot ce se află la Taurogi drept al domniei tale, dar acum ascultă. Ştii oare, domnia ta şi binefăcător al meu, de ce m-am împotrivit plecării jupâniţei Billewicz? Pentru că am înţeles că vreţi să fugiţi, iar eu am îndrăgit-o atât de mult pe nepoata domniei tale, încât aş fi gata să trec în fiecare zi Helespontul, ca s-o văd, cum făcea acel Leandru pentru Hera lui.</p>
                  <p rend="justify">Spătarul roşi iarăşi într-o clipită.</p>
                  <p rend="justify">—  Luminăţia ta, cutezi să-mi spui mie una ca asta?</p>
                  <p rend="justify">—  Chiar domniei tale, binefăcătorul meu.</p>
                  <p rend="justify">—  Luminăţia ta, caută-ţi norocul la fetele de la curte, dar să nu te atingi de o fiică de şleahtic, asta nu se poate! Poţi s-o legi şi s-o ţii închisă, dar nu-ţi este îngăduit s-o ruşinezi!</p>
                  <p rend="justify">—  E adevărat, consimţi prinţul, dar pot să mă înclin înaintea bătrânului Billewicz şi să-i spun: Bunule părinte, dă-mi pe nepoata domniei tale de soţie, că nu mai pot trăi fără ea.</p>
                  <p rend="justify">Spătarul fu atât de uluit, încât îi pieri graiul; o vreme mişcă numai din mustăţi şi ochii îi ieşiră din orbite, apoi începu să şi-i şteargă cu mâinile şi să privească ba la prinţ, ba în jurul lui prin încăpere, până când spuse:</p>
                  <p rend="justify">—  Visez oare sau e aievea?</p>
                  <p rend="justify">—  Nu visezi, binefăcătorule, nu visezi, şi ca să te conving, îţi repet cum omnibus titulis{17}: Eu, Bogusław Radziwiłł, prinţ comis al Marelui Principat al Lituaniei, te rog pe domnia ta, Tomasz Billewicz, spătar de Rosienie, să-mi dai mâna nepoatei domniei tale, Alexandra, fiica starostelui de vânătoare.</p>
                  <p rend="justify">—  Cum aşa? Pentru Dumnezeu, luminăţia ta, te-ai gândit bine?</p>
                  <p rend="justify">—  Eu m-am gândit, acum gândeşte-te şi domnia ta dacă mirele e vrednic de jupâniţă.</p>
                  <p rend="justify">—  De mirat ce sunt, mi s-a tăiat, răsuflarea.</p>
                  <p rend="justify">—  Acum poţi să judeci dacă planurile mele au fost curate sau nu.</p>
                  <p rend="justify">—  Luminăţia ta, nu mai ţii seama de starea noastră de şleahtici fără însemnătate?</p>
                  <p rend="justify">—  Oare Billewiczii sunt chiar atât de jos, aşa de puţin preţuieşti blazonul de şleahtic şi vechimea neamului? Un Billewicz poate vorbi astfel?</p>
                  <p rend="justify">—  Luminăţia ta, ştiu că începuturile neamului nostru trebuie căutate la Rom, dar.</p>
                  <p rend="justify">—  Dar, îl întrerupse prinţul, hatmani şi cancelari nu aveţi. Nu-i nimic, electori sunteţi însă, ca şi unchiul, meu din Brandenburg. De vreme ce în Republica noastră un şleahtic poate fi ales rege, nici un prag nu e prea înalt pentru picioarele lui. Eu, jupâne spătar, cu ajutorul Domnului, unchiule, mă trag dintr-o prinţesă de Brandenburg, părintele meu din prinţesa de Ostróg, dar bunicul, de falnică amintire Krzysztof I, cel poreclit Trăsnetul, mare hatman, cancelar şi voievod de Wilno, a fost căsătorit primo voto cu Sobkówna, şi nu i-a căzut mitră din cap pentru că Sobkówna era o şlahciancă de neam ca atâtea altele. În schimb, când răposatul meu părinte s-a însoţit cu fiica electorului, l-au bârfit că nu se gândeşte la rangul lui, deşi se unea cu o casă domnitoare. Aşa-i de îndrăcită trufia voastră de şleahtici. Ei, binefăcătorule, recunoaşte că nu-l socoteşti pe Billewicz mai prejos de Sobek, nu-i aşa?</p>
                  <p rend="justify">Prinţul începu să-l bată pe spate, în semn de mare prietenie, iar şleahticul se muie ca ceara şi răspunse:</p>
                  <p rend="justify">—  Dumnezeu să te răsplătească, luminăţia ta, pentru gândul cinstit. Mi s-a luat o piatră de pe inimă! Ei, luminăţia ta, dacă n-ar fi deosebirea de credinţă!</p>
                  <p rend="justify">—  Ne va uni un preot catolic, altul nu vreau nici eu.</p>
                  <p rend="justify">—  Îţi vom fi recunoscători toată viaţa, fiindcă e vorba de binecuvântarea lui Dumnezeu, pe care n-am fi căpătat-o, dacă vreun mişel.</p>
                  <p rend="justify">Spătarul îşi muşcă limba, dându-şi seama că vroia să spună un lucru nu prea plăcut pentru prinţ, dar Bogusław se prefăcu că nu înţelege, zâmbi binevoitor şi adăugă:</p>
                  <p rend="justify">—  Iar în ceea ce priveşte urmaşii, n-am să mă încăpăţânez, fiindcă aş face orice pentru această minune de frumuseţe.</p>
                  <p rend="justify">Chipul spătarului se lumină, de parcă ar fi căzut asupra lui toate razele soarelui.</p>
                  <p rend="justify">—  Adevărat, Dumnezeu a dăruit-o din belşug cu frumuseţe pe codana asta!</p>
                  <p rend="justify">Bogusław îl bătu iarăşi pe umăr şi, aplecându-se la urechea şleahticului, începu să-i şoptească:</p>
                  <p rend="justify">—  Mă pun chezaş că primul va fi băiat, o frumuseţe de băiat!</p>
                  <p rend="justify">—  Hi, hi, hi!</p>
                  <p rend="justify">—  Pentru că altfel nu poate fi, o Billewicz.</p>
                  <p rend="justify">—  O Billewicz şi un Radziwiłł, adăugă spătarul, desfătându-se cu unirea celor două nume. Hi, hi, hi! O să se ducă buhul în toată Samogiţia. Ce o să mai spună jupânii Siciński, prietenii noştri, când vor vedea că Billewiczii se ridică atât de sus? Ei nu-i dădeau pace nici bătrânului polcovnic, cu toate că era un bărbat cu însuşiri romane, cinstit în toată Republica.</p>
                  <p rend="justify">—  O să-i alungăm din Samogiţia, jupâne spătar!</p>
                  <p rend="justify">—  Dumnezeule milostiv, necercetate sunt vrerile tale, dar dacă e scris ca jupânii Siciński să plesnească de invidie. atunci, facă-se voia ta!</p>
                  <p rend="justify">—  Amin! adăugă Bogusław.</p>
                  <p rend="justify">—  Luminăţia ta, nu mi-o lua în nume de rău, că poate nu sunt destul de aşezat, cum s-ar cuveni să fie un om căruia i se cere fata, şi că-mi arăt bucuria pe faţă. Dar am fost foarte îngrijoraţi şi, neştiind ce ne aşteaptă, ne-am făcut tot felul de gânduri. Am ajuns să te nedreptăţim până şi pe luminăţia ta, iar acum se vede deodată că temerile şi bănuielile erau neîntemeiate şi că putem să ne arătăm bucuria. Îţi repet, domnia ta, parcă mi s-a luat o piatră de pe inimă.</p>
                  <p rend="justify">—  Jupâniţa Alexandra m-a judecat şi ea tot aşa?</p>
                  <p rend="justify">—  Ea? Chiar dacă aş fi Cicero şi tot n-aş fi în stare să înfăţişez admiraţia pe care o nutrea înainte pentru luminăţia ta. Gândesc că numai virtutea şi sfiala înnăscută au stat în calea dragostei. Dar când va afla de dorinţa luminăţiei tale, sunt sigur că-şi va da frâu inimii care nu va întârzia să zburde voioasă pe păşunile dragostei.</p>
                  <p rend="justify">—  Nici Cicero n-ar fi vorbit mai frumos! răspunse Bogusław.</p>
                  <p rend="justify">—  Pentru că atunci, când eşti fericit, îţi vin vorbele mai uşor. Dar de vreme ce luminăţia ta asculţi cu atâta bunăvoinţă toate câte ţi le spun, atunci am să merg până la capăt.</p>
                  <p rend="justify">—  Mergi, jupâne spătar.</p>
                  <p rend="justify">—  Cu toate că e tare crudă, hic mulier are mintea unui bărbat şi mai mare mirarea cât poate fi de hotărâtă. în împrejurări în care mulţi oameni cu experienţă ar şovăi, ea nu stă deloc pe gânduri. Ce-i rău, la stânga, cei bun, la dreapta. şl ea tot la dreapta. Pare blândă, dar odată ce şi-a ales drumul, poţi să dai cu tunul, că tot nu se va abate de la el. Seamănă cu bunicul ei şi cu mine; tatăl ei era un oştean înnăscut, dar ca om era moale. mama, în schimb, Wojnillowiczówna de domo, sora Kulwiecównei, era şi ea destul de hotărâtă.</p>
                  <p rend="justify">—  Jupâne spătar, mă bucur de ce-mi spui!</p>
                  <p rend="justify">—  N-ai să crezi, luminăţia ta, cât e de îndârjită împieliţata asta împotriva suedezilor şi a celorlalţi vrăjmaşi ai Republicii. Dacă ar bănui pe cineva de o înşelăciune cât de mică, apoi ar simţi pentru el o scârbă fără margini, de-ar fi un înger, nu un om. Luminăţia ta, iartă-l pe un bătrân care ar putea să-ţi fie părinte, ca vârstă cel puţin, dacă nu şi ca rang: leapădă-te de suedezi. Asupresc ţara mai rău ca tătarii! Porneşte-ţi oştile împotriva lor, şi nu numai eu, dar şi ea te vom urma pe câmpul de luptă! Iartă-mă, luminăţia ta, iartă-mă Am spus şi eu ce-am gândit!</p>
                  <p rend="justify">Bogusław se stăpâni, după o clipă de tăcere, şi începu să vorbească astfel:</p>
                  <p rend="justify">—  Jupâne spătar şi binefăcătorule! ieri eraţi îndreptăţiţi, dar astăzi nu se mai cuvine să presupuneţi că vreau să vă arunc praf în ochi, spunându-vă că sunt de partea regelui şi a ţării. Îţi repet sub jurământ, ca unei rude, că tot ce-am spus despre pace şi condiţiile ei, a fost adevărul adevărat. Aş vrea şi eu să pornesc la luptă, căci şi pe mine mă îndeamnă firea, dar am văzut că scăparea Republicii se află în altă parte şi, din dragoste neprefăcută faţă de ţară, a trebuit să aleg altă cale. Şi pot să spun că mi-a izbutit un lucru nemaipomenit: după război, puterea biruitoare se pune în slujba celei înfrânte. Până şi Mazarin, cel mai şiret dintre oameni, ar fi fost mândru, dacă ar fi fost în locul meu. Nu numai jupâniţa Alexandra, ci şi eu îi urăsc pe vrăjmaşi tot atât de mult. Totuşi ce pot face? Cum să scap ţara? Nec Hercules contra plures! Aşa că mi-am zis: „În loc să pier, lucru şi mai uşor şi mai plăcut, trebuie s-o scap.”' Şi pentru că am deprins asemenea treburi de la cârmuitori pricepuţi, pentru că mă înrudesc cu electorul şi sunt bine văzut de suedezi, după cele făptuite de vărul Janusz, am început îndată negocierile. Care ar fi fost cursus lor şi foloasele Republicii, ştii şi domnia ta: sfârşitul războiului, încetarea asupririi credinţei catolice, a bisericilor şi a clerului, a stării şleahticilor şi a gloatelor, ajutorul suedez în războaiele cu septentrionii şi cu cazacii, lărgirea hotarelor. Iar pentru toate acestea o singură răsplată: Carolus să fie rege după Jan Kazimierz. Cine a făcut mai mult pentru ţară în aceste vremuri, să mi-o spună în faţă!</p>
                  <p rend="justify">—  E adevărat. ar vedea-o şi un orb. numai că şleahticii vor fi grozav de nemulţumiţi că nu vor mai avea loc alegeri libere.</p>
                  <p rend="justify">—  Care-i lucrul de căpetenie, alegerile sau ţara?</p>
                  <p rend="justify">—  Amândouă sunt una, luminăţia ta, pentru că acest drept stă la temelia Republicii. Ce înseamnă ţara, dacă nu un mănunchi de legi, privilegii şi libertăţi de care se bucură starea şleahticilor? Rege putem găsi şi sub stăpânirea străină.</p>
                  <p rend="justify">Mânia şi plictisul, fulgerară pe chipul lui Bogusław.</p>
                  <p rend="justify">—  Carolus, spuse, va iscăli pacta conventa, aşa cum le-au iscălit şi ceilalţi, iar după moartea lui, o să alegem pe cine poftim. fie şi pe acel Radziwiłł care se va naşte dintr-o Billewicz.</p>
                  <p rend="justify">Spătarul încremeni, orbit parcă de acest gând, apoi îşi înălţă braţele şi strigă cu înflăcărare:</p>
                  <p rend="justify">—  Consentior!</p>
                  <p rend="justify">—  Aşa gândesc şi eu că domnia ta vei consimţi, chiar dacă pe urmă tronul ar fi să rămână în familia noastră, zise prinţul eu un zâmbet răutăcios, Aşa sunteţi toţi! Dar să lăsăm asta pentru mai târziu. Deocamdată trebuie sa ducem la bun sfârşit negocierile. Pricepi, domnia ta, unchiule?</p>
                  <p rend="justify">—  Musai, pe legea mea, musai! repetă spătarul convins de-a binelea.</p>
                  <p rend="justify">—  Iar la bun sfârşit pot fi duse numai fiindcă eu sunt mijlocitorul care-i place regelui suedez, şi domnia ta ştii din ce pricină? Carolus are o soră însoţită cu de la Gardie, iar pe cealaltă, principesa des Deux Ponts, încă jupâniţă, vrea să mi-o dea mie, ca să se înrudească cu casa noastră şi să aibă sprijinitor oricând în Lituania. De aci bunăvoinţa lui pentru mine, la care îl îndeamnă şi unchiul meu, electorul.</p>
                  <p rend="justify">—  Cum se poate? întrebă spătarul neliniştit.</p>
                  <p rend="justify">—  Prea bine, jupâne spătar, deoarece pentru porumbiţa domniei tale aş da toate prinţesele des Deux Ponts, împreună cu principatul tuturor Pontus de pe lume. Numai că nu se cuvine să aţâţ  fiara suedeză şi de aceea mă prefac că ascult cu plăcere planurile lor, dar după ce vor iscăli înţelegerea, o să mai vedem!</p>
                  <p rend="justify">—  Ehei, te pomeneşti că nu mai vor s-o iscălească, dacă află că luminăţia ta de însori?!</p>
                  <p rend="justify">—  Jupâne spătar, spuse prinţul aşezat, m-ai bănuit că-mi înşel ţara. Acum eu te întreb ca un fiu credincios: am oare dreptul să jertfesc binele Republicii pentru interesele mele?</p>
                  <p rend="justify">Jupân Tomasz se nelinişti:</p>
                  <p rend="justify">—  Aşadar, ce se va întâmpla?</p>
                  <p rend="justify">—  Gândeşte-te şi domnia ta: ce trebuie să se întâmple?</p>
                  <p rend="justify">—  Pentru Dumnezeu, văd că nunta trebuie amânată, iar proverbul spune „Boală lungă, moarte sigură”.</p>
                  <p rend="justify">—  Eu n-am să-mi schimb inima, pentru că m-am îndrăgostit pentru toată viaţa, iar domnia ta trebuie să ştii că în ceea ce priveşte statornicia, aş lăsa-o în urmă până şi pe răbdătoarea Penelopa.</p>
                  <p rend="justify">Teama spătarului crescu şi mai mult, deoarece avea o părere opusă despre statornicia prinţului, părere întărită şi de alţii, iar prinţul, parcă ghicindu-i gândurile, adăugă:</p>
                  <p rend="justify">—  Dar domnia ta ai dreptate, când spui că nimeni nu poate fi sigur de ziua de mâine: pot să mă îmbolnăvesc şi să cad la pat, ieri am înţepenit atât de rău, încât abia mi-am revenit cu ajutorul lui Sakowicz; aş putea să mor, să pier în campania împotriva lui Sapieha, iar întârzierile, rugăminţile şi grijile care vor urma, nu încap scrise nici pe o piele de viţel.</p>
                  <p rend="justify">—  Pe rănile lui Christos, ce-i de făcut, luminăţia ta?</p>
                  <p rend="justify">—  Ce pot să spun eu, răspunse prinţul cu mâhnire, chiar dacă m-aş bucura ca lucrul să fie isprăvit cât se poate de repede.</p>
                  <p rend="justify">—  Asta-i, să fie isprăvit. Să vă cununaţi şi pe urmă, fie ce-o fi.</p>
                  <p rend="justify">Bogusław zvâcni în picioare.</p>
                  <p rend="justify">—  Pe sfântă Evanghelie! Cu înţelepciunea domniei tale, ar trebui să ajungi cancelarul Lituaniei. Altul n-ar fi născocit nici în trei zile una ca asta, iar domniei tale ţi-a venit în minte din prima clipă! Asta-i, să ne cununăm; şi să tăcem din gură. Ptiu, ce minte! Eu şi aşa am să pornesc împotriva lui Sapieha peste două zile, că n-am încotro! În acest timp, deschidem o trecere tainică spre încăperea fecioarei şi pe urmă la drum! Iată o minte de cârmuitor! Doi sau trei oameni de încredere or să cunoască taina şi o să-i luăm ca martori, pentru ca unirea noastră să aibă loc formaliter. Scriem actul dotai, asigurăm zestrea, la care voi adăuga înscrisul meu, şi nu spunem o vorbă până la vremea potrivită. Jupâne spătar şi binefăcătorule, îţi mulţumesc din toată inima. Vino să te îmbrăţişez, apoi du-te la frumoasa mea. Am să aştept răspunsul ei ea pe jar. Între timp, îl voi trimite pe Sakowicz după preot. Rămâi sănătos, tăticule; poate că în curând vei fi bunicul unui Radziwiłł!</p>
                  <p rend="justify">Spunând acestea, prinţul îi dădu drumul şleahticului uluit şi părăsi încăperea.</p>
                  <p rend="justify">—  Pe legea mea! îşi spuse spătarul, venindu-şi în fire. I-am dat un sfat, de care nici Solomon nu s-ar ruşina, deşi aş vrea să nu fie nevoie de el. Dacă e taină, taina să fie. Zadarnic te frămânţi şi te dai cu capul de pereţi, altfel nu se poate. Hm, şi un orb ar vedea că nu se poate altfel! De-ar da Dumnezeu să înţepenească de ger şi să crape odată suedezii ăştia! Dacă n-ar fi negocierile astea, cununia ar avea loc după datină şi toată Samogiţia s-ar aduna la petrecere. Cine-a mai pomenit ca bărbatul să sc ducă la soţie în pâslari, ca să nu facă zgomot? Ptiu, drace! Jupânii Siciński n-au să crape atât de repede, deşi, slavă Domnului, de astă dată n-au să mai scape.</p>
                  <p rend="justify">Plecă la Oleńka.</p>
                  <p rend="justify">În acest timp, prinţul se sfătuia mai departe cu Sakowicz:</p>
                  <p rend="justify">—  Şleahticul a jucat ca ursul în două labe, îi spuse lui Sakowicz, dar ştiu că m-a obosit! Of, l-am strâns în braţe, până i-am auzit pârâind oasele, şi mi ţi l-am scuturat, de credeam c-o să-i cadă cizmele din picioare cu paie cu tot. Iar când i-am zis „unchiule”, cât pe ce să plesnească, de parcă înghiţise un ceaun întreg de varză tocată. Ptiu, ptiu! Stai puţin, ai să fii unchiul meu, dar asemenea unchi am o droaie prin toată lumea. Sakowicz, o şi văd cum mă aşteaptă şi mă întâmpină în odaia ei, închizând ochii şi încrucişându-şi braţele. Aşteaptă tu, am să-ţi sărut ochişorii până când. Sakowicz, îţi dăruiesc pe viaţă şi Prudy, care se află nu departe de Oszmiana! Când poate fi aici Plaska?</p>
                  <p rend="justify">—  Înainte de lăsarea serii! Luminăţia ta, îţi mulţumesc pentru Prudy.</p>
                  <p rend="justify">—  N-ai pentru ce! Înainte de lăsarea serii? Asta înseamnă că poate să pice dintr-o clipă în alta. De-ar putea să ne cunune astăzi, fie şi la miezul nopţii. Actul l-ai scris?</p>
                  <p rend="justify">—  E gata. M-am arătat foarte darnic pe socoteala luminăţiei tale. Am pus Birże pe numele jupâniţei. Spătarul o să urle ca un câine, când o să-i luăm totul înapoi.</p>
                  <p rend="justify">—  După ce va sta o vreme în temniţă, se va linişti.</p>
                  <p rend="justify">—  Nu mai e nevoie. Când se va arăta că actul de cununie nu poate fi recunoscut, vor cădea şi celelalte. Nu ţi-am spus eu, luminăţia ta, că va consimţi?</p>
                  <p rend="justify">—  Spătarul nu s-a împotrivit deloc. Tare aş vrea să ştiu ce va spune ea. Văd că el întârzie!</p>
                  <p rend="justify">—  Au căzut unul în braţele celuilalt şi plâng de bucurie, te binecuvântează pe luminăţia ta şi-ţi laudă bunătatea şi farmecul.</p>
                  <p rend="justify">—  Nu ştiu dacă şi farmecul, pentru că nu arăt prea bine. Sunt mereu bolnav şi mă tem să nu înţepenesc iarăşi ca, ieri.</p>
                  <p rend="justify">—  Ei, luminăţia ta, să ai grijă să stai la căldură.</p>
                  <p rend="justify">Prinţul se repezi la oglindă.</p>
                  <p rend="justify">—  Am ochii încercănaţi şi nătângul de Fouret mi-a făcut sprâncenele strâmbe astăzi. Uite, nu-i aşa că sunt strâmbe? Voi porunci să-i strivească degetele cu cocoşul de la muschetă şi o să iau o maimuţă să mă slujească. De ce întârzie spătarul atâta? Aş vrea să mă duc la jupâniţă! O să-mi îngăduie s-o sărut înainte de cununie. s-o sărut. s-o degust! Ce repede se întunecă astăzi. Dacă Plaska se lasă greu, îndemnaţi-l cu cleştele înroşit.</p>
                  <p rend="justify">—  Plaska nu se va da în lături, e un mare tâlhar!</p>
                  <p rend="justify">—  Atunci şi cununia va fi tâlhărească.</p>
                  <p rend="justify">—  Un tâlhar îl cunună tâlhăreşte pe alt tâlhar.</p>
                  <p rend="justify">Prinţul îşi recapătă voioşia.</p>
                  <p rend="justify">—  Când codoşul e cumnat de mână, nici cununia nu poate fi altfel!</p>
                  <p rend="justify">Tăcură un răstimp, apoi începură să râdă amândoi, dar hohotele lor răsunau ciudat de mohorât în odaia întunecoasă. Noaptea înainta cu paşi repezi.</p>
                  <p rend="justify">Prinţul începu să se plimbe prin încăpere, bocănind cu baltagul pe care se sprijinea cu putere, deoarece picioarele nu-şi reveniseră cum trebuie după înţepenirea de ieri.</p>
                  <p rend="justify">Copiii de casă aduseră sfeşnice cu lumânări, aprinse şi ieşiră, dar adierile aerului încovoiau flăcăruile, aşa că multă vreme lumânările arseră strâmb, topind ceara din belşug.</p>
                  <p rend="justify">—  Uite cum ard luminările! spuse prinţul. Ce vezi în asta?</p>
                  <p rend="justify">—  O virtute se va topi astăzi ca ceara.</p>
                  <p rend="justify">—  E ciudat, jocul flăcăruilor parcă nu se mai sfârşeşte.</p>
                  <p rend="justify">—  Poate că sufletul bătrânului Billewicz zboară deasupra lor.</p>
                  <p rend="justify">—  Prost mai eşti! îl repezi prinţul Bogusław. Grozav de prost! Tocmai acum ţi-ai găsit, să vorbeşti despre duhuri!</p>
                  <p rend="justify">Se aşternu tăcerea.</p>
                  <p rend="justify">—  În Anglia se spune, începu prinţul vorba, că dacă vreun duh intră într-o încăpere, toate luminările ard cu flăcărui albastre, pe când astea au flacăra galbenă, ca de obicei.</p>
                  <p rend="justify">—  Fleacuri! zise Sakowicz. La Moscova sunt oameni.</p>
                  <p rend="justify">—  Tăcere! îl întrerupse Bogusław. Vine spătarul. Nu, e vântul care mişcă oblonul de la fereastră. Diavolii au mai adus-o şi pe mătuşa asta a jupâniţei. Auzi, fiica lui Kulwiec-Hippocentaurus! Cine-a mai pomenit aşa ceva? Seamănă într-adevăr cu o himeră.</p>
                  <p rend="justify">—  Dacă luminăţia ta vrei, mă însor eu cu ea. N-o să-ţi mai stea în cale. Plaska o să ne unească şi pe noi cât ai zice peşte.</p>
                  <p rend="justify">—  Prea bine. Ei am să-i dăruiesc o lopată de paltin, iar ţie un felinar, ca să ai cu ce să-i luminezi drumul.</p>
                  <p rend="justify">—  Dar în felul acesta voi deveni unchiul tău. Bogus…</p>
                  <p rend="justify">—  Adu-ţi aminte de Castor! răspunse prinţul.</p>
                  <p rend="justify">—  Nu-l mai gâdila pe Castor, iubite Pollux, că s-ar putea să te muşte!</p>
                  <p rend="justify">Vorbirea le fu întreruptă de intrarea spătarului şi a jupâniţei Kulwiec. Prinţul se îndreptă repede spre ei, sprijinindu-se în baltag. Sakowicz se ridică şi el în picioare.</p>
                  <p rend="justify">—  Ei, putem merge la Oleńka? întrebă prinţul. Dar spătarul îşi desfăcu braţele şi îşi înclină capul pe piept.</p>
                  <p rend="justify">—  Luminăţia ta! Nepoata mea zice că testamentul polcovnicului Billewicz nu-i îngăduie să facă ce vrea cu viaţa ei, dar chiar dacă i-ar îngădui, nu se poate însoţi cu luminăţia ta, deoarece nu te are drag.</p>
                  <p rend="justify">—  Auzi, Sakowicz? răbufni prinţul cu glas înfricoşător.</p>
                  <p rend="justify">—  Ştiam şi eu de testament, îşi urmă vorba spătarul, dar nu-l socoteam un impedimentum de neînvins.</p>
                  <p rend="justify">—  Îmi bat joc de testamentele voastre! spuse prinţul. Scuip pe toate testamentele voastre, pricepi?!</p>
                  <p rend="justify">—  Noi însă le respectăm! răspunse înţepat jupân Tomasz. În testament scrie că jupâniţa se poate însoţi numai cu Kmicic, altminteri trebuind să intre la mânăstire.</p>
                  <p rend="justify">—  Cu cine, prăpăditule? Cu Kmicic? Vă arăt eu Kmicic! Vă învăţ eu minte!</p>
                  <p rend="justify">—  Pe cine faci prăpădit, luminăţia ta, pe un Billewicz?</p>
                  <p rend="justify">Şi spătarul îşi puse mâinile în şolduri, cuprins de furie, dar Bogusław îl izbi cu baltagul în piept; şleahticul gemu şi se prăbuşi. Prinţul îl lovi cu piciorul, ca să-şi facă drum spre uşă, şi ieşi în fugă, uitându-şi pălăria.</p>
                  <p rend="justify">—  Isuse, Mărie, Sfinte Iosif! strigă jupâniţă Kulwiec.</p>
                  <p rend="justify">Dar Sakowicz o apucă de umăr şi, punându-i jungherul în piept, spuse:</p>
                  <p rend="justify">—  Taci, comoara mea, taci, turturică dragă, că-ţi retez gâtiţa dulce ca la o găină şchioapă. Stai liniştită aici şi nu te duce sus, fiindcă acolo are loc nuntirea nepoatei tale.</p>
                  <p rend="justify">În Vinele Kulwiecównei curgea sânge de viteaz, aşa că abia auzi vorbele lui Sakowicz, şi spaima i se prefăcu în deznădejde şi înflăcărare.</p>
                  <p rend="justify">—  Eşti un lotru, tâlharule, păgânule! ţipă. Taie-mă, că am să strig de o să audă toată Republica. Fratele mi-a fost ucis, nepoata ruşinată, nu mai vreau să trăiesc nici eu! Loveşte-mă, tâlharule, taie-mă! Oameni buni, veniţi să vedeţi!</p>
                  <p rend="justify">—  Taci, codârlă strâmbă, taci fumăriţă ofilită! îi spuse. N-am să-ţi retez gâtul, de ce să-i mai dau diavolului ce-i al lui, dar ca să nu mai ţipi ca un păun, până te linişteşti, am să-ţi leg guriţa frumoasă cu propria năframă, iar eu am să iau lăuta şi am să-ţi cânt un cântec de dragoste. Altfel nu poate fi, trebuie să mă îndrăgeşti.</p>
                  <p rend="justify">În timp ce vorbea astfel, starostele de Oszmiana, cu îndemânarea unui călău, îi astupă gura Kulwiecównei cu năframa, apoi îi legă cât ai bate din palme mâinile şi picioarele cu o curea şi o aruncă pe sofa.</p>
                  <p rend="justify">După care se aşeză şi el alături şi, întinzându-se în voie, o întrebă cu atâta linişte, de parcă ar fi început o discuţie obişnuită:</p>
                  <p rend="justify">—  Domnia ta ce crezi, jupâniţă? Eu gândesc că Bogusław s-a descurcat şi el tot atât de lesne.</p>
                  <p rend="justify">Deodată, sări drept în picioare, pentru că uşa se deschise repede şi în prag se ivi jupâniţă Alexandra.</p>
                  <p rend="justify">Era albă la faţă ca hârtia, avea părul puţin răvăşit, sprâncenele încruntate şi groază în priviri.</p>
                  <p rend="justify">Văzându-l pe spătar întins pe jos, îngenunche lângă el şi-i puse mâna pe cap şi pe piept.</p>
                  <p rend="justify">Spătarul răsuflă adânc, deschise ochii, se ridică în capul oaselor şi începu să se uite prin încăpere, ca trezit din somn, apoi sprijinindu-se pe o mână, încercă să se scoale în picioare. Izbuti cu ajutorul jupâniţei şi se apropie cu paşi şovăitori de scaun, lăsându-se să cadă pe el.</p>
                  <p rend="justify">Oleńka o văzu abia acum pe mătuşa Kulwiecówna zăcând pe sofa.</p>
                  <p rend="justify">—  Domnia ta ai ucis-o? îl întrebă pe Sakowicz.</p>
                  <p rend="justify">—  Doamne fereşte! răspunse starostele de Oszmiana.</p>
                  <p rend="justify">—  Îţi poruncesc s-o dezlegi!</p>
                  <p rend="justify">Era atâta putere în glasul ei, încât Sakowicz nu mai zise nimic, ca şi când i-ar fi poruncit însăşi prinţesa Radziwiłł. şi începu s-o dezlege pe Kulwiecówna, care leşinase.</p>
                  <p rend="justify">—  Iar acum, spuse jupâniţa, du-te la stăpânul tău care zace sus.</p>
                  <p rend="justify">—  Ce s-a întâmplat? strigă Sakowicz, venindu-şi în fire. Domnia ta ai să răspunzi pentru el!</p>
                  <p rend="justify">—  Nu înaintea ta, slugă! Afară î Sakowicz fugi ca un nebun.</p>
               </div>
               <div type="div3">
                  <head>Capitolul XVIII.</head>
                  <p rend="justify">Sakowicz stătu două zile la căpătâiul prinţului, deoarece al doilea atac fusese mai puternic decât cel dinainte; fălcile lui Radziwiłł erau atât de încleştate, încât se văzură siliţi să i le deschidă cu cuţitul, ca să-i toarne în gură leacuri care să-l readucă în simţiri. După aceea îşi recapătă îndată cunoştinţa, cu toate că tremura, se zbătea şi se încorda în pat ca o fiară rănită de moarte. Când trecu şi asta, îl toropi o slăbiciune uriaşă; toată noaptea privi în tavan fără o vorbă. A doua zi, după ce înghiţi leacurile adormitoare, căzu într-un somn greu, iar pe la amiază se trezi din nou leoarcă de sudoare.</p>
                  <p rend="justify">—  Cum te simţi, luminăţia ta? întrebă Sakowicz.</p>
                  <p rend="justify">—  Mi-e mai bine. Au venit niscaiva scrisori?</p>
                  <p rend="justify">—  Au venit de la elector şi de la Szteinbok. Sunt pe masă, dar trebuie să amân citirea lor pentru mai târziu, fiindcă eşti încă foarte slăbit.</p>
                  <p rend="justify">—  Dă-mi-le numaidecât. auzi?</p>
                  <p rend="justify">Starostele de Oszmiana luă scrisorile de pe masă şi i le întinse, iar Bogusław le citi de două ori pe fiecare, după care se gândi o clipă şi zise:</p>
                  <p rend="justify">—  Mâine plecăm în Podlasie.</p>
                  <p rend="justify">—  Mâine luminăţia ta ai să fii în pat, ca şi astăzi.</p>
                  <p rend="justify">—  Ba am să fiu pe cal, ca şi tine! Taci din gură, nu te mai împotrivi!</p>
                  <p rend="justify">Starostele tăcu şi un răstimp domni liniştea întreruptă doar de ticăitul grav şi rar al orologiului de Gdańsk.</p>
                  <p rend="justify">—  Sfatul a fost prost, ca şi gândul tău, spuse prinţul deodată, iar eu am fost şi mai prost, că te-am ascultat.</p>
                  <p rend="justify">—  Ştiam eu că dacă nu vei izbuti, vina are să cadă asupra mea! răspunse Sakowicz.</p>
                  <p rend="justify">—  De astă dată te-ai făcut de râs.</p>
                  <p rend="justify">—  Sfatul a fost bun, dar de ce să răspund eu dacă vreun diavol aflat în slujba lor îi previne asupra primejdiei?</p>
                  <p rend="justify">Prinţul se ridică pe pernă.</p>
                  <p rend="justify">—  Crezi? întrebă, privindu-l cercetător pe Sakowicz.</p>
                  <p rend="justify">—  Păi, luminăţia ta, nu-i cunoşti pe papistaşi?</p>
                  <p rend="justify">—  Îi cunosc, îi cunosc! Mi-a, trecut şi mie prin cap de multe ori că aici e vorba de lucruri necurate. De ieri sunt sigur. Mi-ai ghicit gândurile, de aceea te-am întrebat ce crezi cu adevărat. Care dintre ei să fi intrat în cârdăşie cu puterea necuratului? Ea nicidecum, fiindcă-i prea cinstită. şi nici spătarul care-i prea prost.</p>
                  <p rend="justify">—  Poate mătuşa.</p>
                  <p rend="justify">—  E cu putinţă.</p>
                  <p rend="justify">—  Ieri, ca să nu mă încurce, am legat-o bine, dar înainte i-am pus cuţitul în gât şi închipuieşte-ţi, luminăţia ta, am văzut că ascuţişul e topit ca în foc.</p>
                  <p rend="justify">—  Arată-mi-l!</p>
                  <p rend="justify">—  L-am aruncat în apă, cu toate că la mâner avea o turcoază destul de mare. Am vrut mai bine să nu mai pun mâna pe el.</p>
                  <p rend="justify">—  Să-ţi spun ce mi s-a întâmplat ieri. Am dat buzna în odaia ei ca un ieşit din minţi. Nu-mi aduc aminte ce i-am spus. dar ştiu că a strigat: „Mai bine mă arunc în foc!” Ştii cât e de mare căminul acolo. Şi a şi sărit! Eu după ea. Am prins-o de mijloc. Veşmintele începuseră să ardă. Cu o mână o ţineam, iar cu cealaltă stingeam focul. Deodată, mi-a venit ameţeală, fălcile mi s-au încleştat. Parcă mă smucea cineva de vinele din grumaz. După care mi s-a părut că scânteile care zburau în jurul nostru s-au prefăcut în albine şi bâzâiau ca albinele. Pe viaţa mea, e adevărul curat!</p>
                  <p rend="justify">—  Şi pe urmă ce-a mai fost?</p>
                  <p rend="justify">—  Nu mai ţin minte nimic, afară de o spaimă grozavă; parcă mă prăbuşeam într-o fântână adâncă, într-o groapă fără fund. Ce spaimă, îţi spun, ce spaimă am tras! Şi acum mi se face părul măciucă în vârful capului. Şi nu era numai spaima, ci. cum să-ţi spun. şi un gol uriaş, şi o amărăciune, şi o slăbiciune ciudată. Din fericire, puterile cereşti au fost alături de mine, altfel nu mai vorbeam astăzi cu tine.</p>
                  <p rend="justify">—  Luminăţia ta, ai avut iarăşi un atac. Din pricina bolii îţi trec tot felul de închipuiri pe dinaintea ochilor. Ca să fim siguri, am putea porunci să se facă o copcă în gheaţa de râu, în care s-o cufundăm pe băbătia asta.</p>
                  <p rend="justify">—  Las-o dracului! Şi aşa mâine plecăm; se apropie primăvara, aşezarea stelelor se va schimba şi nopţile vor fi mai scurte, iar puterile necurate vor slăbi.</p>
                  <p rend="justify">—  Luminăţia ta, dacă tot plecăm mâine, eu zic să-i dai pace acestei jupâniţe.</p>
                  <p rend="justify">—  Chiar dacă n-aş vrea, n-am încotro. Dealtfel, astăzi nu mai am nici un chef.</p>
                  <p rend="justify">—  Dă-le drumul, să se ducă dracului!</p>
                  <p rend="justify">—  Nu se poate!</p>
                  <p rend="justify">—  De ce?</p>
                  <p rend="justify">—  Pentru că şleahticul mi-a mărturisit că are o groază de bani îngropaţi la Billewicze. Dacă le dau drumul, o să-i dezgroape şi o să fugă în pădure. E mai bine să-i ţin aici şi să le iau banii. Acum e vreme de război şi pot s-o fac! Dealtfel, chiar el s-a oferit. Dăm poruncă să scormonească toată grădina de la Billewicze şi trebuie să-i găsim. Stând aici, spătarul nu mai poate face tărăboi în toată Lituania că a fost jefuit. Îmi vine să turbez, când mă gândesc câţi bani am risipit cu jocurile şi turnirurile, şi totul fără nici un folos, fără nici un folos!</p>
                  <p rend="justify">—  Eu de multă vreme nu pot s-o văd în ochi nici pe jupâniţa asta. Luminăţia ta, când mi-a poruncit ieri, de parcă vorbea cu cel din urmă dintre slujitori: „Slugă, du-te sus, că acolo zace stăpânul tău”, era cât pe ce să-i sucesc gâtul ca unui graure, m-am gândit însă că ea te-a străpuns cu jungherul sau a tras cu pistolul în luminăţia ta.</p>
                  <p rend="justify">—  Tu ştii că nu-mi place când cineva vrea să facă ceva fără ştirea mea. Bine că nu ţi-ai îndeplinit gândul, fiindcă aş fi poruncit să-ţi smulgă carnea cu cleştele pregătit pentru Plaska. Să nu te atingi de ea.</p>
                  <p rend="justify">—  Pe Plaska l-am trimis înapoi. Era grozav de uimit, neştiind de ce l-am adus şi de ce-l alungăm. Vroia să capete ceva pentru osteneală, zicând că i-am pricinuit pierderi la negoţ, i-am răspuns însă că-l răsplătim lăsându-l să plece cu pielea întreagă! Mâine plecăm într-adevăr în Podlasie?</p>
                  <p rend="justify">—  Cum mă vezi şi cum te văd. Oştile au fost trimise, cum am poruncit?</p>
                  <p rend="justify">—  Raitierii au şi plecat la Kiejdany, iar de acolo vor porni spre Kowno, unde vor aştepta. Steagurile poloneze sunt încă aici, am crezut că e mai bine să nu le trimit înainte. Par oameni de nădejde, dar ar putea să se înţeleagă cu confederaţii. Głowbicz va pleca odată cu noi, seimenii conduşi de Wrotyński de asemenea, iar Karlström cu suedezii vor alcătui străjile dinainte. Pe drum are poruncă să-i nimicească pe răzvrătiţi, mai ales pe ţărani.</p>
                  <p rend="justify">—  Bine.</p>
                  <p rend="justify">—  Kyritz va merge încet cu pedestrimea, ca la nevoie să avem.ajutorul de trebuinţă. Dacă va trebui să înaintăm ca fulgerul, bizuindu-ne numai pe iuţeală, nu ştiu dacă raitierii prusieni şi suedezii ne vor putea fi de folos. Păcat că nu avem destule steaguri polone, fiindcă, între noi fie vorba, călărime ca a noastră nu se mai află.</p>
                  <p rend="justify">—  Tunurile au plecat?</p>
                  <p rend="justify">—  Au plecat.</p>
                  <p rend="justify">—  Cum aşa? Şi Paterson?</p>
                  <p rend="justify">—  Nu! Paterson e aici. Îl îngrijeşte pe Ketling, care s-a rănit destul de rău cu propria spadă. Ţine foarte mult la el. Dacă nu l-aş cunoaşte pe Ketling şi n-aş şti cât e de curajos, aş crede că s-a împuns înadins, ca să nu meargă cu noi.</p>
                  <p rend="justify">—  Aici trebuie să lăsăm vreo sută de oameni, tot aşa la Rosienie şi la Kiejdany. Garnizoanele suedeze sunt firave de tot, iar de la Gardie cere şi aşa în fiecare zi oameni de la Loewenhaupt. Dacă vom pleca şi noi, răzvrătiţii vor uita înfrângerea de la Szawle şi vor ridica iarăşi capul.</p>
                  <p rend="justify">—  Sporesc ei şi aşa destul de mult. Am auzit că suedezii au fost spârcuiţi din nou la Telsze.</p>
                  <p rend="justify">—  De şleahtici sau de ţărani?</p>
                  <p rend="justify">—  De ţăranii aflaţi sub conducerea unui preot, dar sunt şi cete de şleahtici, mai ales în apropierea Laudei.</p>
                  <p rend="justify">—  Laudanienii au plecat cu Wołodyjowski.</p>
                  <p rend="justify">—  Au rămas o mulţime de flăcăiandri şi de bătrâni care pun mâna pe arme, fiindcă sunt neam de luptători.</p>
                  <p rend="justify">—  Fără bani, răzvrătiţii nu vor izbândi nimic.</p>
                  <p rend="justify">—  Pe când noi o să ne umplem buzunarele la Billewicze. Trebuie să ai mintea luminăţiei tale, ca să te descurci în toate.</p>
                  <p rend="justify">Bogusław zâmbi cu amărăciune.</p>
                  <p rend="justify">—  În ţara asta sunt preţuiţi mai bine cei care-i plac reginei şi şleahticilor. Mintea şi virtutea n-au nici un preţ. Noroc că mai sunt şi prinţ al împărăţiei nemţeşti, aşa că nu mă vor priponi aici de vreun pin. Să-mi primesc veniturile de pe moşiile de aici şi nici că-mi pasă de întreaga Republică.</p>
                  <p rend="justify">—  Numai să nu le ia fără nici o despăgubire!</p>
                  <p rend="justify">—  Mai întâi o să punem noi mâna pe Podlasie, dacă nu pe toată Lituania. Acum cheamă-l pe Paterson.</p>
                  <p rend="justify">Sakowicz ieşi, iar după o clipă se întoarse cu Paterson. Începură să se sfătuiască la căpătâiul prinţului şi hotărâră să plece a doua zi în zori, îndreptându-se prin marşuri repezi spre Podlasie. Spre seară, prinţul Bogusław se simţi mult mai bine, aşa că benchetui şi glumi cu polcovnicii până târziu, ascultând cu mare plăcere nechezatul cailor şi clinchetul armelor; steagurile se pregăteau de drum.</p>
                  <p rend="justify">La răstimpuri, răsufla adânc şi se întindea în scaun.</p>
                  <p rend="justify">—  Simt că am să mă înzdrăvenesc în campania asta! spuse. Cu atâtea negocieri şi petreceri, am cam neglijat câmpul de luptă. Trag nădejde că Dumnezeu mă va ajuta, iar confederaţii şi fostul cardinal cu coroană îmi vor simţi puterea braţului.</p>
                  <p rend="justify">Paterson îndrăzni să răspundă:</p>
                  <p rend="justify">—  Noroc că Dalila nu i-a tăiat pârul lui Samson. Bogusław se uită o clipă la el cu o privire ciudată, din pricina căreia scoţianul începu să se fâstâcească, apoi chipul prinţului se destinse într-u zâmbet înfricoşător.</p>
                  <p rend="justify">—  Dacă stâlpul e Sapieha, zise, am să-l zgâlţâi până când i se va nărui toată Republica în cap.</p>
                  <p rend="justify">Vorbeau nemţeşte, aşa că toţi simbriaşii înţeleseră de minune şi răspunseră în cor:</p>
                  <p rend="justify">—  Amin!</p>
                  <p rend="justify">A  doua zi, oastea porni cu prinţul în frunte, înainte de a se lumina de ziuă. Şleahticii prusieni, care veniseră aici atraşi de strălucirea curţii lui Bogusław, începură să plece pe la casele lor.</p>
                  <p rend="justify">După ei se îndreptară spre Tylża cei care se adăpostiseră la Taurogi de frica războiului; acum Tylża le părea mai fără primejdie. Rămaseră doar spătarul, tomnatica jupâniţă Kulwiec şi Oleńka, fără să-i mai socotim pe Ketling şi pe bătrânul Braun care avea conducerea garnizoanei nu prea numeroase.</p>
                  <p rend="justify">După lovitura de baltag, spătarul zăcu zece-cincisprezece zile, slobozind, din când în când, sânge pe gură, dar pentru că nici un os nu era vătămat, începu să se refacă şi să se gândească la fugă.</p>
                  <p rend="justify">În acest, timp, sosi vechilul de la Billewicze cu o scrisoare de la Bogusław. La început, spătarul nu vru s-o citească, dar se răzgândi repede, sfătuit de jupâniţa care era de părere că e mai bine să cunoşti toate planurile duşmanului.</p>
                  <p rend="justify">„Preaiubite jupâne Billewicz! Concordia res parvae crescunt, discordia maximae dilabuntur!{18} Soarta a vrut să nu ne despărţim în bună pace, aşa cum doreau simţămintele mele faţă de domnia ta şi de frumoasa domniei tale nepoată, dar nu o vina mea, deoarece domnia ta ştii prea bine că vrerea mea de bine a fost răsplătită, cu nerecunoştinţă. Iar ce se face la mânie, nu trebuie pus la socoteală, de aceea, gândesc că faptele mele aprige vei binevoi să le pui în seama nedreptăţii pe care am cunoscut-o din partea domniilor voastre. Vă iert şi eu din toată inima, aşa cum îmi porunceşte dragostea creştinească, şi doresc să ne împăcăm. Iar ca dovadă că nu-ţi port supărare în inima mea, am socotit că nu se cuvine să-ţi refuz favorul care mi l-ai cerut şi primesc banii domniei tale.”</p>
                  <p rend="justify">Spătarul se opri din citit, izbi cu pumnul în masă şi strigă:</p>
                  <p rend="justify">—  O să vadă ti un şiling din punga mea, după ce m-o vedea pe mine strigoi!</p>
                  <p rend="justify">—  Citeşte mai departe, tată! îl îndemnă Oleńka,. Spătarul apropie iarăşi scrisoarea de ochi.</p>
                  <p rend="justify">„. Pe care, nevrând să te osteneşti şi să-ţi primejduieşti viaţa în aceste vremuri tulburi, am poruncit să-i dezgroape şi să-i numere.”</p>
                  <p rend="justify">În acest loc, spătarul se înecă şi scrisoarea îi căzu pe jos; un răstimp se părea că-i pierise graiul, pentru că se apucă de păr şi începu să tragă cu furie.</p>
                  <p rend="justify">—  Loveşte, cine crede-n Dumnezeu! răcni în sfârşit. La acestea, Oleńka:</p>
                  <p rend="justify">—  O nelegiuire în plus. Pedeapsa lui Dumnezeu se apropie, fiindcă măsura se va împlini curând.</p>
               </div>
               <div type="div3">
                  <head>Capitolul XIX.</head>
                  <p rend="justify">Deznădejdea spătarului era atât de mare, încât jupâniţa fu nevoită să-l mângâie şi să-i asigure că nu trebuie să socotească banii pierduţi, întrucât scrisoarea poate ţine ioc de chitanţă, iar Radziwiłł, stăpânul atâtor moşii în Lituania şi Rutenia, nu era prea greu de găsit.</p>
                  <p rend="justify">În schimb, deoarece nu puteau să prevadă ce-i aştepta pe amândoi, mai ales dacă Bogusław avea să se întoarcă biruitor la Taurogi, începură să se gândească şi mai mult la fugă.</p>
                  <p rend="justify">Oleńka era de părere s-o amâne până când se va însănătoşi Hassling-Ketling, deoarece Braun era un oştean mohorât şi cam necioplit, care îndeplinea poruncile orbeşte, aşadar nici gând să-l câştige de partea lor.</p>
                  <p rend="justify">Cât despre Ketling, jupâniţa ştia prea bine că se rănise numai ca să rămână alături de ea, de aceea, era convinsă că e în stare să facă totul pentru ea. Într-adevăr, conştiinţa o hărţuia fără încetare cu tot felul de întrebări; avea oare dreptul să jertfească viitorul unui străin, poate şi viaţa, pentru propria scăpare? Pericolele care o pândeau Ia Taurogi erau însă atât de cumplite, încât întreceau de o sută de ori primejdiile care-l ameninţau pe Ketling pentru părăsirea slujbei. Deoarece Ketling, ca oştean destoinic, putea găsi pretutindeni o slujbă, chiar mai bună, şi odată cu ea ocrotitori puternici, ca regele, jupân Sapieha ori jupân Czarniecki. Pe deasupra, avea să slujească o cauză dreaptă, aflându-şi astfel prilejul de a-şi arăta recunoştinţa faţă de ţara care-i îndulcise surghiunul. Moartea l-ar fi ameninţat numai dacă ar fi căzut în mâinile lui Bogusław, dar acesta nu stăpânea toată Republica. Aşa că jupâniţa nu mai stătu în cumpănă şi atunci când rana tânărului se vindecă, îngăduindu-i să-şi reia slujba, îl chemă la ea.</p>
                  <p rend="justify">Ketling se ivi înaintea Billewiczównei palid, slăbit, fără o picătură de sânge în obraz, dar ca totdeauna plin de admiraţie, respect şi umilinţă.</p>
                  <p rend="justify">La vederea lui, Oleńkăi îi dădură lacrimile, pentru că era singura fiinţă care-i vroia binele la Taurogi; pe chipul lui se citea atâta sfârşeală şi suferinţă, încât atunci când jupâniţă îl întrebă de sănătate, tânărul răspunse:</p>
                  <p rend="justify">—  Din nefericire, jupâniţă, mi-e mai bine, dar ar fi fost mai bine să mor.</p>
                  <p rend="justify">—  Domnia ta, trebuie să lepezi această slujbă, îi răspunse, privindu-l cu înduioşare, fiindcă un suflet atât de vrednic trebuie să slujească o cauză dreaptă şi un stăpân drept.</p>
                  <p rend="justify">—  Din nefericire! repetă Ketling.</p>
                  <p rend="justify">—  Când se sfârşeşte slujba domniei tale?</p>
                  <p rend="justify">—  Abia după o jumătate de an.</p>
                  <p rend="justify">Oleńka tăcu un răstimp, apoi îşi ridică spre el ochii minunaţi care nu mai erau aspri, şi spuse:</p>
                  <p rend="justify">—  Ascultă-mă, jupâne cavaler. Am să-ţi vorbesc ca unui frate, ca unui om de credinţă: domnia ta poţi şi trebuie să scapi.</p>
                  <p rend="justify">Şi îi mărturisi totul: şi dorinţa de a fugi, şi speranţa că el o va ajuta. Îi spuse că oriunde poate găsi o slujbă frumoasă, ca şi sufletul lui, şi vrednică de onoarea lui de cavaler, sfârşind astfel:</p>
                  <p rend="justify">—  Eu îţi voi fi recunoscătoare până la moarte. Vreau să mă adăpostesc într-un lăcaş al lui Dumnezeu, să întru la mânăstire, dar oriunde vei fi, departe sau aproape, în vreme de război sau de pace, mă voi ruga pentru domnia ta, îl voi ruga pe Dumnezeu să-i dea fratelui meu şi binefăcătorului meu liniştea şi fericirea, pentru că eu nu-i pot da nimic, afară de recunoştinţă şi rugăciunile mele.</p>
                  <p rend="justify">Aici glasul începu să-i tremure, iar cavalerul îi asculta cuvintele îngălbenind; în cele din urmă îngenunche, îşi duse amândouă mâinile la frunte şi aproape gemând, răspunse:</p>
                  <p rend="justify">—  Nu pot, jupâniţă, nu pot!</p>
                  <p rend="justify">—  Domnia ta nu vrei să-mi îndeplineşti rugămintea? îl întrebă Billewiczówna mirată.</p>
                  <p rend="justify">Iar el, în loc să-i răspundă, începu să se roage:</p>
                  <p rend="justify">—  Dumnezeu mare şi milostiv! De când mă ştiu, minciuna nu mi-a ieşit niciodată din gură, nicicând nu m-am mânjit cu vreo faptă înşelătoare. Copil fiind, am apărat cu această mână slabă pe regele şi ţara mea; de ce mă pedepseşti, Doamne, atât de greu, trimiţându-mi un chin pentru care vezi că n-am puterea de trebuinţă. Apoi se îndreptă spre Oleńka:</p>
                  <p rend="justify">—  Jupâniţa, domnia ta nu ştii ce înseamnă porunca pentru un oştean, nu ştii că ascultarea înseamnă nu numai datoria, ci şi onoarea lui. Pe mine, jupâniţă, mă leagă jurământul, ba chiar mai mult decât un jurământ; mi-am dat cuvântul de cavaler că nu voi părăsi slujba înainte de termen şi-mi voi face datoria cu credinţă. Sunt oştean şi şleahtic şi, cu ajutorul lui Dumnezeu, nu voi merge niciodată pe urmele acelor simbriaşi care se leapădă de slujbă şi onoare! Nu-mi voi călca legământul nici dacă-mi porunceşti şi nici dacă mă rogi, jupâniţă, deşi îţi spun asta cu mare durere. Dacă, având poruncă să nu las pe nimeni să plece de la Taurogi, aş fi de strajă la poartă şi dacă domnia ta ai vrea să treci împotriva poruncii, ai trece, dar numai peste trupul meu. Nu m-ai cunoscut, jupâniţă, şi te-am dezamăgit. Dar ai milă şi înţelege că nu te pot ajuta să fugi şi nici măcar nu se cuvine să te ascult, deoarece porunca e limpede; a primit-o Braun şi am primit-o şi noi, ceilalţi cinci oşteni care am rămas aici. Doamne, Dumnezeule, dacă ştiam că voi căpăta asemenea poruncă, m-aş fi dus mai bine în campanie. Jupâniţa, văd că nu te pot convinge şi nu mă crezi, dar Dumnezeu mi-e martor. El să mă judece după moarte dacă nu-i adevărat că mi-aş da viaţa fără şovăire pentru domnia ta. dar cinstea nu mi-o pot întina!</p>
                  <p rend="justify">Spunând acestea, Ketling îşi frângea mâinile; tăcu istovit şi începu să răsufle repede.</p>
                  <p rend="justify">Oleńka nu-şi revenise încă din uimire. Nu avea timp să judece şi nici să preţuiască aşa cum trebuia acest suflet fără pereche în curăţenia lui; simţea numai că i se spulberă şi ultima speranţă de a scăpa din această robie de neîndurat.</p>
                  <p rend="justify">Cu toate acestea, mai încercă încă o dată.</p>
                  <p rend="justify">—  Domnia ta, spuse după o clipă, sunt nepoată şi fiică de oştean; bunicul şi tatăl meu puneau şi ei onoarea mai presus de toate, dar tocmai de aceea nu s-ar fi lăsat folosiţi orbeşte la orice treburi.</p>
                  <p rend="justify">Ketling scoase scrisoarea de la manşetă cu mâini tremurătoare, i-o întinse Olenkăi şi zise:</p>
                  <p rend="justify">—  Jupâniţă, judecă şi domnia ta dacă porunca nu priveşte şi slujba mea!</p>
                  <p rend="justify">Oleńka îşi aruncă ochii pe hârtie şi citi cele ce urmează: „Deoarece a ajuns la urechile noastre că numitul Billewicz, spătar de Rosienie, vrea să părăsească pe ascuns reşedinţa noastră în scopuri vrăjmaşe nouă: anume, ca să aţâţe la răzvrătire împotriva regelui suedez şi a noastră pe cunoscuţii, rudele şi prietenii săi, încredinţăm căpeteniilor garnizoanei de la Taurogi să-i păzească pe numitul Billewicz şi pe nepoata lui ca pe nişte ostatici şi prinşi de război şi să nu-i lase să fugă; altminteri, îşi vor pierde onoarea şi vor fi judecaţi de tribunalul de război.” etc.</p>
                  <p rend="justify">—  Porunca a fost trimisă de la primul loc de popas, după plecarea prinţului, spuse Ketling, de aceea e scrisă pe hârtie.</p>
                  <p rend="justify">—  Facă-se voia Domnului! rosti Oleńka după o clipă de tăcere. Nu mai e nimic de făcut.</p>
                  <p rend="justify">Ketling simţea că s-ar fi cuvenit să plece, dar nu se mişca din ioc. Buzele-î palide se mişcau din când în când, ca şi când ar fi vrut să spună ceva şi nu putea să vorbească.</p>
                  <p rend="justify">Îl sugruma dorinţa de a-i cădea la picioare şi a-i cerşi iertarea, dar pe de altă parte, înţelegea că jupâniţei îi ajunge propria nenorocire şi simţea o desfătare cumplită la gândul că suferă şi el şi va suferi fără să se plângă.</p>
                  <p rend="justify">În cele din urmă, se înclină şi ieşi în tăcere, dar în tindă îşi rupse legăturile de pe rana proaspătă şi se prăbuşi leşinat, iar după un ceas străjile de la palat îl găsiră zăcând în apropierea scărilor şi îl duseră în armurărie; se îmbolnăvi greu şi nu putu părăsi patul două săptămâni încheiate.</p>
                  <p rend="justify">După plecarea lui Ketling, Oleńka rămase o vreme ca ameţită. Mai degrabă s-ar fi aşteptat la moarte, decât la refuzul lui, de aceea, la început, cu tot curajul, o părăsiră puterile şi se simţi slabă ca o femeie obişnuită. Cu toate că repeta fără să-şi dea seama: „Facă-se voia Domnului”, jalea dezamăgirii îi învinse resemnarea şi începu să plângă cu lacrimi amare.</p>
                  <p rend="justify">Tocmai atunci pică şi spătarul şi, uitându-sc la Oleńka, ghici dintr-odată că n-avea să afle o veste îmbucurătoare, aşa că întrebă repede:</p>
                  <p rend="justify">—  Pentru Dumnezeu, ce mai e?</p>
                  <p rend="justify">—  Ketling se împotriveşte! răspunse fata.</p>
                  <p rend="justify">—  Aici nu sunt decât lotri, mişei şi câini! Cum aşa, nici el nu vrea să ne ajute?</p>
                  <p rend="justify">—  Nu numai că nu vrea să ne ajute, răspunse văietându-se ca un copil, dar zice că va încerca să ne împiedice cu preţul vieţii.</p>
                  <p rend="justify">—  De ce? Pe rănile Mântuitorului! De ce?</p>
                  <p rend="justify">—  Pentru că n-avem noroc! Ketling nu e un trădător, dar n-avem noroc şi pace, suntem cei mai nefericiţi oameni de pe pământ!</p>
                  <p rend="justify">—  Trăsni-i-ar să-i trăsnească pe toţi ereticii ăştia! strigă spătarul. Asupresc virtutea, jefuiesc, fură, întemniţează. Se duce totul de râpă! Oamenii cinstiţi nu mai pot trăi în asemenea vremuri.</p>
                  <p rend="justify">Începu să umble cu paşi repezi prin încăpere şi să ameninţe cu pumnii, apoi spuse scrâşnind din dinţi:</p>
                  <p rend="justify">—  L-aş vrea mai degrabă pe voievodul de Wilno sau de o mie de ori chiar pe Kmicic, decât pe mişeii ăştia înmiresmaţi fără cinste şi fără conştiinţă!</p>
                  <p rend="justify">Iar când Oleńka nu răspunse nimic şi începu să suspine şi mai amarnic, spătarul se îmblânzi şi vorbi astfel:</p>
                  <p rend="justify">—  Nu mai plânge. M-am gândit la Kmicic numai pentru că el cel puţin ne-ar fi putut smulge din această robie babiloneană. I-ar fi învăţat el minte pe cei ca Braun, Ketling, Paterson şi chiar pe Bogusław! Dar, la urma urmei, toţi sunt nişte trădători! Hai, nu mai, plânge! Nu faci nimic cu plânsul, trebuie să chibzuim. Ketling nu vrea să ne ajute. strâmba-l-ar! Ei bine, o să ne descurcăm şi fără el. Pari o fată curajoasă, dar la nevoie nu ştii decât să suspini. Ce zice Ketling?</p>
                  <p rend="justify">—  Zice că prinţul a dat poruncă să fim păziţi ca nişte prinşi de război, de teamă să nu strângi răzvrătiţii şi să te duci la confederaţi.</p>
                  <p rend="justify">Spătarul îşi puse mâinile în şolduri cu fală:</p>
                  <p rend="justify">—  Aha, s-e teme, netrebnicul! Şi are dreptate, pentru că aşa am să şi fac, pe legea mea!</p>
                  <p rend="justify">—  Şi pentru că porunca e legată de slujba lui, Ketling trebuie s-o îndeplinească, altfel pierzându-şi cinstea.</p>
                  <p rend="justify">—  Prea bine! o să ne descurcăm şi fără ajutorul ereticilor.</p>
                  <p rend="justify">Oleńka îşi şterse ochii.</p>
                  <p rend="justify">—  Gândeşti că se poate, unchiule?</p>
                  <p rend="justify">—  Gândesc că trebuie, iar dacă trebuie, atunci se şi poate, de-ar fi să ne dăm drumul pe frânghii de la ferestrele astea.</p>
                  <p rend="justify">Iar jupâniţă:</p>
                  <p rend="justify">—  E vina mea, că m-am apucat să plâng. Hai să ne sfătuim mai repede!</p>
                  <p rend="justify">Lacrimile i se uscară şi sprâncenele i se împreunară din nou din pricina gândurilor cu hotărârea şi puterea dinainte.</p>
                  <p rend="justify">Dar se arătă că spătarul nu se pricepe să dea poveţe, în schimb, închipuirea jupâniţei se dovedi mult mai bogată. Era destul de greu şi pentru ea, întrucât nu mai încăpea îndoială că aveau să fie păziţi cu străşnicie.</p>
                  <p rend="justify">Hotărâră să nu încerce nimic până când la Taurogi nu vor veni veşti de la Bogusław. Îşi puseră toată nădejdea în alte ştiri, socotind că pedeapsa dumnezeiască nu va întârzia să-l lovească pe acest vânzător de ţară şi om fără cinste. Putea să moară în luptă, să se îmbolnăvească şi să cadă la pat sau să fie înfrânt de Sapieha, şi atunci, la Taurogi, s-ar fi iscat panica şi porţile n-ar mai fi fost păzite cum trebuie.</p>
                  <p rend="justify">—  Îl cunosc eu pe jupân Sapieha, spuse spătarul, încurajându-se pe sine şi pe Oleńka. E un războinic cam încet, dar cu socoteală şi grozav de îndârjit. Exemplum credinţa lui faţă de ţară şi de rege. A zălogit şi a vândut tot ce avea, strângând o oştire, pe lângă care a lui Bogusław nu înseamnă nimic. De o parte, un mare senator, un catolic drept şi un înţelept, de cealaltă, un fluşturatic, un eretic şi un fluieră-vânt! Cine poate fi biruitorul binecuvântat de Dumnezeu? Întunericul lui Radziwiłł va trebui să dea înapoi în faţa luminii lui Sapieha! Doar dacă n-ar mai fi nici o dreptate pe lumea asta! Să aşteptăm dar veşti şi să ne rugăm pentru izbânda oştirii lui jupân Sapieha.</p>
                  <p rend="justify">Şi începură să aştepte, dar trecu o lună întreagă, lungă şi grea pentru inimile suferinde, până să sosească la Taurogi primul gonaci, şi acesta trimis în fapt la Szteinbok, în Prusia regală.</p>
                  <p rend="justify">Ketling, cate nu mai cuteza să se arate înaintea jupâniţei, îi trimise numaidecât o scrisoare cu următoarea veste: „Prinţul Bogusław l-a zdrobit pe jupân Krzysztof Sapieha nu departe de Brańsk; câteva steaguri de călărime şi pedestrime au fost nimicite. Se îndreaptă spre Tykocin, unde se află Horotkiewicz.”</p>
                  <p rend="justify">Pentru Oleńka fu ca o lovitură de trăsnet. Măreţia Conducătorului şi vitejia ostăşească erau totuna pentru mintea ei de femeie, şi pentru că îl văzuse pe Bogusław la Taurogi biruind cu uşurinţă pe cei mai vrednici cavaleri, mai ales după această veste, şi-l închipuia ca pe o forţă de neînvins a răului, căreia nimeni nu-i putea sta în cale.</p>
                  <p rend="justify">Speranţa că Bogusław avea să fie înfrânt i se spulberase cu totul. Spătarul încerca zadarnic s-o liniştească şi s-o mângâie, spunându-i că tânărul prinţ nu ajunsese să se măsoare cu mai vârstnicul jupân Sapieha, zadarnic o asigură că fie şi numai rangul de hatman, cu care regele îl împodobise pe jupân Sapieha, îl punea în chip hotărât pe cel din urmă deasupra lui Bogusław, că tot nu credea, nu mai îndrăznea să creadă.</p>
                  <p rend="justify">—  Cine-l va învinge, cine se poate măsura cu el? răspundea mereu.</p>
                  <p rend="justify">Ştirile care urmară îi întăriră şi mai mult temerile.</p>
                  <p rend="justify">Câteva zile mai târziu, Ketling îi trimise iarăşi o scrisoare, vestind-o de înfrângerea lui Horotkiewicz şi luarea Tykocinului. „Tot ţinutul Podlasie, scria, se află în mâna prinţului care nu-l mai aşteaptă pe jupân Sapieha şi se îndreaptă spre el în marşuri lungi.”</p>
                  <p rend="justify">—  Jupân Sapieha va fi zdrobit şi el! se gândi jupâniţa.</p>
                  <p rend="justify">În acest timp, sosi o ştire din alte părţi, ca o rândunică ce prevesteşte primăvara.</p>
                  <p rend="justify">La aceste margini de lângă mare ale Republicii ajungea târziu, în schimb, era împodobită în toate strălucirile de curcubeu ale minunatei legende din primele veacuri ale creştinătăţii, când sfinţii mai umblau încă pe lume, slujind adevărul şi dreptatea.</p>
                  <p rend="justify">—  Częstochowa! Częstochowa! repetau toate gurile. Gheaţa din inimi se topi şi sufletele îmbobociră ca nişte flori în pământul încălzit de soarele primăverii. „Częstochowa s-a apărat, Regina Poloniei a fost văzută acoperind zidurile cu mantia-i cerească; grenadele ucigaşilor îi cădeau la sfintele picioare, gudurându-se ca nişte câini de curte: suedezilor li se uscau braţele, muschetele se lipeau de feţe, până când au părăsit asediul cu ruşine şi spaimă.”</p>
                  <p rend="justify">Când auzeau vestea, oamenii străini unul de altul îşi cădeau în braţe, plângând de bucurie. Unii îşi arătau nemulţumirea că aflau atât de târziu.</p>
                  <p rend="justify">—  Noi trăim aici de atâta vreme, spuneau, în suspine, durere şi chinuri, când trebuia să ne veselim de mult.</p>
                  <p rend="justify">După care întreaga Republică începu să clocotească, rostogolindu-şi tunetele ameninţătoare de la Pontul Euxin până la Baltică şi stârnind talazurile celor două mări; poporul credincios şi cucernic se ridica asemenea unei furtuni în apărarea Reginei sale. Curajul se statornicea în toate inimile, toţi ochii începeau să scânteieze; ceea ce părea înainte înfricoşător şi de neînvins, se micşora văzând cu ochii.</p>
                  <p rend="justify">—  Nu ştiai cine-l va învinge? îi spunea spătarul jupâniţei. Cine poate să se măsoare cu el? Acum ştii cine! Sfânta Fecioară!</p>
                  <p rend="justify">Şi el şi Oleńka se rugau toată ziua întinşi în formă de cruce, mulţumind lui Dumnezeu pentru că se milostivise de Republică: de acum înainte nu se mai îndoiau că vor scăpa.</p>
                  <p rend="justify">Multă vreme Bogusław nu mai dădu nici un semn de viaţă, de parcă intrase în pământ împreună cu oştirea. Căpeteniile rămase la Taurogi începură să se îngrijoreze şi să se gândească la viitorul nesigur. Preferau să primească veşti fie şi despre înfrângeri, decât tăcerea asta mohorâtă. Dar nici o ştire nu putea ajunge până Taurogi, pentru că tocmai atunci înfricoşătorul Babinicz trecuse cu tătarii înaintea prinţului, punând mâna pe toţi olăcarii acestuia.</p>
               </div>
               <div type="div3">
                  <head>Capitolul XX.</head>
                  <p rend="justify">Cu toate acestea, într-o bună zi sosi la Taurogi, însoţită de câteva zeci de oşteni, jupâniţa Anna Borzobohata-Krasieńska.</p>
                  <p rend="justify">Braun o primi cu toată cuviinţa, fiindcă aşa-i poruncea Sakowicz în scrisoarea iscălită de mâna lui Bogusław, sfătuindu-l să se arate plin de respect faţă de jupâniţa ocrotită de prinţesa Gryzelda Wiśniowiecka. Dealtminteri, jupâniţa nu era nici ea speriată; din prima clipă începu să-l sfredelească pe Braun cu privirea, până când neamţul posomorât se îmblânzi, de parcă îl încălzea cineva la tălpi; mai mult, începu să poruncească şi celorlalţi oşteni, într-un cuvânt, ajunse să se poarte la Taurogi ca în propria casă. În seara aceleiaşi zile, o cunoscu pe Oleńka Billewicz care, ce-i drept, nu-i arătă prea multă încredere, dar o întâmpină cu destulă cuviinţă, în speranţa că va afla veşti noi.</p>
                  <p rend="justify">Într-adevăr, Anusia aducea destule ştiri. Mai întâi veni vorba despre Częstochowa, deoarece ostaticii de la Taurogi erau doritori să ştie în primul rând ce se întâmplase acolo. Mai ales spătarul îşi făcea mâna pâlnie la ureche, ca să nu piardă nici un cuvânt, întrerupând doar din când în când istorisirea Anusiei cu strigăte:</p>
                  <p rend="justify">—  Slavă stăpânului ceresc!</p>
                  <p rend="justify">—  Mă mir, spuse în sfârşit jupâniţa, că domniile voastre aţi auzit atât de târziu de minunile Sfintei Fecioare, pentru că toate acestea s-au petrecut mai demult. Pe atunci că mă aflam la Zamość şi jupân Babinicz nu venise încă să mă ia; chiar aşa, era cu multe săptămâni înainte. Pe urmă au început să-i bată pe suedezi peste tot, şi în Wielkopolska, şi la noi, dar cel mai rău i-a scărmănat jupân Czarniecki; e destul să-i audă numele, că vrăjmaşii o şi iau la sănătoasa.</p>
                  <p rend="justify">—  Ehei, jupân Czarniecki! exclamă spătarul, frecându-şi mâinile. O să-i tăbăcească bine! Am auzit vorbindu-se că e un mare oştean de pe vremea când era în Ucraina.</p>
                  <p rend="justify">Anusia se mulţumi să-şi scuture uşor rochia cu vârful degetelor şi, ca şi când ar fi fost vorba de un lucru de nimic, rosti cu nepăsare:</p>
                  <p rend="justify">—  Ehe, s-a zis cu suedezii!</p>
                  <p rend="justify">Bătrânul jupân Tomasz nu se mai putu stăpâni. Îi luă mâna şi o făcu să dispară sub mustăţile-i uriaşe, sărutând-o cu foc, apoi strigă:</p>
                  <p rend="justify">—  A, minune de frumuseţe! Pe legea mea. din gura domniei tale curge numai miere! Nu se poate, la Taurogi a sosit un heruvim!</p>
                  <p rend="justify">Anusia începu să-şi împletească sfârcul cosiţei împodobite cu panglici trandafirii şi, privind cu coada ochiului, răspunse:</p>
                  <p rend="justify">—  E, mai am mult până la heruvimi! Dar hatmanii coroanei au şi început să-i bată pe suedezi, şi toate oştile regale sunt cu ei şi toţi cavalerii, şi au făcut confederaţie la Tyszowce, în care a intrat şi regele, şi au scos ordonanţe, şi până şi ţăranii îi bat pe suedezi. iar Sfântă Fecioară binecuvântează.</p>
                  <p rend="justify">Vorbea de parcă ciripea o păsărică, dar inima spătarului se muie cu totul şi cu toate că unele ştiri le aflase înainte, izbucni în hohote de plâns din pricina bucuriei; pe obrajii Oleńkăi şiroiră boabe mari de lacrimi.</p>
                  <p rend="justify">Văzând aceasta, Anusia, care avea o inimă simţitoare, se repezi îndată la ea şi, încolăcindu-şi braţele de gâtul ei, începu să vorbească repede:</p>
                  <p rend="justify">—  Nu mai plânge, jupâniţă. mie îmi pare rău de domnia ta şi nu vreau să te văd suspinând. De ce plângi?</p>
                  <p rend="justify">Era atât compătimire în glasul ei, încât neîncrederea Oleńkăi pieri pe dată şi biata fată începu să plângă şi mai amarnic.</p>
                  <p rend="justify">—  Domnia ta eşti atât de frumoasă! o mângâie Anusia. De ce plângi?</p>
                  <p rend="justify">—  De bucurie, răspunse Oleńka, dar şi de supărare, fiindcă îndurăm aici grea urgie, neştiind ce se poate întâmpla cu noi peste o zi sau peste un ceas.</p>
                  <p rend="justify">—  Cum aşa? La prinţul Bogusław?</p>
                  <p rend="justify">—  La acest trădător şi eretic! tună spătarul.</p>
                  <p rend="justify">Iar Anusia:</p>
                  <p rend="justify">—  Tot aşa mi s-a întâmplat şi mie şi tot nu plâng. Nu tăgăduiesc că prinţul e trădător şi eretic, dar e un cavaler cu purtări alese, care arată mult respect pentru partea femeiască.</p>
                  <p rend="justify">—  Să dea Dumnezeu să-l respecte şi pe el la fel în iad! blestemă spătarul. Domnia ta nu-l cunoşti, fiindcă nu te-a asuprit, cum a asuprit-o pe jupâniţa asta. Este un mare mişel, iar Sakowicz nu se lasă mai prejos! Deie Domnul să le vie de hac la amândoi jupân Sapieha!</p>
                  <p rend="justify">—  De bătut, o să-i bată. Prinţul Bogusław e foarte bolnav şi are oaste puţină. E adevărat că a lovit pe neaşteptate şi a împrăştiat câteva steaguri, şi a luat Tykocinul şi pe mine, dar nu se poate măsura cu puterea lui jupân Sapieha. Domniile voastre puteţi să-mi daţi crezare, fiindcă am văzut amândouă oştile. Alături de jupân Sapieha se află cei mai viteji cavaleri care pot să-l învingă până şi pe prinţul Bogusław.</p>
                  <p rend="justify">—  Vezi, nu ţi-am spus eu! se întoarse spătarul spre Oleńka.</p>
                  <p rend="justify">—  Eu îl cunosc mai de mult pe prinţul Bogusław, îşi urmă vorba Anusia, fiindcă se înrudeşte cu prinţul Wiśniowiecki şi cu jupân Zamoyski; a venit o dată la noi la Lubnie, atunci când prinţul Jeremi îi hărţuia pe tătari în Câmpiile Sălbatice. De aceea a dat poruncă să mă respecte aici, fiindcă n-a uitat că prinţesa ţinea foarte mult la mine. Eram tare mititică pe atunci, nu ca acum!Doamne, cine s-ar fi aşteptat că o să fie un trădător. Dar nu fiţi îngrijoraţi, domniile voastre, poate că nu se mai întoarce sau poate scăpăm noi cumva de aici.</p>
                  <p rend="justify">—  Am încercat şi noi! răspunse Oleńka.</p>
                  <p rend="justify">—  Şi n-aţi izbutit?</p>
                  <p rend="justify">—  Cum să izbutim? se miră spătarul. I-am mărturisit taina unui oştean, care credeam că ne vrea binele, dar n-a vrut să ne ajute, spunându-ne că va face totul spre a ne împiedica. Mai mare peste ei este Braun, iar pe ăsta nici diavolul nu-l poate îndupleca.</p>
                  <p rend="justify">Anusia îşi lăsă privirile în jos:</p>
                  <p rend="justify">—  Poate că eu aş izbuti. Ar trebui însă ca jupân Sapieha să vie încoace, ca să avem unde ne adăposti.</p>
                  <p rend="justify">—  Să-l aducă Dumnezeu cât mai repede, răspunse jupân Tomasz, pentru că printre oamenii lui avem o mulţime de rude, cunoscuţi şi prieteni. Tot acolo sunt şi cei trei oşteni care au slujit sub flamurile marelui Jeremi, jupânii Wołodyjowski, Skrzetuski şi Zagłoba.</p>
                  <p rend="justify">—  Îi cunosc, răspunse mirată Anusia, dar nu sunt la jupân Sapieha. Ei, dacă erau ei acolo, mai ales jupân Wołodyjowski – pentru că jupân Skrzetuski e căsătorit – nu mă aflam acum aici, deoarece jupân Wołodyjowski nu s-ar fi lăsat prins ca jupân Kotczyc.</p>
                  <p rend="justify">—  E un cavaler viteaz! întări spătarul.</p>
                  <p rend="justify">—  Mândria oştirii! adăugă Oleńka.</p>
                  <p rend="justify">—  Pentru Dumnezeu, nu cumva au murit şi de aceea domnia ta nu i-ai văzut?</p>
                  <p rend="justify">—  Ei, nu! răspunse Anusia. Moartea unor cavaleri ca ei n-ar fi rămas necunoscută, dar nu mi-a spus nimeni nimic. Domniile voastre nu-i cunoaşteţi. Nu se lasă cu una cu două. numai plumbul poate să-i omoare, deoarece nici un om nu le poate ţine piept, nici lui jupân Skrzetuski, nici lui jupân Zagłoba, nici lui jupân Michał. Cu toate că jupân Michał e mititel, prinţul Jeremi, mi-aduc aminte ca acum, spunea despre el că dacă soarta întregii Republici ar fi hotărâtă de lupta a doi potrivnici, el l-ar alege pe jupân Michał. Tot el l-a spintecat şi pe Bohun. O, nu, jupân Michał se descurcă întotdeauna.</p>
                  <p rend="justify">Bucuros că are cu cine sta la taifas, spătarul începu să se preumble cu paşi mari prin încăpere, întrebând:</p>
                  <p rend="justify">—  Ia te uită! Domnia ta îl cunoşti atât de bine pe jupân Wołodyjowski?</p>
                  <p rend="justify">—  Cum de nu, dacă am trăit atâta vreme aproape.</p>
                  <p rend="justify">—  Hm, hm! Sigur că nu s-a putut fără simţăminte mai gingaşe?</p>
                  <p rend="justify">—  Eu n-am nici o vină, spuse Anusia, luându-şi o înfăţişare sfioasă, dar cred că până acum şi jupân Michał s-a căsătorit.</p>
                  <p rend="justify">—  Ba tocmai că nu s-a căsătorit.</p>
                  <p rend="justify">—  Chiar dacă s-ar fi căsătorit. mi-e totuna!</p>
                  <p rend="justify">—  Să dea Dumnezeu să vă întâlniţi din nou. Dar domnia ta spui că ei nu sunt alături de hatman, şi asta mă îngrijorează, deoarece cu astfel de oşteni izbânda e mai uşoară.</p>
                  <p rend="justify">—  În schimb, e unul care face cât toţi trei.</p>
                  <p rend="justify">Cine-i acela?</p>
                  <p rend="justify">—  Jupân Babinicz din Witebsk. Domniile voastre i n-aţi auzit de el?</p>
                  <p rend="justify">—  Nu, şi e de mirare.</p>
                  <p rend="justify">Anusia le povesti plecarea ei de la Zamość şi tot ce i se întâmplase pe drum. Jupân Babinicz crescu în istorisirea ei într-un viteaz atât de mare, încât spătarul vroia neapărat să ştie cine este.</p>
                  <p rend="justify">—  Păi, eu cunosc toată Lituania! spuse. E adevărat că sunt multe neamuri cu nume asemănătoare, Babonaubek, Babiłł, Babiński şi Babski, dar de Babinicz n-am auzit. şi cred că trebuie să fie vreun nume de împrumut, pentru că mulţi dintre cei ce luptă printre răzvrătiţi spun că-i cheamă altfel, ca să-l înşele pe vrăjmaş care altminteri le-ar pustii averile şi le-ar ucide familiile. Hm, Babinicz! Trebuie să fie un cavaler viforos, de vreme ce a ştiut să-l pună cu botul pe labe până şi pe jupân Zamoyski.</p>
                  <p rend="justify">—  Oho, tare viforos! strigă Anusia. Spătarul se umplu de voioşie.</p>
                  <p rend="justify">—  Chiar aşa? întrebă, oprindu-se înaintea Anusiei şi punându-şi mâinile în şolduri.</p>
                  <p rend="justify">—  Ei, Dumnezeu ştie ce-ţi închipui domnia ta!</p>
                  <p rend="justify">—  Doamne fereşte, nu-mi închipui nimic!</p>
                  <p rend="justify">—  Abia am apucat să plecăm de la Zamość şi jupân Babinicz mi-a spus că inima lui se află în stăpânirea altui arendaş. şi cu toate că acesta nu-i plăteşte cele cuvenite, nici nu se gândeşte să-l schimbe.</p>
                  <p rend="justify">—  Şi domnia ta îl crezi?</p>
                  <p rend="justify">—  Sigur că îl cred! răspunse repede Anusia. Trebuie să fie îndrăgostit până peste urechi, de vreme ce atâta vreme. de vreme ce. de vreme ce.</p>
                  <p rend="justify">—  Oho, parcă nu prea devreme! se hârjoni spătarul râzând.</p>
                  <p rend="justify">—  Ba eu zic că destul de repede răspunse bătând din picioruş, fiindcă în curând vom auzi de el.</p>
                  <p rend="justify">—  Să dea Dumnezeu!</p>
                  <p rend="justify">—  Şi am să-ţi spun domniei tale şi de ce. Uite, ori de câte ori jupân Babinicz pomenea de prinţul Bogusław, pălea şi scrâşnea din dinţi.</p>
                  <p rend="justify">—  Atunci va fi prietenul nostru! răspunse spătarul.</p>
                  <p rend="justify">—  Fără îndoială! Putem să fugim la el, numai să se arate!</p>
                  <p rend="justify">—  Numai să scap eu de aici, am să-mi strâng îndată o ceată de răzvrătiţi şi domnia ta ai să vezi că nu sunt un ageamiu în ale războiului, iar braţul ăsta bătrân mai poate fi de folos.</p>
                  <p rend="justify">—  Să slujeşti sub conducerea lui Babinicz, domnia ta!</p>
                  <p rend="justify">—  Jupâniţă, văd că arzi de nerăbdare să-i asculţi poruncile.</p>
                  <p rend="justify">Se hârjoniră încă multă vreme, din ce în ce mai voioşi, astfel că şi Oleńka, uitându-şi necazurile, se înveseli de-a binelea, iar Anusia începu în cele din urmă să se zbârlească la spătar ca o pisică. Şi cum era odihnită, fiindcă dormise îndestul la ultimul popas de la Rosienie, îi părăsi destul de târziu.</p>
                  <p rend="justify">—  Aur curat, jupâniţă asta! spuse spătarul după plecarea ei.</p>
                  <p rend="justify">—  Are o inimă bună. şi cred că ne vom împrieteni repede! răspunse Oleńka.</p>
                  <p rend="justify">—  La început însă nu te-ai arătat prea binevoitoare.</p>
                  <p rend="justify">—  Am crezut că a trimis-o cineva înadins. Mai ştiu şi eu? Aici mă tem de orice!</p>
                  <p rend="justify">—  Ea, trimisă de cineva? Poate de duhurile bune! E mlădioasă, împieliţata, ca o nevăstuică. Dac-aş fi mai tânăr, nu ştiu ce-aş fi în stare, cu toate că şi aşa sunt încă în putere.</p>
                  <p rend="justify">Oleńka începu să râdă şi, sprijinindu-şi mâinile pe genunchi, îşi răsuci căpşorul într-o parte ca Anusia şi se uită cu coada ochiului la spătar:</p>
                  <p rend="justify">—  Aşa, unchiule?! Vrei să-mi faci rost de o mătuşica?</p>
                  <p rend="justify">—  Ei, taci din gură! se împotrivi spătarul.</p>
                  <p rend="justify">Dar zâmbi şi îşi răsuci în sus sfârcurile mustăţilor. Apoi, după o clipă, adăugă:</p>
                  <p rend="justify">—  Până şi ţie ţi-a risipit gândurile negre. Nu mă îndoiesc că veţi fi foarte bune prietene.</p>
                  <p rend="justify">Jupân Tomasz nu greşea. În curând, între cele două jupâniţe se înfiripă o prietenie strânsă care creştea tot mai mult poate şi pentru că aveau firi foarte deosebite. Una avea sufletul statornic, simţăminte adânci, o voinţă de neclintit şi înţelepciune; cealaltă avea inimă bună şi gânduri curate, dar era o zgâtie.</p>
                  <p rend="justify">Faţa calmă, cosiţa bălaie, liniştea nespusă şi farmecul făpturii zvelte o făceau pe Oleńka să semene cu antica Psyche. Anusia, în schimb, oacheşă, amintea mai degrabă de vedeniile care atrag noaptea oamenii prin hârtoape, râzând de suferinţele lor. Oştenii de la Taurogi, care le vedeau pe amândouă în fiecare zi, se simţeau îndemnaţi să-i sărute Billewiczównei picioarele, iar Anusiei gura.</p>
                  <p rend="justify">Ketling, care avea sufletul unui muntean din Scoţia, aşadar înclinat spre visare şi mâhnire, o cinstea şi o admira pe Oleńka, dar n-o putea suferi pe Anusia care-i plătea cu aceeaşi monedă, refăcându-şi pierderile cu Braun şi toţi ceilalţi, dintre aceştia nelipsind nici spătarul de Rosienie.</p>
                  <p rend="justify">În scurtă vreme, Oleńka începu să aibă o mare înrâurire asupra prietenei sale care-i spunea cu inima deschisă iui jupân Tomasz:</p>
                  <p rend="justify">—  Ea spune mai mult în două vorbe decât trăncănesc eu toată ziua.</p>
                  <p rend="justify">Aşezata Oleńka nu izbutea totuşi să-şi vindece prietena de meteahna de a face ochi dulci tuturor. Îndată ce Anusia auzea clinchetul pintenilor în tindă, se prefăcea că a uitat ceva, că vrea să vadă dacă n-au sosit veşti de la jupân Sapieha, ieşea în tindă, fugea ca vijelia şi, dând peste oştean, striga:</p>
                  <p rend="justify">—  Ah, cum m-ai speriat, domnia ta!</p>
                  <p rend="justify">După care începea vorba, aci răsucind un colţ de la şorţuleţ, aci aruncând priviri piezişe şi luându-şi felurite înfăţişări cu ajutorul cărora muia şi cea mai tare inimă de oştean.</p>
                  <p rend="justify">Oleńka nu privea cu ochi buni aceste maimuţăreli, mai ales că, după câteva zile de când se cunoscuseră, Anusia îi mărturisi simţămintele neîmpărtăşite pentru jupân Babinicz. Vorbeau adesea despre asta între ele.</p>
                  <p rend="justify">—  Alţii nu mai ştiau ce să facă pentru a se apropia de mine, îi spuse odată Anusia, iar balaurul ăsta se uita mai degrabă la tătarii lui decât la mine şi nu-mi vorbea altfel decât poruncindu-mi: „Jupâniţa, coboară! Jupâniţa, mănâncă! Jupâniţa bea!” Dacă ar fi fost un necioplit, aş înţelege, dar nu era; dacă nu s-ar fi arătat grijuliu faţă de mine, dar se arăta! La Krasnystaw mi-am zis: „Nu vrei să te uiţi la mine. Aşteaptă!” Dar la Lęczna eram atât de neajutorată, de mai mare spaima. Îţi spun, mă uitam în ochii-i cenuşii, iar când râdea, mă bucuram şi eu, de parcă eram roaba lui.</p>
                  <p rend="justify">Oleńka îşi lăsă capul pe piept, pentru că îşi aduse şi ea aminte de nişte ochi cenuşii. Şi stăpânul lor vorbea la fel şi poruncea mereu cu chipu-i falnic, dar conştiinţă nu avea şi nu se temea de Dumnezeu.</p>
                  <p rend="justify">Iar Anusia, urmărindu-şi gândurile, vorbi mai departe:</p>
                  <p rend="justify">—  Când alerga călare pe câmp cu buzduganul în mână, gândeam că e un vultur sau un hatman. Tătarii se temeau de el ca de foc. Oriunde ajungea, trebuia să i se dea ascultare, iar dacă se întâmpla vreo încăierare, îi clocotea sângele în vine de bucurie. Am văzut o mulţime de cavaleri la Lubnie, dar n-am întâlnit nici unul ca el, de care să-mi fie frică.</p>
                  <p rend="justify">—  Dacă ţi l-a sortit Dumnezeu, o să fie al tău, dar nu-mi vine să cred că nu-i plăcea de tine.</p>
                  <p rend="justify">—  De plăcut, îi plăcea. un pic. dar ţinea mai mult la cealaltă. Mi-a spus de vreo câteva ori: „Jupâniţă, ai noroc că nu pot să-mi uit dragostea, pentru că altminteri ar fi fost mai bine să-i încredinţezi capra lupului, decât mie o frumuseţe ca domnia ta.”</p>
                  <p rend="justify">—  Şi tu ce i-ai răspuns?</p>
                  <p rend="justify">—  Eu i-am zis aşa: „De unde ştii că te-aş fi îndrăgit şi eu pe domnia ta?” Iar el: „Nici nu te-aş fi întrebat!” E, mai fă ce vrei cu unul ca ăsta! Cealaltă e o proastă că nu-l are drag, trebuie să aibă o inimă de piatră. L-am întrebat cum o cheamă, dar n-a vrut să-mi spună. „Mai bine să nu mai vorbim de asta, mi-a zis, fiindcă e o rană dureroasă, iar a doua sunt Radziwiłłii. trădători!” şi faţa i-a devenit atât de înfricoşătoare, încât m-aş fi ascuns şi în gaură de şoarece. Îmi era tare frică de el! Dar ce să mai vorbim, nu suntem făcuţi unul pentru altul!</p>
                  <p rend="justify">—  Roagă-te sfântului Nicolaie pentru el; ştiu de la mătuşa că în asemenea împrejurări e cel mai bun ocrotitor. Ai grijă numai să nu-l jigneşti, sucind capul la alţii.</p>
                  <p rend="justify">—  Nu mai fac niciodată, doar atâtica!</p>
                  <p rend="justify">Anusia arătă pe deget cam cât îşi va îngădui, nu-mai mult de o jumătate de unghie, ca să nu-l supere pe sfântul Nicolaie.</p>
                  <p rend="justify">—  Eu nu fac asta numai pentru că sunt uşuratică, îl lămuri pe spătar care începuse să pună la inimă zburdălniciile jupâniţei, ci şi de nevoie, fiindcă dacă nu ne vor ajuta căpeteniile de aici, apoi nu vom mai scăpa niciodată.</p>
                  <p rend="justify">—  Şi aşa Braun nu va consimţi nicicând.</p>
                  <p rend="justify">—  Pe Braun l-am dat gata! răspunse cu glăsciorul subţire, lăsându-şi ochii în jos.</p>
                  <p rend="justify">—  Dar Fitz-Gregory?</p>
                  <p rend="justify">—  L-am dat gata! piui şi mai subţire.</p>
                  <p rend="justify">—  Dar Ottenhagen?</p>
                  <p rend="justify">—  L-am dat gata!</p>
                  <p rend="justify">—  Şi von Irhen?</p>
                  <p rend="justify">—  L-am dat gata!</p>
                  <p rend="justify">—  Bătu-te-ar să te bată, jupâniţa! După câte văd, numai lui Ketling nu i-ai putut veni de hac!</p>
                  <p rend="justify">—  Nu pot să-l sufăr! Dar o să aibă altcineva grijă de el. Dealtfel, o să ne descurcăm şi fără învoirea lui.</p>
                  <p rend="justify">—  Şi domnia ta gândeşti că dacă vrem să fugim, n-o să ne împiedice?</p>
                  <p rend="justify">—  Vor merge cu noi! răspunse Anusia, înălţându-şi căpşorul şi mijindu-şi ochii.</p>
                  <p rend="justify">—  Pentru Dumnezeu, atunci de ce mai stăm aici? Chiar astăzi aş vrea să fiu departe.</p>
                  <p rend="justify">Dar la sfatul care urmă, hotărâră că trebuie să aştepte până când se va limpezi soarta lui Bogusław sau până când vistierul ori jupân Sapieha vor veni în împrejurimile Samogiţiei. Altfel, chiar ai lor puteau să-i piardă. Tovărăşia căpeteniilor străine nu numai că nu i-ar fi apărat, dar ar fi sporit şi mai mult primejdia, deoarece poporenii erau atât de îndârjiţi împotriva străinilor, încât ucideau fără milă pe oricine nu purta straie poloneze. Nici măcar dregătorii polonezi, îmbrăcaţi în veşminte străine, nu puteau să călătorească altfel decât păziţi de pâlcuri de oşteni; ce să mai vorbim de trimişii austrieci şi francezi.</p>
                  <p rend="justify">—  Domniile voastre aveţi încredere în mine, fiindcă eu am străbătut toată ţara! spuse Anusia. În cel dintâi sat, în cea dintâi pădure răzvrătiţii ne-ar omorî înainte de a ne întreba cine suntem. Aşa că nu putem fugi decât sub ocrotirea oştilor.</p>
                  <p rend="justify">—  Bine, dar voi avea şi eu ceata mea.</p>
                  <p rend="justify">—  Până s-o aduni domnia ta şi până să ajungi într-un sat cunoscut, ai să-ţi pierzi viaţa.</p>
                  <p rend="justify">—  Trebuie să primim curând veşti de la Bogusław.</p>
                  <p rend="justify">—  I-am poruncit lui jupân Braun să mă înştiinţeze numaidecât.</p>
                  <p rend="justify">Multă vreme însă Braun nu-i spuse nimic.</p>
                  <p rend="justify">Ketling, în schimb, începu s-o viziteze pe Oleńka pentru că aceasta, întâlnindu-l într-o bună zi, îi întinse mâna. Tânărul oştean socotea că tăcerea nu prevestea nimic bun. După părerea lui, prinţul, avându-i în vedere pe elector şi pe suedezi, n-ar fi trecut sub tăcere nici cea mai mică izbândă, mai degrabă ar fi umflat lucrurile, decât să le micşoreze însemnătatea, ascunzându-le.</p>
                  <p rend="justify">—  Nu cred că a fost nimicit, spuse tânărul cavaler, dar mai mult ca sigur că se află la strâmtoare şi nu prea ştie cum să scape.</p>
                  <p rend="justify">—  Toate veştile ajung aici cu mare întârziere! răspunse Oleńka. Cea mai bună dovadă e Częstochowa, despre a cărei minunată apărare am aflat amănunte abia de la jupâniţă Borzobohata.</p>
                  <p rend="justify">—  Eu ştiam mai demult, dar străin fiind, n-am înţeles însemnătatea pe care o are acest loc pentru polonezi şi de aceea nu ţi-am pomenit nimic. Într-un război se întâmplă nu o dată ca o cetăţuie să se apere o vreme şi să respingă câteva atacuri, dar asta nu înseamnă nimic.</p>
                  <p rend="justify">—  Pentru mine ar fi fost totuşi cea mai plăcută veste.</p>
                  <p rend="justify">—  Acum văd că am făcut rău, într-adevăr, fiindcă după câte aud că s-au întâmplat după izbânda apărătorilor, gândesc că e vorba de un lucru foarte însemnat care poate înrâuri soarta războiului. Dar revenind la campania prinţului în Podlasie, aici e vorba de altceva. Częstochowa e departe, pe când Podlasie se află mult mai aproape de noi. La început, când prinţul era biruitor, ţii minte şi domnia ta ce repede soseau ştirile. Crede-mă, jupâniţă, sunt tânăr, dar slujesc în oştire de la paisprezece ani şi experienţa îmi spune că tăcerea asta nu-i a bună.</p>
                  <p rend="justify">—  Dimpotrivă! răspunse jupâniţă.</p>
                  <p rend="justify">La acestea, Ketling:</p>
                  <p rend="justify">—  Fie şi aşa! Peste o jumătate de an se sfârşeşte şi slujba mea! Peste o jumătate de an nu voi mai fi legat de jurământ!</p>
                  <p rend="justify">La numai câteva zile de la această discuţie, noutăţile începură să sosească în sfârşit.</p>
                  <p rend="justify">Le aduse jupân Bies cu blazonul două coarne, poreclit Cornutus la curtea lui Bogusław. Era un şleahtic polonez, dar înstrăinat cu totul, pentru că slujind din copilărie în armatele din alte ţări, aproape că îşi uitase limba părinţilor, vorbind ca un neamţ sadea. Sufletul îi era la fel, de aceea era foarte legat de persoana prinţului. Se ducea cu o însărcinare însemnată la Królewiec, iar la Taurogi se oprise doar pentru odihnă.</p>
                  <p rend="justify">Braun şi Ketling îl aduseră îndată la Oleńka şi Anusia care acum locuiau şi dormeau împreună.</p>
                  <p rend="justify">Braun se opri cu faţa la Anusia, apoi se întoarse către jupân Bies şi zise:</p>
                  <p rend="justify">—  E ruda lui jupân Zamoyski, starostele de Kałuża, aşadar şi a prinţului care a poruncit să-i arătăm toată grija; acum doreşte să audă noutăţile din gura unui martor la faţa locului.</p>
                  <p rend="justify">Jupân Bies luă poziţia de drepţi ca la slujbă şi aşteptă întrebările.</p>
                  <p rend="justify">Anusia nu tăgădui înrudirea cu Bogusław, pentru că îi plăceau dovezile de respect ale oştenilor, aşa că îi făcu semn cu mâna lui jupân Bies să se aşeze şi îl întrebă:</p>
                  <p rend="justify">—  Unde se află prinţul acum?</p>
                  <p rend="justify">—  Prinţul se retrage spre Sokólka, deie Domnul să ajungă cu bine! răspunse noul sosit.</p>
                  <p rend="justify">—  Domnia ta trebuie să spui numai adevărul, cum îi merge?</p>
                  <p rend="justify">—  Numai adevărul, răspunse oşteanul, n-am să tăinuiesc nimic, gândind că luminăţia ta vei găsi în suflat reazimul de trebuinţă pentru a asculta veşti nu prea bune.</p>
                  <p rend="justify">—  Am să-l găsesc! dădu răspuns Anusia, lovindu-şi sub rochie tocurile de bucurie că-i spusese „luminăţia ta” şi că veştile nu erau „prea bune”.</p>
                  <p rend="justify">—  La început, totul a mers bine! spuse jupân Bies. Am nimicit pe drum câteva cete de răzvrătiţi, l-am bătut pe jupân Krzysztof Sapieha şi am tăiat două steaguri de călărime şi un polc de pedestraşi, nelăsând pe nimeni în viaţă. După care l-am bătut pe jupân Horotkiewicz, el însuşi abia a scăpat, deşi unii spun că ar fi căzut în luptă. Apoi am cucerit dărâmăturile Tykocinului.</p>
                  <p rend="justify">—  Toate astea le cunoaştem, domnia ta, spune mai repede veştile proaste! îl întrerupse Anusia deodată.</p>
                  <p rend="justify">—  Numai să binevoieşti, jupâniţă, să le asculţi în linişte. Am ajuns până la Drohiczyn şi acolo s-a întors foaia. Aveam ştire că jupân Sapieha e încă departe, cu toate acestea, două din podghiazurile noastre parcă le-a înghiţit pământul. Nu s-a mai întors nici un oştean. S-a arătat deodată că înaintea noastră se află o oştire şi s-a iscat panica. Prinţul a crezut că toate ştirile dinainte erau înşelătoare şi că jupân Sapieha nu numai că se apropiase, dar îi tăiase şi drumul. Atunci am început să ne retragem, gândind să dăm astfel peste vrăjmaş şi să-l silim să primească bătălia hotărâtoare. Dar vrăjmaşul nu voia să lupte, mulţumindu-se să ne hărţuiască întruna. Am trimis iarăşi podghiazuri în recunoaştere, care s-au întors hărtănite. De atunci toate au început să meargă pe dos, n-am mai avut o clipă de linişte. Ne stricau drumurile, sfărâmau digurile, convoaiele cu proviant cădeau în mâna lor. Umbla zvonul că jupân Czarniecki ne prigonea; oştenii nu mâncau, nu dormeau şi curajul scădea; până şi în tabără piereau oamenii, de parcă intrau în pământ. La Bialystok, vrăjmaşul a zdrobit iarăşi un podghiaz întreg, luând văsăria, caretele prinţului şi tunurile. Una ca asta n-am mai auzit niciodată. Nici în războaiele dinainte nu se întâmplase una ca asta. Prinţul era foarte furios. Vroia o bătălie hotărâtoare, dar era silit să facă faţă la cel puţin zece încăierări pe zi. şi de fiecare dată să piardă. Printre oşteni îşi făcea loc nesupunerea. Cine poate înfăţişa nedumerirea şi spaima noastră, când am aflat că jupân Sapieha era încă departe şi că doar un pâlc de oaste se furişase înaintea noastră, pricinuindu-ne atâtea pierderi. Era un pâlc de tătari.</p>
                  <p rend="justify">Istorisirea lui jupân Bies fu întreruptă de piuitul Anusiei care se aruncă deodată de gâtul Oleńkăi şi strigă;</p>
                  <p rend="justify">—  E jupân Babinicz!</p>
                  <p rend="justify">Noul sosit se miră auzind acest nume, dar crezu că spaima şi ura smulseseră din pieptul vrednicei jupâniţe acest strigăt, aşa că abia după o clipă începu să vorbească astfel:</p>
                  <p rend="justify">—  Cui i-a dat Dumnezeu măreţie, i-a dat şi puterea de a îndura nenorocirile, binevoieşte deci, jupâniţă, şi linişteşte-te! Aşa-l cheamă într-adevăr pe acel diavol care a schimbat soarta companiei, pricinuindu-ne pierderi uriaşe. Numele lui, pe care luminăţia ta l-ai ghicit atât de lesne, îl repetă acum toate gurile cu înfricoşare şi mânie în tabăra noastră.</p>
                  <p rend="justify">—  Pe acest jupân Babinicz l-am văzut la Zamość, răspunse repede Anusia, şi dacă aş fi ştiut.</p>
                  <p rend="justify">Aici tăcu şi nu află nimeni ce s-ar fi petrecut dacă.</p>
                  <p rend="justify">Solul lui Bogusław vorbi iarăşi după cum urmează:</p>
                  <p rend="justify">—  Au urmat apoi dezgheţul şi căldurile, împotriva rânduielii firii, pot să spun, deoarece aveam ştire că în ţinuturile de miazăzi ale Republicii iarna era încă destul de aspră, iar noi ne bălăceam prin viiturile primăverii, care au ţintuit locului călărimea grea. Babinicz însă avea oameni mai uşori şi ne hărţuia fără încetare. La fiecare pas pierdeam care şi tunuri, astfel că în cele din urmă am fost nevoiţi să înaintăm numai cu călărimea. Localnicii, în ura lor oarbă, îi sprijineau pe atacatori. Va fi cum va vrea Dumnezeu, dar am lăsat tabăra într-o stare deznădăjduită; pe deasupra frigurile nu-i dau pace zile întregi prinţului, vlăguindu-l. Totuşi bătălia hotărâtoare va avea loc în curând, dar cum se va isprăvi, numai Dumnezeu poate să ştie. Ar trebui să se întâmple o minune.</p>
                  <p rend="justify">—  Domnia ta, unde l-ai lăsat pe prinţ?</p>
                  <p rend="justify">—  La numai o zi de drum până la Sokólka; prinţul vrea să se înconjure cu şanţuri la Suchowola sau la Janów şi să primească lupta. Jupân Sapieha se află la două zile de drum. Când am plecat, tocmai aveam o clipă de linişte şi răsuflăm în voie, fiindcă aflasem de la o limbă că Babinicz se dusese la tabăra hatmanului, iar fără el tătarii nu cutează să atace, mulţumindu-se să hărţuiască podghiazurile. Prinţul, care e o căpetenie neîntrecută, îşi pune toată nădejdea în bătălia hotărâtoare, dar asta numai când e sănătos, căci când îl scutură frigurile gândeşte altfel, dovadă că pe mine m-a trimis în ţinuturile prusiene.</p>
                  <p rend="justify">—  Şi domnia ta de ce te duci acolo?</p>
                  <p rend="justify">—  Prinţul va birui sau va fi învins. Dacă va pierde bătălia, Prusia ducală va rămâne fără apărare şi se prea poate ca jupân Sapieha să treacă hotarul spre a-l îndemna pe elector să se hotărască odată. Aşa că, o spun pentru ca nu e nici o taină pentru nimeni, mă duc să-i previn să se gândească la apărarea acelor ţinuturi, deoarece s-ar putea să-i viziteze în mare număr niscaiva oaspeţi nepoftiţi. Asta îi priveşte pe elector şi pe suedezi, aliaţii prinţului, de la care acesta este îndreptăţit să aştepte ajutor.</p>
                  <p rend="justify">Jupân Bies tăcu.</p>
                  <p rend="justify">Anusia îi mai puse o mulţime de întrebări, păstrându-şi cu greu înfăţişarea cuvenită, în schimb, după plecarea solului îşi dădu frâu liber; începu să-şi bată caftanul, cu palmele, să se învârtă pe tocuri ca o sfârlează, să-i sărute ochii Oleńkăi, să-l tragă pe spătar de mânecă şi să strige:</p>
                  <p rend="justify">—  Ei, ce v-am spus eu? Cine l-a asuprit pe prinţul Bogusław, nu cumva jupân Sapieha? Păi cum, jupân Sapieha! Şi pe suedezi cine-i asupreşte, cine-i va nimici pe trădători, cine-i cel mai mare viteaz, cel mai mare cavaler? Jupân Andrzej, jupân Andrzej!</p>
                  <p rend="justify">—  Care jupân Andrzej? întrebă Oleńka, pălind deodată.</p>
                  <p rend="justify">—  Nu ţi-am spus că-l cheamă Andrzej? Am aflat-o chiar de la el. Jupân Babinicz, jupân Babinicz! Trăiască jupân Babinicz! Nici jupân Wołodyjowski nu s-ar fi descurcat mai bine! Ce ai, Oleńka?</p>
                  <p rend="justify">Billewiczówna se scutură, vrând parcă să alunge povara gândurilor negre.</p>
                  <p rend="justify">—  N-am nimic! Mă gândeam că numai trădătorii poartă asemenea nume, fiindcă a fost unul care s-a oferit să-l dea pe rege viu sau mort în mâna suedezilor şi acela se numea şi el tot. Andrzej.</p>
                  <p rend="justify">—  Să-l bată Dumnezeu! tună spătarul. De ce să pomenim acum noaptea de trădători. Mai bine să ne bucurăm că avem de ce!</p>
                  <p rend="justify">—  Numai să vie jupân Babinicz aici! adăugă Anusia. Uite aşa! Am să-l îmbrobodesc şi mai rău pe Braun, ca să răzvrătească garnizoana şi să plecăm cu toţi oamenii şi caii la jupân Babinicz.</p>
                  <p rend="justify">—  Fă-o jupâniţa, fa-o! o îndemnă spătarul mânat de înflăcărare.</p>
                  <p rend="justify">—  Şi pe urmă am să le dau cu tifla la toţi nemţoteii! Poate că şi el o să uite de nevrednica aia şi o să mă în…dră.</p>
                  <p rend="justify">Aici piui iarăşi subţirel, îşi acoperi ochii cu mâinile şi se vede că-i trecu prin minte un gând care o supără, căci îşi lovi pumnişorii şi spuse:</p>
                  <p rend="justify">—  Dacă nu, am să-l iau pe jupân Wołodyjowski.</p>
               </div>
               <div type="div3">
                  <head>Capitolul XXI.</head>
                  <p rend="justify">După două săptămâni, la Taurogi se iscă mare fierbere. Într-o seară, începură să sosească în neorânduială cete din oastea lui Bogusław, alcătuite din câte treizeci său patruzeci de oameni istoviţi, Cu hainele ferfeniţă, semănând mai degrabă a strigoi decât a oşteni, care aduseră vestea înfrângerii prinţului de la Janów. Pierduse totul: oştirea, tunurile, caii şi carele cu hrană. Şase mii de luptători aleşi pe sprânceană plecaseră cu prinţul în această campanie, iar acum se întorceau abia vreo patru sute de raitieri pe care prinţul îi scăpase de la prăpăd.</p>
                  <p rend="justify">Dintre polonezi nu se mai întoarse nimeni, afară de Sakowicz, deoarece toţi cei care nu căzuseră în luptă sau nu fuseseră prinşi de spăimosul Babinicz, fugiseră la jupân Sapieha. De asemenea, multe dintre căpeteniile străine preferaseră să se alăture rădvanului învingătorului, într-un cuvânt, nici un Radziwiłł nu mai fusese bătut vreodată în război atât de straşnic.</p>
                  <p rend="justify">Şi aşa cum, înaintea campaniei, linguşirea curtenilor au cunoştea margini în a ridica în slăvi însuşirile de conducător ale lui Bogusław, tot aşa acum deplângeau cu toţii nătângia prinţului; printre oştenii ce mai rămăseseră, domnea răzvrătirea care stricase orice rânduială şi sporise atât de mult în ultimele zile ale întoarcerii,- încât prinţul socotise că e mai înţelept să rămână mai în urmă.</p>
                  <p rend="justify">De aceea, se oprise împreună cu Sakowicz la Rosienie. Hassling, aflând ştirea de la oşteni, veni îndată s-o vestească pe Oleńka.</p>
                  <p rend="justify">—  Lucrul cel mai însemnat, spuse, ascultându-l, este dacă jupân Sapieha şi acel Babinicz îl urmăresc pe prinţ şi dacă au de gând să mute războiul în aceste locuri.</p>
                  <p rend="justify">—  Din mărturisirile oştenilor nu se poate înţelege nimic, răspunse Ketling, deoarece spaima face să crească orice primejdie. Unii spun că jupân Babinicz îi calcă pe urme, dar având în vedere că prinţul a rămas la Rosienie cu Sakowicz – socotesc că urmăritorii nu pot fi atât de aproape.</p>
                  <p rend="justify">—  Totuşi nici prea departe nu pot să fie! Cine nu urmăreşte un duşman pe care l-a învins?</p>
                  <p rend="justify">—  Asta se va vedea. Eu am vrut să vorbesc altceva cu domnia-ta. Chinuit de boală şi înfrânt, prinţul trebuie să fie destul de furios, aşadar, în stare de fapte nesăbuite. De aceea, jupâniţă, să nu te desparţi acum de mătuşa Kulwiec şi de jupâniţa Borzobohata; să nu te învoieşti să-l trimită pe spătar la Tylża, cum s-a întâmplat înainte de campanie.</p>
                  <p rend="justify">Oleńka nu răspunse nimic; fireşte, spătarul nu fusese trimis la Tylża niciodată, dar după ce-l lovise prinţul cu baltagul, bolise câteva zile şi Sakowicz împrăştiase înadins vestea că bătrânul plecase la Tylża, ca să nu afle oamenii. Mândria nu-i îngăduia Oleńkăi să recunoască faţă de Ketling că un Billewicz fusese lovit ca un câine, aşa că prefera să tacă.</p>
                  <p rend="justify">—  Îţi mulţumesc domniei tale pentru că mă previi! spuse după un răstimp.</p>
                  <p rend="justify">—  Am socotit de datoria mea.</p>
                  <p rend="justify">Dar jupâniţei i se umplu iarăşi inima de amărăciune. Nu demult atârnase numai de Ketling ca această nouă primejdie să nu se abată asupra capului ei, căci dacă el ar fi lăsat-o să fugă, acum ar fi fost departe, şi Bogusław n-ar mai fi putut s-o asuprească.</p>
                  <p rend="justify">—  Jupâne cavaler, spuse, pentru mine e un adevărat noroc că prinţul n-a poruncit să nu mă previi, astfel că bunăvoinţa domniei tale nu-ţi atinge câtuşi de puţin onoarea.</p>
                  <p rend="justify">Ketling pricepu dojana şi răspunse într-un fel la care Oleńka nu se aştepta:</p>
                  <p rend="justify">—  Tot ce priveşte slujba mea şi ce-mi porunceşte cinstea de oştean, voi îndeplini cu sfinţenie sau voi plăti cu viaţa. Altă alegere n-am şi nici nu vreau să am. În afara slujbei însă, sunt slobod să preîntâmpin orice faptă nelegiuită. Aşadar, nu ca oştean, ci numai ca om, îţi las acest pistol şi-ţi spun: apără-te, pentru că primejdia e aproape, iar la nevoie – ucide! Atunci legământul meu va lua sfârşit şi mă voi grăbi să-ţi vin în ajutor.</p>
                  <p rend="justify">Spunând acestea, se înclină şi porni spre uşă, dar Oleńka îl opri.</p>
                  <p rend="justify">—  Jupâne cavaler, leapădă-te de slujba asta, luptă pentru o cauză dreaptă, apără-i pe cei nedreptăţiţi, pentru că eşti vrednic de asta, eşti cinstit şi e păcat să slujeşti un trădător.</p>
                  <p rend="justify">La acestea, Ketling:</p>
                  <p rend="justify">—  M-aş fi lepădat demult, jupâniţa, şi l-aş fi părăsit pe prinţ, dacă n-aş fi gândit că, rămânând aici, îţi pot fi de folos. Acum e prea târziu. Dacă prinţul se întorcea biruitor, nu mai şovăiam nici o clipă. dar când el se întoarce învins şi poate urmărit de vrăjmaş, ar fi o laşitate din partea mea să plec înainte de împlinirea sorocului. Ai să cauţi mult şi bine, jupâniţă, printre oamenii cu suflet nemernic care-l părăsesc pe cel învins, dar pe mine n-ai să mă afli printre ei. Rămâi cu bine, jupâniţă. Plumbul din acest pistol trece cu uşurinţă şi prin platoşă.</p>
                  <p rend="justify">Ketling ieşi, lăsând pistolul pe masă; Oleńka îl ascunse numaidecât. Din fericire, prevestirile tânărului Ketling şi temerile proprii se arătară de prisos.</p>
                  <p rend="justify">Prinţul sosi la Taurogi pe înserat împreună cu Sakowicz şi Paterson, dar era atât de abătut şi de bolnav, încât abia se mai putea ţine pe picioare. În plus, nici el nu ştia prea bine dacă avea să-l atace Sapieha sau acesta îl trimisese în urmărirea lui pe Babinicz cu steagurile uşoare.</p>
                  <p rend="justify">Într-adevăr, Bogusław îl doborâse pe cel din urmă cu cal cu tot în timpul ultimului atac, dar nu îndrăznea să spere că-l omorâse, fiindcă i se păruse că spada îi alunecase peste coiful lui Babinicz. Altă dată trăsese cu pistolul în plină faţă şi tot nu folosise la nimic.</p>
                  <p rend="justify">Inima prinţului se strângea de durere la gândul pustiirii pe care o va lăţi acest Babinicz, când va năvăli cu tătarii pe proprietăţile sale. Căci de apărat, n-avea cu ce să le apere! Şi nu numai moşiile, dar nici măcar propria persoană. Printre simbriaşii lui nu se găseau mulţi asemenea lui Ketling şi se aştepta să-l părăsească cu toţii la vestea apropierii oştilor lui Sapieha.</p>
                  <p rend="justify">Iată de ce nici prinţul nu vroia să zăbovească la Taurogi mai mult de două sau trei zile, fiindcă trebuia să pornească degrabă în Prusia regală, la elector şi la Szteinbok. Aceştia puteau să-i dea altă oştire, trimiţându-l să cucerească oraşele prusiene sau să-l ajute pe regele suedez care plănuia o campanie în ţinuturile Republicii.</p>
                  <p rend="justify">La Taurogi avea de gând să lase o singură căpetenie care să pună rânduială în bruma de oştire ce mai rămăsese, să alunge cetele de ţărani şi şleahtici, să apere moşiile celor doi Radziwiłłi şi să se înţeleagă cu Loewenhaupt, mai-marele tuturor forţelor suedeze din Samogiţia.</p>
                  <p rend="justify">În acest scop, după sosirea la Taurogi şi după o noapte de odihnă, prinţul îl chemă la sfat pe Sakowicz, singurul om în care putea avea încredere deplină şi în faţa căruia putea să-şi deschidă inima.</p>
                  <p rend="justify">„Ziua bună” cu care se întâmpinară cei doi prieteni la Taurogi, după campania lipsită de noroc, păru cam nelalocul ei. Un răstimp se priviră unul pe altul fără o vorbă. Cel dintâi începu vorba prinţul:</p>
                  <p rend="justify">—  Ei, s-a dus totul de râpă!</p>
                  <p rend="justify">—  S-a dus! întări Sakowicz.</p>
                  <p rend="justify">—  Nici nu putea fi altfel în asemenea împrejurări. Dacă aveam mai multe steaguri uşoare sau dacă nu-l aducea diavolul pe Babinicz ăsta. E un om şi jumătate! Şi-a schimbat numele, spânzuratul. Nu mai spune la nimeni, ca să nu-i sporim slava şi mai mult.</p>
                  <p rend="justify">—  Eu n-am să spun. Dar nu pun mâna în foc că celelalte căpetenii nu vor bate toba, fiindcă atunci când a îngenuncheat la picioarele luminăţiei tale, l-ai înfăţişat tuturor drept stegarul de Orsza.</p>
                  <p rend="justify">—  Nemţii nu se pricep la numele poloneze. Pentru ei, Kmicic sau Babinicz e totuna. A, pe coarnele lui Lucifer, de-ar mai cădea în mâinile mele! Şi când te gândeşti că l-am avut în puterea mea. mişelul, mi-a mai răzvrătit şi oamenii, lipsindu-mă de pâlcul lui Głowbicz! Trebuie să fie vreun copil din flori din sângele nostru, altfel nu se poate! A fost al meu, a fost al meu. şi mi-a scăpat! Asta mă roade mai mult decât pierderea întregii companii.</p>
                  <p rend="justify">—  L-ai avut în mână, luminăţia ta, dar cu preţul capului meu.</p>
                  <p rend="justify">—  Jaś, ţi-o spun deschis, n-aveau decât să te jupoaie de piele, numai să i-o fi întins şi eu pe tobă pe a lui Kmicic!</p>
                  <p rend="justify">—  Mulţumesc, Boguś. Nu mă puteam aştepta la mai puţin de la prietenia ta.</p>
                  <p rend="justify">Prinţul izbucni în râs.</p>
                  <p rend="justify">—  Ştiu că ai fi sfârâit de minune în frigarea lui Sapieha. Toate tâlhăriile s-ar fi scurs ca untura din tine. Ma foi, aş vrea s-o văd!</p>
                  <p rend="justify">—  Iar eu aş vrea să te văd în mâinile lui Kmicic, drăguţa luminăţiei tale rudă. E drept, la faţă nu semănaţi, dar la statură sunteţi la fel, la picior aveţi aceeaşi măsură şi oftaţi după aceeaşi fată care şi-a dat seama dintr-o dată că celălalt e mai zdravăn şi oştean mai bun.</p>
                  <p rend="justify">—  Le-ar fi venit de hac la doi ca tine, dar eu l-am prăbuşit şi-am trecut cu calul peste el. Dacă aş fi avut puţină vreme, ţi-aş fi putut da cuvântul că vărul meu nu mai trăieşte. Totdeauna ai fost cam tare de cap şi de aceea te-am îndrăgit, dar în ultimul timp ţi s-o sfoiegit mintea de tot.</p>
                  <p rend="justify">—  Iar luminăţia ta ai avut totdeauna mintea în călcâie şi de aceea ai luat-o ia sănătoasa cu atâta vrednicie dinaintea lui Sapieha, încât ai ajuns să nu-mi mai placi deloc şi sunt gata să mă duc la Sapieha.</p>
                  <p rend="justify">—  La frânghie!</p>
                  <p rend="justify">—  La aceea cu care-l vor lega pe Radziwiłł. Destul!</p>
                  <p rend="justify">—  Sluga luminăţiei tale!</p>
                  <p rend="justify">—  Ar trebui să împuşcăm câţiva dintre raitierii care fac mai multă zarvă şi să potolim lucrurile.</p>
                  <p rend="justify">—  Azi de dimineaţă am dat poruncă să spânzure şase. Până acum s-au şi răcit, se leagănă grozav pentru că bate un vânt năprasnic.</p>
                  <p rend="justify">—  Bine-ai făcut. Ascultă, vrei să rămâi cu garnizoana la Taurogi, fiindcă tot trebuie să rămâie cineva aici?</p>
                  <p rend="justify">—  Vreau, luminăţia ta, şi chiar te rog să-mi încredinţezi această însărcinare. Aici nimeni nu se va descurca mai bine ca mine. Oştenii se tem de mine mai mult decât de ceilalţi, pentru că ştiu că nu glumesc. Iar dacă ne gândim la Loewenhaupt, e mai bine să rămâie cineva mai sus decât Paterson.</p>
                  <p rend="justify">—  O să faci faţă răzvrătiţilor?</p>
                  <p rend="justify">—  Luminăţia ta, te asigur că pinii din Samogiţia vor face la anul fructe mai grele decât conurile. Voi alcătui două polcuri de ţărani pe care am să-i muştruluiesc după ştiinţa mea. Cât priveşte moşiile, voi fi cu ochii în patru, şi dacă răzvrătiţii încalcă vreuna, am să arunc vina pe un şleahtic mai cu stare, pe care am să-l storc cum se stoarce brânza în sădilă. Doar la început mi-ar trebui ceva bani, ca să plătesc leafa oştenilor şi să înţolesc pedestraşii.</p>
                  <p rend="justify">—  Am să-ţi las cât am să pot.</p>
                  <p rend="justify">—  Din cei de zestre?</p>
                  <p rend="justify">—  Ce vrei să spui?</p>
                  <p rend="justify">—  Adică din zestrea pe care luminăţia ta ţi-ai luat-o singur de la Billewicz?</p>
                  <p rend="justify">—  Dac-ai putea să-i suceşti grumazul spătarului fără prea mult tărăboi, n-ar fi rău, pentru că noi vorbim, dar şleahticul are chitanţă.</p>
                  <p rend="justify">—  O să-mi dau toată silinţa. Numai să nu fi trimis chitanţa cuiva sau să nu şi-o fi cusut jupâniţă la cămaşă. Luminăţia ta, n-ai dori să cercetezi cum stau lucrurile?</p>
                  <p rend="justify">—  Va veni şi vremea asta, dar acum trebuie să plec, iar frigurile astea blestemate m-au vlăguit de tot.</p>
                  <p rend="justify">—  Ar trebui să mă invidiezi, luminăţia ta, că rămân la Taurogi.</p>
                  <p rend="justify">—  Mi se pare cam ciudată dorinţa ta de a sta aici. Numai. nu cumva să-ţi treacă prin minte! Aş porunci să te sfâşie cu cârligele. De ce vrei să rămâi?</p>
                  <p rend="justify">—  Pentru că vreau să mă însor.</p>
                  <p rend="justify">—  Cu cine? întrebă prinţul aşezându-se pe pat.</p>
                  <p rend="justify">—  Cu jupâniţa Borzobohata-Krasieńska.</p>
                  <p rend="justify">—  Nu e rău, te-ai gândit chiar foarte bine! spuse Bogusław după o clipă de tăcere. Am auzit şi de o danie.</p>
                  <p rend="justify">—  Întocmai, de la un jupân Longin Podbipięta. Ştii şi luminăţia ta cât de avut e acest neam, iar moşiile acelui Longin se află în câteva ţinuturi. E adevărat că unele s-au pierdut, iar în altele se află oştile septentrionilor. Voi avea parte de judecăţi, bătăi, gâlcevi şi încălcări fără număr, dar am să mă descurc eu şi n-am să las nimănui nici o palmă de pământ. Unde mai pui că şi jupâniţa mi-a plăcut grozav, fiindcă-i tare frumuşică şi atrăgătoare. Am băgat de seamă că, îndată după ce a căzut în mâna noastră, se prefăcea că-i e frică şi se uita la mine cu coada ochiului. Când voi rămâne mai mare peste garnizoana de aici, neavând ce face, mă voi apuca să-i fac curte.</p>
                  <p rend="justify">—  Să fii cu luare-aminte. Nu sunt împotrivă să te însori, dar ascultă-mă bine, nici un abuz, înţelegi?! Fata a crescut în familia Wiśniowiecki, fiind răsfăţata prinţesei Gryzelda, iar eu nu vreau s-o jignesc pe prinţesă, fiindcă o respect, şi nici pe starostele de Kałuża.</p>
                  <p rend="justify">—  E de prisos să mă previi! răspunse Sakowicz. De vreme ce vreau să mă însor de adevărat, va trebui să mă port cu toată cuviinţa.</p>
                  <p rend="justify">—  Aş vrea să capeţi un bobârnac.</p>
                  <p rend="justify">—  Cunosc eu pe cineva care l-a şi căpătat, cu toate că e prinţ, dar cred că nu mi se va întâmpla una ca asta. Privirile acelea galeşe îmi dau curaj.</p>
                  <p rend="justify">—  Nu-ţi mai bate joc de cel care a fost respins, ca să nu-ţi pună coarne. Aş putea să-ţi adaug la blazon nişte coarne sau să fac în aşa fel încât să te alegi cu o poreclă: Sakowicz încornoratul! Ea e Borzobohata de neam, iar tu Bardzorogaty{19}. Veţi alcătui o pereche pe cinste. Dar oricum, însoară-te, Jaś, însoară-te şi dă-mi de ştire când faci nunta, ca să-ţi fiu cumnat de mână.</p>
                  <p rend="justify">O  mânie cumplită se răsfrânse pe chipul şi aşa înfricoşător al lui Sakowicz. O vreme i se înceţoşară ochii, dar se stăpâni repede şi, luând în glumă vorbele prinţului, zise:</p>
                  <p rend="justify">—  Luminăţia la, eşti un sărman fără putere; nu eşti în stare să păşeşti peste propriul prag, şi mă ameninţi pe mine. O ai la îndemână pe Billewiczówna, aşa că dă-i înainte, dă-i înainte! Ai grijă să nu-i creşti copiii lui Babinicz.</p>
                  <p rend="justify">—  Puşchea pe limbă-ţi, împieliţatule! Râzi de boala care era cât pe ce să mă răpună? Să dea Dumnezeu să te vrăjească şi pe tine la fel!</p>
                  <p rend="justify">—  Ce-mi pasă mie de vrăji? Uneori, când văd că toate merg după rânduială firii, mă gândesc că vrăjile sunt o mare prostie.</p>
                  <p rend="justify">—  Mare nătărău mai eşti! Taci din gură, nu mai vorbi de lucruri necurate! Îmi ieşi de la inimă din ce în ce mai mult!</p>
                  <p rend="justify">—  Deie Demnul să nu fiu cel din urmă polonez care-ţi rămâne credincios, fiindcă, luminăţia ta, mă răsplăteşti numai cu nerecunoştinţa. O să mă întorc la moşia mea şi o să stau liniştit, aşteptând sfârşitul războiului.</p>
                  <p rend="justify">—  E, dă-mi pace! Ştii doar că ţin la tine.</p>
                  <p rend="justify">—  Îmi vine tare greu să-mi dau seama. Numai diavolul a făcut să-mi crească în suflet dragostea pentru luminăţia ta. Aici cred că poate fi vorba de farmece.</p>
                  <p rend="justify">Sakowicz spunea adevărul, fiindcă ţinea într-adevăr foarte mult la Bogusław; prinţul ştia asta şi de aceea îl răsplătea dacă nu cu o prietenie temeinică, cel puţin cu recunoştinţa pe care o nutresc totdeauna oamenii trufaşi pentru cei ce le cântă osanale.</p>
                  <p rend="justify">Tocmai de aceea nu se arătase împotriva unirii cu Anusia Borzobohata şi se hotărâse să-l ajute cât îi sta în putinţă.</p>
                  <p rend="justify">În acest scop, aproape de amiază, când se simţi mai în putere, porunci să fie îmbrăcat şi plecă la Anusia.</p>
                  <p rend="justify">—  Am venit ca un vechi cunoscut să aflu veşti despre sănătatea domniei tale, îi spuse, şi să te întreb dacă ţi-a plăcut la Taurogi?</p>
                  <p rend="justify">—  Când te afli în robie, musai să-ţi placă totul! răspunse Anusia oftând.</p>
                  <p rend="justify">Prinţul începu să râdă.</p>
                  <p rend="justify">—  Domnia ta nu eşti în robie aici. Ce-i drept, ai fost prinsă odată cu oştenii iui Sapieha şi am dat poruncă să fii adusă aici, dar am făcut-o numai pentru a te feri de primejdii. Nu ţi se va clinti nici un fir de păr. Jupâniţa, află că puţini sunt oamenii pe care-i respect ca pe prinţesa Gryzelda, şi domnia ta ştii cât îi eşti de dragă. Familiile Wiśniowiecki şi Zamoyski sunt rudele mele, aşa că te vei bucura aici de toată libertatea şi îngrijirea. Iată de ce, ca un prieten care-ţi vrea binele, vin şi-ţi spun: dacă vrei, poţi să pleci oricând, am să-ţi dau însoţitori, cu toate că şi eu duc lipsă de oşteni, dar te sfătuiesc să rămâi. Domnia ta ai venit prin aceste locuri, ca să intri în stăpânirea moşiilor. Află că acum nu e vremea potrivită să te gândeşti la asta. Dealtfel, nici în timpuri de pace sprijinul lui jupân Sapieha nu ţi-ar fi de nici un ajutor, deoarece cuvântul lui are trecere numai în ţinutul Witebsk, aici însă nu înseamnă nimic. Şi pe urmă, n-o să se ocupe chiar el de treaba asta, ci o va încredinţa unor împuterniciţi. Domnia ta ai avea nevoie de un om binevoitor şi descurcăreţ, de care lumea să se teamă şi să-l respecte. Unul ca ăsta, dacă s-ar apuca de treabă, nu s-ar lăsa dus de nas cu una cu două.</p>
                  <p rend="justify">—  Sărmana de mine, unde să găsesc eu un asemenea ocrotitor?! strigă Anusia.</p>
                  <p rend="justify">—  Aici, la Taurogi.</p>
                  <p rend="justify">—  Luminăţia ta ai binevoi să.</p>
                  <p rend="justify">Anusia îşi împreună mâinile şi privi atât de dulce în ochii lui Bogusław, încât dacă prinţul n-ar fi fost atât de necăjit şi lipsit de putere, fără îndoială că din această clipă ar fi încetat să se gândească la treburile lui Sakowicz, dar pentru că acum nu-i sta gândul la amoruri, răspunse repede:</p>
                  <p rend="justify">—  Dacă ar fi cu putinţă, nu i-aş încredinţa nimănui o însărcinare atât de plăcută, dar eu sunt silit să plec. În locul meu va rămâne mai-mare la Taurogi starostele de Oszmiana, jupân Sakowicz, un mare cavaler, oştean vrednic şi un om atât de îndemânatic, cum nu se mai află în toată Lituania. Aşa că-ţi repet, rămâi domnia ta la Taurogi, de vreme ce tot n-ai unde să te duci, fiindcă tâlharii şi răzvrătiţii au împânzit toate drumurile. Aici, Sakowicz îţi va purta de grijă şi te va apăra, se va interesa ce se poate face pentru a lua în stăpânire moşiile acelea, iar dacă se va apuca de treabă, te asigur că nimeni n-o va duce la bun sfârşit mai repede ca el. E prietenul meu şi-l cunosc bine. Dacă moşiile domniei tale s-ar afla în mâna mea şi aş afla că Sakowicz vrea să le ia înapoi, le-aş da de bunăvoie, fiindcă e primejdios să te pui în poară cu el.</p>
                  <p rend="justify">—  Numai să vrea jupân Sakowicz să vie în ajutorul unei biete orfane.</p>
                  <p rend="justify">—  Jupâniţă, nu vorbi cu bănat, pentru domnia ta e în stare să facă orice, fiindcă te-a îndrăgit peste poate. Umblă şi oftează întruna.</p>
                  <p rend="justify">—  E, cine mă poate îndrăgi pe mine.</p>
                  <p rend="justify">„E şireată foc!” îşi spuse prinţul.</p>
                  <p rend="justify">Şi adăugă cu voce tare:</p>
                  <p rend="justify">—  N-are decât să-ţi spună Sakowicz cum s-a întâmplat, dar să nu fii nedreaptă cu el, fiindcă e un om vrednic şi de neam mare, aşa că nu te sfătuiesc să-l respingi.</p>
               </div>
               <div type="div3">
                  <head>Capitolul XXII.</head>
                  <p rend="justify">A  doua zi, de dimineaţă, prinţul primi înştiinţare de la elector să se ducă degrabă la Królewiec pentru a i se încredinţa conducerea oştilor care aveau să pornească spre Malborg sau spre Gdańsk. Scrisoarea cuprindea şi veşti despre campania îndrăzneaţă a lui Carol Gustav înăuntrul Republicii până, hăt! în ţinuturile rutene. Electorul prevedea că această campanie se va sfârşi prost şi tocmai de aceea vroia să se afle în fruntea unei oştiri cât mai mari, ca la nevoie să fie căutat de amândouă părţile şi să se vândă cât mai scump, hotărând astfel soarta războiului. Din aceste pricini îl îndemna pe tânărul prinţ să vie cât cu putinţă mai repede! Vroia atât de mult să scurteze orice zăbavă, încât după primul olăcar îl repezise pe al doilea, care sosi douăsprezece ceasuri mai târziu.</p>
                  <p rend="justify">Aşa să prinţul nu mai avea nici o clipă de pierdut şi nici măcar nu se odihnise cum trebuie, deoarece îl apucaseră iarăşi frigurile cu puterea de altădată. Totuşi n-avea încotro, trebuia să plece. Drept care, lăsându-l înlocuitor pe Sakowicz, îi spuse:</p>
                  <p rend="justify">—  S-ar putea să fie nevoie să-i ducem pe spătar şi pe jupâniţa la Królewiec. Acolo ne va fi mai lesne să scăpăm pe tăcute de un om care ne duşmăneşte, pe fată însă, dacă voi fi sănătos, am s-o iau cu mine în tabără, pentru că ajunge cu politeţurile.</p>
                  <p rend="justify">—  Foarte bine, aşa va putea spori şi numărul oştenilor! îi răspunse Sakowicz la plecare.</p>
                  <p rend="justify">Un ceas mai târziu, prinţul nu mai era la Taurogi. Stăpân atotputernic rămânea Sakowicz care nu recunoştea altă putere decât pe aceea a Anusiei Borzobohata. Sufla până şi praful de la picioarele jupâniţei, cum făcuse mai demult şi prinţul cu Oleńka. Înfrânându-şi firea sălbatică, se purta curtenitor, îi preîntâmpina dorinţele, îi ghicea gândurile şi rămânea în umbră, arătându-i tot respectul pe care se cuvenea să-l aibă un cavaler umblat prin lume pentru jupâniţa a cărei mână şi inimă vroia să le cucerească”.</p>
                  <p rend="justify">La drept vorbind, nici ea nu se da în lături să facă pe stăpâna la Taurogi; îi plăcea să ştie că odată cu lăsarea serii, în încăperile de jos şi pe coridoare, la spătărie şi în grădina acoperită încă de chiciura iernii, răsunau suspinele oştenilor'tineri şi vârstnici, că până şi astrologul ofta privind la stele în turnu-i singuratic, în vreme ce spătarul îşi întrerupea rugăciunile de seară furat de gânduri şi ducându-i dorul.</p>
                  <p rend="justify">Având o inimă bună, se bucura totuşi că toate piepturile suspinau pentru ea şi nu pentru Oleńka; se bucura şi din pricina lui Babinicz, fiindcă îşi simţea puterea şi se gândea că dacă nimeni nu era în stare să i se împotrivească, va izbuti în cele din urmă să întipărească semne statornice cu ochişorii-i galeşi şi în inima lui.</p>
                  <p rend="justify">—  O sa uite de cealaltă, nu se poate altfel, pentru că aceea nu-i împărtăşeşte simţămintele, iar când nu se va mai gândi la ea, ştie unde să mă caute, şi-o să mă caute. hoţomanul!</p>
                  <p rend="justify">Apoi îl ameninţa în gând: „Aşteaptă, am să ţi-o plătesc eu înainte de a te mângâia.”</p>
                  <p rend="justify">Între timp, deşi Sakowicz nu-i prea plăcea, îi arăta multă bunăvoinţă. E adevărat că faţă de ea acesta îşi motivă trădarea în felul în care o făcuse şi Bogusław faţă de spătar. Îi spuse deci că pacea cu suedezii este ca şi încheiată, iar Republica avea să răsufle uşurată şi să înflorească, în timp ce jupân Sapieha strica totul, urmărindu-şi numai interesele proprii.</p>
                  <p rend="justify">Anusia, nu prea pricepută în asemenea treburi, mu prea puse la inimă cele auzite. În schimb, în vorbele starostelui de Oszmiana o miră altceva:</p>
                  <p rend="justify">—  Billewiczii, îi spuse Sakowicz, îşi strigă în gura mare nedreptatea şi robia, dar aici nu li s-a întâmplat nimic şi nici n-o să li se întâmple. E drept, prinţul nu i-a lăsat să plece de la Taurogi, dar a făcut-o pentru binele lor, fiindcă la nici o verstă de aici ar fi putut fi omorâţi de tunarii care pândeau pe drumuri şi prin păduri. Nu le-a dat drumul, pentru că i-a căzut dragă jupâniţă Billewicz, şi asta-i adevărat! Cine oare nu-i va da dreptate? Cine oare, având inima simţitoare şi pieptul împovărat de suspine, s-ar fi purtat altfel? Dacă avea planuri necinstite, fiind un stăpân atât de puternic, şi-ar fi putut da frâu liber poftelor, dar el a vrut să se căsătorească, a vrut să ridice această jupâniţă îndărătnică la rangul de prinţesă, s-o facă fericită, să-i pună pe cap coroana Radziwiłłilor, şi drept răsplată, oamenii nerecunoscători aruncă cu noroi în el, mânjindu-i slava şi virtutea.</p>
                  <p rend="justify">Anusiei nu-i prea veni să creadă şi în aceeaşi zi o întrebă pe Oleńka dacă-i adevărat că prinţul vroise s-o ia de soţie. Oleńka nu putea tăgădui, dar fiindcă erau prietene bune, îi înfăţişă pricinile pentru care se purtase astfel. Anusia le socoti drepte şi îndestulătoare, dar îşi spuse că Billewiczii n-o duseseră chiar atât de rău la Taurogi, iar prinţul şi Sakowicz nu erau nişte nelegiuiţi, cum îi socotea spătarul de Rosienie.</p>
                  <p rend="justify">De aceea, când veni vestea că jupân Sapieha şi Babinicz nu numai că nu se apropie de Taurogi, dar porniseră în marşuri lungi asupra regelui, suedez până, hăt! spre Lwów, Anusia se mânie la început, apoi îşi spuse că, de vreme ce ei nu puteau s-o ocrotească, nu mai avea nici un rost să fugă de la Taurogi, fiindcă puteau să-şi piardă viaţa şi în cel mai bun caz să schimbe un adăpost liniştit cu o robie plină de primejdii.</p>
                  <p rend="justify">Din această pricină se ajunse la discuţii între ea, pe de o parte, şi Oleńka şi spătar, pe de altă parte. Totuşi recunoscură şi ei că plecarea lui jupân Sapieha le îngreuna mult fuga, dacă n-o zădărnicea cu totul, cu atât mai mult, cu cât toată ţara fierbea tot mai mult şi nici unul dintre locuitori nu mai era sigur de ziua de mâine. Dealtfel, chiar dacă nu i-ar fi dat dreptate Anusiei, fără ajutorul ei fuga devenea cu neputinţă, având în vedere supravegherea lui Sakowicz şi a celorlalte căpetenii. Ketling rămăsese alături de ei, ce-i drept, dar nu vroia să fie amestecat în nici un plan potrivnic slujbei. Dealtminteri, lipsea de multe ori de la Taurogi, deoarece Sakowicz îl trimitea bucuros, ca pe un oştean cu experienţă şi o căpetenie pricepută, împotriva pâlcurilor înarmate ale confederaţilor şi ale tâlharilor.</p>
                  <p rend="justify">Anusia se simţea însă tot mai în largul ei.</p>
                  <p rend="justify">Sakowicz îi mărturisi dragostea la o lună după plecarea prinţului, dar şireata îi dădu un răspuns amăgitor; nu-l cunoaşte, lumea vorbeşte în fel şi chip despre el, n-avusese timp să-l îndrăgească, nu se poate căsători fără consimţământul prinţesei Gryzelda şi, în sfârşit, vrea să-l pună la, încercare un an de zile.</p>
                  <p rend="justify">Starostele îşi rumegă mânia, porunci în ziua aceea să se dea trei mii de vergi unui raitier pentru o vină de nimic, după care bietul oştean fu înmormântat, dar fu nevoit să accepte condiţiile Anusiei. Căpătă, în schimb, asigurări că dacă va sluji cu şi mai multă credinţă şi supunere, peste un an va dobândi doar atât cât îi va îngădui bunăvoinţa ei.</p>
                  <p rend="justify">Se juca astfel cu ursul, dar izbutise să-l stăpânească atât de bine, încât acesta nici măcar să mormăie nu mai îndrăzni, mulţumindu-se să-i răspundă:</p>
                  <p rend="justify">—  Jupâniţa, poţi să-mi ceri orice, fie să mă târăsc şi în genunchi, numai să nu-l trădez pe prinţ.</p>
                  <p rend="justify">Dacă Anusia ar fi ştiut ce urmări înfricoşătoare avea furia lui Sakowicz asupra aşezărilor din împrejurimi, poate că nu l-ar fi aţâţat aşa. Oştenii şi târgoveţii de la Taurogi tremurau înaintea lui, fiindcă poruncea pedepse grele pentru vini neînsemnate, întrecând orice măsură. Prinşii mureau de foame în lanţuri sau chinuiţi cu fierul încins.</p>
                  <p rend="justify">Nu o dată, sălbaticul staroste vroia să-şi răcorească sufletul cătrănit şi ars de jarul dragostei în sânge omenesc şi atunci pleca pe neaşteptate în fruntea oştenilor. Mai totdeauna izbânda mergea pe urmele lui. Spârcuia fără milă gloatele răzvrătiţilor; ţăranilor prinşi poruncea să li se taie braţul drept şi-i lăsa să plece acasă, ca să slujească drept pildă celorlalţi.</p>
                  <p rend="justify">Groaza numelui său înconjura ca un zid Taurogi, aşa că nici cetele mai mari ale răsculaţilor nu mai cutezau să înainteze decât până la Rosienie.</p>
                  <p rend="justify">Pretutindeni domnea liniştea, în timp ce starostele storcea bani de la târgoveţi şi şleahticii din jur şi întocmea din veneticii veniţi şi ţăranii din partea locului noi polcuri pe care să le trimită la nevoie prinţului.</p>
                  <p rend="justify">Bogusław n-ar fi găsit nicăieri o slugă mai credincioasă şi mai înfricoşătoare.</p>
                  <p rend="justify">În schimb, Sakowicz privea tot mai duios la Anusia cu ochii lui tăioşi de un albastru palid şi îi cânta din lăută.</p>
                  <p rend="justify">Aşadar, la Taurogi viaţa se scurgea veselă pentru Anusia, dar Oleńkăi îi era tare greu. Una parcă răspândea în jur raze de voioşie, asemenea luminiţei împrăştiate noaptea de licurici, în vreme ce chipul celeilalte devenea tot mai palid, mai grav şi mai aspru, sprâncenele negre se împreunau tot mai mult pe fruntea-i albă, aşa că în cele din urmă o porecliră călugăriţa. Avea într-adevăr în ea ceva de călugăriţă. Începea să se deprindă cu gândul că va intra la mănăstire, că Dumnezeu o călăuzea înapoia gratiilor, pe drumul durerii şi al dezamăgirii.</p>
                  <p rend="justify">Nu mai era jupâniţă cu bujori minunaţi în obraji şl fericirea în priviri; nu mai era Oleńka aceea care, gonind cu logodnicul Andrzej Kmicic în sanie, striga odinioară pădurilor „Hei! Hei!”</p>
                  <p rend="justify">Pe pământ se împrimăvăra. Vântul puternic şi cald începu să legene apele Balticii scăpate din cătuşele de gheaţă, apoi copacii înfloriră, bobocii sparseră învelişul aspru al frunzelor şi soarele începu să dogorească, dar biata jupâniţă aştepta în zadar sfârşitul robiei de la Taurogi, fiindcă nici Anusia nu vroia să fugă, iar ţara se vânzolea tot mai mult.</p>
                  <p rend="justify">Paloşul şi focul lăţeau prăpădul, de parcă niciodată nu aveau să se mai statornicească rânduiala firii şi mila lui Dumnezeu. Cei care nu puseseră mâna pe sabie şi suliţă în timpul iernii, o făceau acum, când zăpada nu mai trăda urmele, pădurea oferea un adăpost mai bun şi căldura făcea războiul mai uşor, Veştile soseau ca nişte rândunele la Taurogi, uneori ameninţătoare, alteori dimpotrivă. Fecioara neîntinată rostea de fiecare dată rugăciuni cucernice, vărsând lacrimi de tristeţe sau de bucurie.</p>
                  <p rend="justify">Mai întâi se zvoni despre răzvrătirea cumplită a întregului popor. Câţi copaci erau în codrii Republicii, câte spice se legănau în lanurile ei, câte stele luminau noaptea între Tatra şi Baltica, atâţia luptători se ridicaseră împotriva suedezilor. Cei care, şleahtici fiind, erau născuţi pentru paloş şi război din vrerea lui Dumnezeu şi rânduiala din veac; cei care, răsturnând brazda cu plugul, semănau ogoarele; cei care se îndeletniceau cu negoţul şi meşteşugurile la oraş; cei care trăiau prin păduri din creşterea albinelor, scoteau smoală, tăiau lemne sau vânau; cei care, ducându-şi viaţa pe malul râurilor, se ocupau cu pescuitul; cei care umblau cu turmele prin stepe – puneau cu toţii mâna pe arme, ca să alunge năvălitorul din ţară.</p>
                  <p rend="justify">Suedezii piereau în această mulţime fără număr, înecaţi parcă în apele umflate ale unui râu.</p>
                  <p rend="justify">Spre uimirea întregii lumi, Republica, nu demult fără putere, găsise mai multe săbii care s-o apere, decât putea avea împăratul nemţesc sau regele franţujilor.</p>
                  <p rend="justify">Apoi veniră veşti despre Carol Gustav care înainta înăuntrul Republicii cu picioarele în sânge şi cu capul în fum şi flăcări, hulind. Lumea aştepta să afle în curând ştiri despre moartea lui şi pieirea tuturor oştilor suedeze.</p>
                  <p rend="justify">Numele lui Czarniecki răsuna tot mai puternic de la un hotar la altul, umplându-i de groază pe duşmani şi statornicind curajul în sufletul polonezilor.</p>
                  <p rend="justify">—  A biruit la Kozienice! se spunea într-o zi. A biruit Ia Jarosław! se repetă după câteva săptămâni. A biruit la Sandomierz! bubuia ecoul depărtărilor. Se mirau cu toţii, de unde atâţia suedezi după atâtea măceluri.</p>
                  <p rend="justify">În cele din urmă, sosi alt stol de rândunele aducând ştiri despre împrejurarea regelui şi armiei suedeze în furca râurilor. Se părea că sfârşitul o aproape.</p>
                  <p rend="justify">Până şi Sakowicz încetă să mai plece în campanii de pedepsire a răzvrătiţilor; scria toată noaptea scrisori şi le trimitea în toate părţile.</p>
                  <p rend="justify">Spătarul parcă îşi pierduse minţile de bucurie. În fiecare seară dădea buzna la Oleńka, încărcat de veşti. Câteodată îşi frângea mâinile când îşi aducea aminte că trebuie să lâncezească la Taurogi. Sufletul bătrânului oştean ducea dorul câmpului de luptă. În cele din urmă, se închise în odaia lui şi începu să cugete ceasuri întregi. Până când, odată, o luă în braţe pe Oleńka, izbucni în hohote de plâns şi-i spuse:</p>
                  <p rend="justify">—  Îmi eşti tare dragă, copila mea, dar ţara mi-e şi mai dragă.</p>
                  <p rend="justify">Şi a doua zi pieri, de parcă îl înghiţise pământul. Oleńka găsi doar o scrisoare în care citi cele ce urmează: „Dumnezeu să te binecuvânteze, copilă scumpă. Am înţeles prea bine că numai pe tine te păzesc, aşa că mie îmi vine mai uşor să fug. Dumnezeu să mă judece dacă o fac pentru că am o inimă nesimţitoare sau pentru că nu ţin la tine ca un adevărat părinte, sărmană orfană. Dar chinul mi-a întrecut răbdarea şi n-am putut, îţi jur pe rănile lui Christos, n-am mai putut să aştept. Mi-am spus că sângele polonez curge acolo ca un râu pro patria et libertate şi când m-am gândit că în acest râu nu se află nici o picătură dintr-al meu, mi s-a părut că îngerii cerului mă vor înfiera. Dacă nu m-aş fi născut pe pământul sfânt al Samogiţiei noastre, în care stăruie amor patriae şi bărbăţie; dacă nu m-aş fi născut şleahtic şi nu m-ar fi chemat Billewicz, aş fi rămas alături de tine şi te-aş fi păzit. Şi tu, dacă ai fi fost bărbat, ai fi făcut la fel, aşa că ai să mă ierţi, fiindcă te-am lăsat singură în groapa leilor, ca pe Daniil. Pe care Dumnezeu, în marea-i milostivire, l-a apărat. De aceea, gândesc că şi tu te vei bucura de ocrotirea Sfintei Fecioare, Regina noastră.”</p>
                  <p rend="justify">Oleńka scaldă scrisoarea în lacrimi, dar îl îndrăgi pe unchi şi mai mult pentru această faptă care-i umplea inima de mândrie. Fuga spătarului produse mare zarvă la Taurogi. Furios nevoie mare, Sakowicz dădu buzna la jupâniţa şi, fără să-şi mai ia căciula din cap, întrebă:</p>
                  <p rend="justify">—  Unde-i unchiul domniei tale?</p>
                  <p rend="justify">—  Acolo unde sunt toţi afară de trădători! La luptă!</p>
                  <p rend="justify">—  Domnia ta ai ştiut! strigă starostele.</p>
                  <p rend="justify">Dar Oleńka, în loc să se sperie, făcu câţiva paşi spre el şi, măsurându-l din ochi cu un dispreţ nespus, răspunse:</p>
                  <p rend="justify">—  Am ştiut, ei şi?</p>
                  <p rend="justify">—  Ehei, jupâniţa. dacă n-ar fi prinţul! Domnia ta ai să răspunzi înaintea lui!</p>
                  <p rend="justify">—  N-am să răspund nici înaintea prinţului şi nici înaintea slugii lui. Iar acum, pofteşte!</p>
                  <p rend="justify">Şi îi arătă uşa cu mâna. Sakowicz scrâşni din dinţi şi ieşi.</p>
                  <p rend="justify">În aceeaşi zi, la Taurogi căzu ca un trăsnet vestea despre biruinţa de la Warka şi sprijinitorii suedezilor fură cuprinşi de asemenea spaimă, încât nici Sakowicz nu mai cuteză să pedepsească preoţii care înălţară în auzul tuturor un Te Deum în bisericile dimprejur.</p>
                  <p rend="justify">De aceea, parcă i se luă o piatră de pe inimă când, după câteva săptămâni, primi scrisoarea lui Bogusław de la Malborg, care-l înştiinţa că regele scăpase din furca râurilor. Dar celelalte noutăţi erau mai puţin îmbucurătoare. Prinţul cerea întăriri şi poruncea să nu lase la Taurogi mai multă oaste decât era neapărată nevoie pentru apărare.</p>
                  <p rend="justify">Raitierii pregătiţi plecară chiar a doua zi, şi odată cu ei Ketling, Oettingen, Fitz-Gregory, într-un cuvânt, toţi oştenii mai de seamă, afară de Braun pe care Sakowicz îl opri lângă el.</p>
                  <p rend="justify">Reşedinţa de la Taurogi râmase şi mai goală decât după plecarea prinţului.</p>
                  <p rend="justify">Anusiei Borzobohata începu să i se urască şi-l sâcâia şi mai mult pe Sakowicz. Starostele se gândea însă dacă n-ar fi bine să plece în ţinuturile prusiene, deoarece pâlcurile de rezistenţă, încurajate de plecarea oştilor, înaintau iarăşi până dincoace de Rosienie, apropiindu-se de Taurogi. Numai Billewiczii alcătuiseră un pâlc de aproape cinci sute de oameni: şleahtici mai avuţi sau mai mărunţi şi ţărani. Îl scărmănaseră bine pe polcovnicul Bützow, care pornise împotriva lor şi acum pustiau fără milă toate satele lui Radziwiłł.</p>
                  <p rend="justify">Locuitorii li se alăturau cu dragă inimă, fiindcă nici un neam, nici măcar Chlebowiczii, nu se bucura de atâta trecere printre oamenii de rând. Lui Sakowicz îi părea rău să lase Taurogi la bunul plac al duşmanului, ştiind că în ţinuturile prusiene va duce lipsă de bani şi de oşteni. Pe de altă parte, aici face ce vrea, pe când acolo puterea lui avea să scadă. Cu toate acestea, pierdea tot mai mult nădejdea că va putea rămâne aici.</p>
                  <p rend="justify">Învins, Bützow veni sub ocrotirea lui, iar veştile pe care le aduse despre puterea şi răspândirea răzvrătirii îl hotărâră pe Sakowicz, în cele din urmă să încline pentru plecarea în Prusia electorului.</p>
                  <p rend="justify">Şi cum era un om hotărât, căruia îi plăcea să îndeplinească repede tot ce plănuia, isprăvi pregătirile în zece zile şi împărţi poruncile de trebuinţă, fiind gata de plecare.</p>
                  <p rend="justify">Întâmpină însă o împotrivire făţişă din partea Anusiei Borzobohata, la care, ce-i drept, nu se aştepta deloc.</p>
                  <p rend="justify">Anusia nici nu se gândea să plece în Prusia ducală. La Taurogi o ducea destul de bine. Înaintarea cetelor de confederaţi n-o înspăimânta câtuşi de puţin şi s-ar fi bucurat din toată inima dacă Billewiczii ar fi atacat Taurogi. În plus, înţelegea prea bine că printre străini avea să depindă şi mai mult de Sakowicz şi în acest fel putea să se ajungă mai uşor la cine ştie ce făgăduieli care să-i stânjenească libertatea, aşa că hotărî să rămână aici. Billewiczówna, căreia îi mărturisi toate îndoielile, nu numai că-i dădu dreptate, dar o rugă, cu lacrimi în ochi, să se arate împotriva plecării.</p>
                  <p rend="justify">—  Aici, azi-mâine tot mai putem scăpa, îi spuse, pe când acolo o să pierim amândouă.</p>
                  <p rend="justify">Anusia la acestea:</p>
                  <p rend="justify">—  Ei, vezi! Şi cât m-ai mustrat că vreau să-l ispitesc şi pe staroste, deşi nici prin gând nu mi-a trecut; mă jur pe dragostea pe care o nutresc pentru prinţesa Gryzelda, a venit aşa de la sine. Acum judecă şi tu, i-ar fi păsat lui de împotrivirea mea, dacă nu l-aş fi îmbrobodit?</p>
                  <p rend="justify">—  Ai dreptate, Anusia, ai dreptate! consimţi Oleńka.</p>
                  <p rend="justify">—  Nu fi îngrijorată, vioreaua mea frumoasă! Nu plecăm nicăieri de la Taurogi, iar pe Sakowicz am să-l perpelesc şi mai rău.</p>
                  <p rend="justify">—  Să dea Dumnezeu să izbuteşti.</p>
                  <p rend="justify">—  Eu să nu izbutesc? Am să izbutesc, în primul rând pentru că vrea să pună mâna pe mine, iar în al doilea, după câte cred, şi pe moşiile mele. Nu e prea greu să se supere pe mine, ba chiar să mă şi rănească, lovindu-mă cu sabia, dar atunci averea s-ar duce pe apa sâmbetii.</p>
                  <p rend="justify">Şi se arătă că avea dreptate. Sakowicz veni la ea voios şi sigur de sine, iar ea îl întâmpină cu o înfăţişare batjocoritoare.</p>
                  <p rend="justify">—  Mi se pare, îl întrebă, că domnia ta vrei să fugi în ţinuturile prusiene de frica Billewiczilor?</p>
                  <p rend="justify">—  Nu de ei, răspunse încruntându-se, şi nu de frică, ci fiindcă înţelepciunea îmi spune că-de acolo mă voi putea întoarce cu forţe proaspete împotriva acestor tâlhari.</p>
                  <p rend="justify">—  Atunci, cale bătută.</p>
                  <p rend="justify">—  Cum aşa? Doar nu crezi c-o să plec fără nădejdea cea mai scumpă inimii mele?</p>
                  <p rend="justify">—  Cine-i fricos n-are decât să-şi pună nădejdea în fugă; nu în mine. Domnia ta eşti prea îndrăzneţ; dacă voi avea nevoie de un om de încredere, acela nu vei fi domnia ta.</p>
                  <p rend="justify">Sakowicz păli de mânie. Ar învăţa-o el minte, dacă n-ar fi Anusia Borzobohata! Ştiind însă înaintea cui se-află, se stăpâni, îşi îndulci faţa-i fioroasă cu un zâmbet şi răspunse chipurile în glumă:</p>
                  <p rend="justify">—  E, n-am să te mai întreb nimic! Am să te urc în caleaşca şi am să te duc!</p>
                  <p rend="justify">—  Aşa? se sumeţi jupâniţa. După câte văd, sunt ţinută aici în robie împotriva voinţei prinţului. Află, domnia ta, că dacă vei face una ca asta, n-ai să mai auzi o vorbă de la mine, aşa să-mi ajute Dumnezeu, pentru că eu am crescut la Lubnie şi cel mai mult îi dispreţuiesc pe fricoşi. Mai bine nu cădeam în asemenea mâini! Mai bine mă ducea jupân Babinicz în Lituania până la judecata de apoi, pentru că el nu se temea de nimeni!</p>
                  <p rend="justify">—  Pentru Dumnezeu! strigă Sakowicz, Spune-mi măcar de ce nu vrei să mergi în Prusia ducală?</p>
                  <p rend="justify">Dar Anusia se prefăcu deznădăjduită şi hohoti de plâns.</p>
                  <p rend="justify">—  M-au luat în robie ca nişte tătari, deşi eu am fost crescută de prinţesa Gryzelda şi nimeni n-are nici un drept asupra mea. Mă osândesc la surghiun, ca mâine o să-mi smulgă carnea cu cleştele! O, Doamne, Doamne!</p>
                  <p rend="justify">—  Jupâniţă, teme-te de Dumnezeul pe care-l chemi în ajutor! se cruci starostele. Cine vrea să-ţi smulgă carnea cu cleştele?</p>
                  <p rend="justify">—  Scăpaţi-mă, voi sfinţi din ceruri! repetă Anusia, înecându-se de plâns.</p>
                  <p rend="justify">Sakowicz nu mai ştia ce să facă; turba şi se înăbuşea de furie; uneori credea că înnebuneşte sau că Anusia îşi pierduse minţile. În cele din urmă, îi căzu la picioare şi-i făgădui că va rămâne la Taurogi. Atunci ea începu să-l roage să plece, dacă se teme, aducându-l astfel la deznădejde, aşa că zvâcni în picioare şi plecând, îi spuse:</p>
                  <p rend="justify">—  Prea bine! Rămânem la Taurogi şi o să se arate în curând dacă mă tem său nu de Billewiczi.</p>
                  <p rend="justify">În aceeaşi zi, strângând ce mai rămăsese din oştenii lui Bützow şi pe ai lui, plecă, dar nu în Prusia electorului, ci dincolo de Rosienie, împotriva Billewiczilor care tăbărâseră în pădurile de la Girlakole. Nu se aşteptau la nici un atac, deoarece vestea despre plecarea oştilor de la Taurogi ajunsese pretutindeni de câteva zile, aşa că starostele, năvălind asupra lor, îi hăcui şi-i calcă în copitele cailor. Doar spătarul care conducea pâlcul scăpă de la moarte, în schimb căzură doi Billewiczi din altă ramură şi odată cu ei o treime din luptători; ceilalţi se împrăştiară în cele patru vânturi. Starostele aduse la Taurogi câteva zeci de prinşi pe care porunci să-i piardă înainte ca Anusia să poată să le ia apărarea.</p>
                  <p rend="justify">Acum nu mai putea fi vorba să părăsească Taurogi. Starostele nu mai avea motive să plece, deoarece după această nouă izbândă, cetele de răzvrătiţi nu mai îndrăzneau să treacă dincolo de Dubisa.</p>
                  <p rend="justify">Sakowicz se umfla în pene grozav, lăudându-se că, dacă Loewenhaupt i-ar trimite o mie de cai buni, ar înăbuşi răzvrătirea în toată Samogiţia. Dar Loewenhaupt nu mai era prin părţile acelea, iar Anusia nu vedea cu ochi buni lăudăroşenia starostelui.</p>
                  <p rend="justify">—  E, cu spătarul n-a fost prea greu, îi spuse, dar să fi fost acela care v-a pus pe frigă pe amândoi, pe domnia ta şi pe prinţul Bogusław, ai fi plecat peste mare în Prusia şi fără mine.</p>
                  <p rend="justify">Starostele se simţi jignit până în adâncul sufletului.</p>
                  <p rend="justify">—  Jupâniţa, mai întâi să nu-ţi închipui că ţinuturile prusiene sunt peste mare, pentru că acolo e Suedia, iar în al doilea rând, cine-i cel care ne-a pus pe fugă?</p>
                  <p rend="justify">—  Jupân Babinicz! răspunse Anusia, făcându-i o plecăciune adâncă.</p>
                  <p rend="justify">—  De l-aş întâlni o dată la o lungime de sabie!</p>
                  <p rend="justify">—  Ai zăcea în pământ la o adâncime de sabie. Dar să nu vorbeşti de lup!</p>
                  <p rend="justify">Într-adevăr, Sakowicz nu vorbise nici el din toată inima, pentru că, deşi era foarte curajos, faţă de Babinicz simţea o frică aproape superstiţioasă, atât de cumplite erau amintirile din ultima campanie. Fireşte, nu ştia cât de repede îi va răsuna în urechi acest nume de spaimă.</p>
                  <p rend="justify">Totuşi, înainte ca Samogiţia să înceapă a vui, veni altă veste, cea mai îmbucurătoare din toate, pentru Sakowicz însă îngrozitoare, care se răspândea din gură în gură în toată Republica:</p>
                  <p rend="justify">—  Varşovia a fost cucerită!</p>
                  <p rend="justify">Se părea că pământul se despică sub picioarele trădătorilor sau că cerul suedezilor se prăbuşeşte peste ei odată cu zeităţile care străluceau până atunci ca soarele. Nimănui nu-i venea să creadă că faimosul cancelar Oxenstierna se afla în robie, Ersken în robie, Loewenhaupt în robie, Wrangel în robie, Wittemberg, până şi marele Wittemberg care scăldase în sânge toată Republica şi care cucerise jumătate din ea înainte de venirea lui Carol, era în robie! că regele Jan Kazimierz triumfă, iar după ce va birui, va începe judecata vinovaţilor.</p>
                  <p rend="justify">Şi vestea zbura înaripată, duruia ca tunetul peste întreaga Republică, ajungea prin sate, fiindcă ţăranii şi-o repetau unul altuia; străbătea câmpurile, fiindcă lanurile o rosteau fâsâind, pătrundea prin păduri, trecând de la un pin la altul, vulturii şi-o spuneau croncănind prin văzduh şi toţi cei în putere se grăbeau să pună mâna pe arme.</p>
                  <p rend="justify">La Taurogi şi prin împrejurimi uitară cu toţii într-o clipă de înfrângerea de la Girlakole. Până nu demult, spăimosul Sakowicz se împuţina în ochii tuturor, chiar şi în ai lui; gloatele începură iarăşi să atace podghiazurile suedeze; Billewiczii, refăcându-se după nenorocirea din urmă, trecură din nou Dubisa în fruntea ţăranilor şi a şleahticilor care mai rămăseseră în Lauda.</p>
                  <p rend="justify">Sakowicz nu mai ştia nici el ce să facă, încotro s-a apuce, de unde să ceară ajutor. Nu mai primise de mult nici o veste de la prinţul Bogusław şi în zadar îşi bătea capul să afle unde putea să fie. Uneori îl cuprindea o spaimă de moarte, gândindu-se că a căzut şi el în robie.</p>
                  <p rend="justify">Îşi aducea aminte cu groază că prinţul îi spusese că va conduce un convoi cu proviant la Varşovia; prefera să rămână în oraşul de scaun, dacă avea să-l pună căpetenie peste garnizoană, fiindcă de acolo putea privi în toate părţile.</p>
                  <p rend="justify">Nu erau puţini cei care susţineau că prinţul căzuse fără îndoială în mâinile lui Jan Kazimierz.</p>
                  <p rend="justify">—  Dacă prinţul n-ar fi fost la Varşovia, se vorbea, de ce milostivul nostru rege nu l-a iertat şi pe el odată cu toţi polonezii care luptaseră alături de suedezi? Musai să se afle în puterea regelui, or, cum capul prinţului Janusz trebuia să fie înfipt într-un par, o ştia toată lumea, nu mai încăpea îndoială că avea să cadă şi al lui Bogusław.</p>
                  <p rend="justify">După ce cumpăni îndelung, Sakowicz ajunse şi el la aceeaşi convingere şi îl apucă deznădejdea, deoarece în primul rând ţinea tare mult la prinţ, iar în al doilea rând, ştia că dacă ar fi murit acest ocrotitor puternic, fiara cea mai sălbatică şi-ar fi găsit mai lesne un adăpost în această Republică, decât el care fusese mâna dreaptă a trădătorului.</p>
                  <p rend="justify">I  se părea că nu-i mai rămâne decât o ieşire: să nu mai ţină seamă de împotrivirea Anusiei şi să fugă în Prusia ducală, unde să-şi caute slujbă şi pâine.</p>
                  <p rend="justify">Dar ce se va întâmpla, se întreba adesea starostele, dacă electorul se va teme de mânia regelui polonez şi-i va întoarce toţi fugarii?</p>
                  <p rend="justify">Nu mai avea nici o scăpare, afară doar dacă fugea peste mare în Suedia.</p>
                  <p rend="justify">Din fericire, după o săptămână de chinuri şi îndoieli, veni un trimis de la prinţul Bogusław cu un răvaş scris de mâna acestuia: „Suedezii au pierdut Varşovia, scria prinţul. Convoiul şi lucrurile mele s-au dus de râpă. Recedere e prea târziu, fiindcă sunt atât de îndârjiţi împotriva mea, încât nu m-au iertat odată cu ceilalţi. Babinicz mi-a hărtănit oamenii la porţile Varşoviei. Ketling e în robie. Regele suedez, electorul şi eu, împreună cu Szteinbock şi toată oştirea ne îndreptăm spre oraşul de reşedinţă, unde va avea loc în curând lupta hotărâtoare. Carolus se jură că o va câştiga, deşi iscusinţa lui Kazimierz în conducerea războiului îl descumpăneşte. Cine credea că în acest fost iezuit se ascunde un strategos atât de mare? Eu nu mi-am dat seama, pentru că acolo s-au întâmplat toate după judecata lui şi a lui Wiśniowiecki. Tragem nădejde că oastea de câteva zeci de mii de şleahtici, care se află alături de Kazimierz, se va împrăştia prin locurile de baştină sau îşi va pierde înflăcărarea şi nu va mai lupta atât de bine. De-ar da Dumnezeu ca adunătura asta să între în panică, atunci Carolus ar învinge, deşi chiar aşa nu se ştie ce va fi pe urmă, iar ghinărarii şopocăiesc că răzvrătirea e o hidră ale cărei capete cresc mereu. Se spune: „Înainte, să luăm Varşovia înapoi.” Când am auzit şi pe Carol vorbind astfel, l-am întrebat: Şi pe urmă? Nu mi-a răspuns nimic. Şi forţele noastre se împuţinează, iar ale lor sporesc. Nu mai avem cu ce începe alt război. Nici înflăcărarea nu mai e aceeaşi şi nimeni dintre ai noştri nu va mai trece de partea suedezilor, ca la început. Unchiul elector tace, ca de obicei, dar parcă văd că dacă vom pierde bătălia, a doua zi va începe să lupte împotriva suedezilor, ca să-i câştige bunăvoinţa lui Kazimierz. E greu să ne umilim, dar n-avem încotro! Să dea Dumnezeu să nu mă respingă şi să scap fără să-mi pierd moşiile. Îmi pun toată nădejdea în Dumnezeu, dar nu pot să nu mă tem şi să nu pun răul înainte. De aceea, zălogeşte şi vinde tot ce poţi pentru bani gheaţă, negociind pe tăcute până şi cu confederaţii. Du-te la Birże cu calabalâcul, căci de acolo poţi fugi mai repede în Kurlandia. Te-aş povăţui să pleci în Prusia, dar în curând nici acolo nu va mai fi uşor să te ascunzi de foc şi sabie, fiindcă îndată după luarea Varşoviei i s-a poruncit lui Babinicz să se ducă în Lituania prin Prusia, ca să aţâţe răzvrătirea, iar pe drum să taie şi să ardă. Şi ştii bine că el se pricepe la asta. Am vrut să-l prindem la Bug, şi Steinbock a trimis împotriva lui un pâlc însemnat din care nu s-a mai întors nici un martor al nenorocirii. Nu-ţi pune în gând să te masori cu Babinicz, fiindcă nu-i poţi ţine piept, aşa că, du-te degrabă la Birże.</p>
                  <p rend="justify">Frigurile m-au lăsat cu totul, căci pe aici sunt întinderi uscate şi înalte, nu numai paludes ca în Samogiţia. Încredinţându-te lui Dumnezeu etc.”</p>
                  <p rend="justify">Starostele se bucură grozav că prinţul trăia şi era sănătos, dar veştile rele îl îngrijorară peste măsură. Dacă prinţul socotea că nici măcar biruinţa în lupta hotărâtoare nu va izbuti să îndrepte norocul şubrezit al suedezilor, la ce se mai putea aştepta în viitor? E cu putinţă ca prinţul să scape, ascunzându-se sub mantia şiretului elector, dar el, Sakowicz, sluga lui Bogusław? Ce trebuia să facă? Să plece în ţinuturile prusiene?</p>
                  <p rend="justify">Sakowicz n-avea nevoie de sfaturile prinţului, ca să nu-i aţie calea lui Babinicz. Nu mai avea nici putere şi nici tragere de inimă. Rămânea Birże, dar şi pentru asta era prea târziu! Pe drumul spre Birże se afla pâlcul Billewiczilor şi o mulţime de alte cete de şleahtici, ţărani, slujitori şi Dumnezeu mai ştie ce fel, care la o adică s-ar împreuna şi l-ar împrăştia, cum împrăştie vântul frunzele uscate; chiar dacă nu s-ar uni, dacă le-ar lua-o înainte printr-un marş fulgerător şi îndrăzneţ, pe drum va fi silit să se bată în fiecare sat, prin mlaştini şi pe câmp. Câţi oşteni trebuia să aibă, ca să ajungă la Birże fie şi cu treizeci de oameni? Aşadar, să rămână la Taurogi? Nici aşa nu era bine, fiindcă avea să vie în fruntea ciambulului de tătari înfricoşătorul Babinicz; toate cetele i se vor alătura şi se vor revărsa peste Taurogi ca un şuvoi de munte, răzbunându-se cum nu s-a mai pomenit.</p>
                  <p rend="justify">Pentru prima dată în viaţă, până nu demult cutezătorul staroste simţi că toate drumurile erau închise; fără oşteni nu ştia ce să facă şi ce cale să aleagă.</p>
                  <p rend="justify">A  doua zi chemă la sfat pe Bützow, Braun şi alte câteva căpetenii mai însemnate.</p>
                  <p rend="justify">Hotărâră cu toţii să rămână la Taurogi şi să aştepte ştiri de la Varşovia.</p>
                  <p rend="justify">Braun însă se duse numaidecât să se sfătuiască şi cu altcineva, anume cu Anusia Borzobohata.</p>
                  <p rend="justify">Chibzuiră vreme îndelungată, până când Braun ieşi, în sfârşit, cu faţa răvăşită, iar Anusia se năpusti ca o vijelie la Oleńka.</p>
                  <p rend="justify">—  Oleńka, a venit timpul! strigă din prag. Trebuie să fugim!</p>
                  <p rend="justify">—  Când? întrebă curajoasa jupâniţa pălind puţin, dar ridicându-sc îndată, semn că era gata oricând.</p>
                  <p rend="justify">—  Mâine, mâine! Braun va avea conducerea străjilor, iar Sakowicz va dormi în oraş, fiindcă l-a poftit la masă jupân Dzieszuk. S-a vorbit demult cu jupân Dzieszuk care-i va pune ceva în vin. Braun zice că va merge el însuşi cu noi, însoţit de cincizeci de oşteni. Of, Oleńka, Oleńka, cât sunt de fericită, cât sunt de fericită!</p>
                  <p rend="justify">Anusia se aruncă de gâtul Billewiczównei şi începu s-o îmbrăţişeze cu atâta bucurie, încât aceasta o întrebă mirată:</p>
                  <p rend="justify">—  Ce-i cu tine, Anusia? Pe Braun puteai să-l convingi demult să te ajute!</p>
                  <p rend="justify">—  Puteam să-l conving? Aşa-i, puteam! Nu ţi-am spus nimic? O, Doamne, Doamne! Nu ştii nimic? Jupân Babinicz vine încoace! Sakowicz şi toţi ceilalţi mor de frică! Vine jupân Babinicz, arde, taie! A nimicit un podghiaz, l-a bătut până şi pe Szteinbok şi vine în marşuri lungi, de parcă s-ar grăbi. Păi, la cine poate să se grăbească el aşa? Hai, spune-mi, nu-i aşa că sunt o proastă?</p>
                  <p rend="justify">Ochii Anusiei se umplură de lacrimi, iar Oleńka îşi împreună mâinile ca pentru rugăciune şi, înălţându-şi privirile, spuse:</p>
                  <p rend="justify">—  La oricine ar veni, Dumnezeu să-i îndrepte drumurile, să-l binecuvânteze şi să-l păzească!</p>
               </div>
               <div type="div3">
                  <head>Capitolul XXIII.</head>
                  <p rend="justify">Jupân Kmicic, vrând să răzbată de la Varşovia până în Prusia ducală şi Lituania, fu nevoit să înainteze de la început cu mare grijă, căci nu prea departe, la Serock, se afla o mare oştire suedeză. Carol Gustav poruncise înadins să aştepte acolo, ca să împiedice asedierea Varşoviei, dar pentru că Varşovia căzuse, armia nu mai avea altceva de făcut, decât să nu lase să treacă pâlcurile pe care Jan Kazimierz vroia să le trimită în Lituania sau în ţinuturile prusiene. În fruntea ei se afla Duglas, oştean iscusit, cu mai multă experienţă decât toţi ghinărarii suedezi în lupta de hărţuială, şi cei doi trădători polonezi, Radziejowski şi Radziwiłł. Aveau două mii de pedestraşi aleşi şi încă pe atâta călărime şi tunuri. Căpeteniile, aflând de campania lui Kmicic, deoarece şi aşa tot trebuiau să se apropie de Lituania, ca să ajute Tykocinul asediat iarăşi de mazurieni şi podlasieni, îşi întinseră plasa, vrând să-l prindă pe jupân Andrzej în triunghiul alcătuit nu departe de Bug de aşezările Serock, Złotorya şi Ostrołęka.</p>
                  <p rend="justify">Kmicic trebuia să treacă prin acest triunghi, pentru că se grăbea, iar pe aici drumul era mai scurt. Îşi dădu seama din vreme că se află într-o capcană, dar nu se sperie, întrucât era prea obişnuit să lupte în acest fel. Socotea că plasa acoperă o întindere prea mare, aşa că avea ochiuri mari prin care putea să se strecoare la nevoie. Mai mult, cu toate că era pândit cu luare-aminte, nu numai că nu făcea ocoluri şi nu fugea pe furiş, ci vâna şi el. Mai întâi trecu Bugul dincolo de Serock, ajunse pe malul râului până la Wyszków şi la Brańszczyk spârcui trei sute de vrăjmaşi trimişi în cercetare, nelăsând în viaţă nici un martor al nenorocirii, cum scria prinţul. Duglas îl îmbulzi la Długosiodło, dar Kmicic sparse călărimea, trecu prin mijlocul ei şi, în loc să fugă, înaintă sub privirile lor până la rândul Narew pe care îl trecu înot. Duglas rămase pe mal, aşteptând podurile plutitoare, dar până să le aducă, Kmicic trecu râul înapoi la adăpostul întunericului şi lovi străjile dinainte, producând spaimă şi învălmăşeală printre polcurile lui Duglas.</p>
                  <p rend="justify">Bătrânul ghinărar rămase uimit de acest şiretlic, dar a doua zi fu de-a dreptul uluit, când află că jupân Andrzej ocolise armia şi, întorcându-se în locul de unde fusese alungat ca o fiară, capturase la Brańszczyk carele cu proviant ale suedezilor, prăzile şi banii care veneau în urma oştirii; cu acest prilej tăiase cincizeci de pedestraşi care însoţeau convoiul.</p>
                  <p rend="justify">Uneori suedezii urmăreau toată ziua cu ochiul liber pâlcurile de tătari la marginea zării, dar de ajuns nu-i puteau ajunge. Jupân Andrzej, în schimb, îi hărţuia mereu. Oştenii suedezi îşi iroseau puterile, iar steagurile polone care stăruiau încă alături de Radziejowski, deşi întocmite din oameni de altă credinţă decât cea catolică, luptau fără tragere de inimă. Localnicii îl ajutau bucuroşi pe faimosul Kmicic care afla de la ei orice mişcare a vrăjmaşului; avea astfel cunoştinţă de fiecare podghiaz, de fiecare car de povară care pleca înainte sau rămânea în urmă. Deseori părea că se hârjoneşte cu suedezii, dar asta era joaca tigrului. Nu lua prinşi, poruncind tătarilor să-i spânzure, căci tot aşa făceau şi suedezii în toată Republica. Câteodată parcă îl năpădea turbarea, pentru că năvălea cu o îndrăzneală oarbă asupra unor forţe cu mult mai mari.</p>
                  <p rend="justify">—  Pâlcul e condus de un nebun! spunea Duglas despre el.</p>
                  <p rend="justify">—  Sau de un câine turbat! răspundea Radziejowski. Bogusław era de părere că şi de unul şi de altul, adăuga însă şi un oştean destoinic. Faţă de ghinărari se lăuda că-l prăbuşise de două ori din şa pe acest cavaler.</p>
                  <p rend="justify">Asupra lui se îndrepta mai mult furia lui jupân Babinicz. Era limpede că îl căuta; urmărit fiind, urmărea şi el.</p>
                  <p rend="justify">Duglas ghicea că între ei trebuie să fie vreo ranchiună mai veche.</p>
                  <p rend="justify">Prinţul nu tăgăduia, deşi nu dădea nici un fel de lămuriri, îi plătea şi el lui Babinicz cu aceeaşi monedă şi, urmând pilda lui Chowański, puse un preţ mare pe capul lui; dar când văzu că nici asta nu ajută, se gândi să se folosească de ura lui şi să-l atragă într-o capcană.</p>
                  <p rend="justify">—  Mai mare ruşinea să pierdem atâta vreme cu acest tâlhar! spuse faţă de Duglas şi Radziejowski. Se învârte în jurul nostru ca un lup pe lângă stână şi ne scapă printre degete. O să plec cu o ceată nu prea mare, încercând să-l atrag spre mine, iar când mă va ataca, o să-i ţin piept până când veţi sosi domniile voastre, aşa că racul n-o să ne mai scape din sac.</p>
                  <p rend="justify">Duglas, căruia i se făcuse lehamite de atâta goană, se împotrivi mai mult de formă, spunând că nu poate să pună în primejdie viaţa unui magnat atât de puternic, care se înrudea cu regii, numai pentru prinderea unui tâlhar. Dar când prinţul stărui, se învoi destul de repede:</p>
                  <p rend="justify">Plănuiră ca prinţul să plece cu un pâlc de cinci sute de călăreţi, dar în spatele fiecărui raitier să urce câte un pedestraş cu muschetă. În acest fel, gândeau să-l înşele pe Babinicz.</p>
                  <p rend="justify">Nu se va putea stăpâni, când va auzi de cinci sute de raitieri, şi va ataca fără întârziere! spuse prinţul. Iar când pedestraşii îi vor scuipa cu plumbi în ochi, tătarii se vor împrăştia ca pulberea în bătaia vântului. şi va muri sau îl vom prinde viu.</p>
                  <p rend="justify">Planul fu urmat îndată şi întocmai. Cu două zile înainte, răspândiră vestea că un podghiaz de cinci sute de cai va plecă în cercetare sub conducerea lui Bogusław. Ghinărarii îşi făceau socoteala că localnicii îl vor înştiinţa pe Babinicz. Aşa se şi întâmplă.</p>
                  <p rend="justify">Prinţul plecă în timpul nopţii spre Wasowo şi Jelonka, trecu râul la Czerewin şi lăsând călărimea la câmp deschis, ascunse pedestraşii în tufişul din apropiere, ca să poată ataca pe neaşteptate. Între timp, Duglas avea să înainteze pe malul Narewului, prefăcându-se că merge spre Ostrołęka. Iar Radziejowski avea să vie cu steagurile de călărime uşoară dinspre Księżopole.</p>
                  <p rend="justify">Nici una dintre cele trei căpetenii nu ştia bine unde se afla Babinicz, fiindcă de la ţărani nu era cu putinţă să afle, iar raitierii nu erau în stare să-i prindă pe tătari. Duglas presupunea că forţele lui Babinicz se află la Śniadowo şi vroia să le înconjure în aşa fel, încât dacă Babinicz va porni asupra prinţului Bogusław, el să se apropie dinspre hotarul lituanian şi să-i taie retragerea.</p>
                  <p rend="justify">Totul părea să sprijine planul suedezilor. Kmicic era într-adevăr la Śniadowo şi, când îi ajunse la urechi vestea despre podghiazul lui Bogusław, porni îndată prin păduri, ca să se ivească pe neaşteptate la Czerewin.</p>
                  <p rend="justify">Duglas, întorcându-se dinspre Narew, după câteva zile dădu peste urmele trecerii tătarilor şi înainta pe acelaşi drum în spatele lui Babinicz. Căldura chinuia grozav caii şi oamenii îmbrăcaţi în platoşe de fier, dar ghinărarul merse înainte, fără să ţină seama de aceste piedici; nu se mai îndoia că va năvăli pe neaşteptate asupra cetei lui Babinicz în timpul bătăliei.</p>
                  <p rend="justify">În sfârşit, după două zile de drum ajunse atât de aproape de Czerewin, încât zări fumurile colibelor. Atunci se opri şi, împânzind toate cărările de trecere, aşteptă.</p>
                  <p rend="justify">Câţiva rotmiştri vroiau să atace numaidecât, dar el îi potoli, spunându-le:</p>
                  <p rend="justify">—  Babinicz, când îl va lovi pe prinţ şi va cunoaşte că are de-a face şi cu pedestraşi, nu numai cu călărime, va fi silit să dea înapoi. Or, cum nu se va putea întoarce decât pe unde a venit, va cădea drept în braţele noastre.</p>
                  <p rend="justify">Aşa că nu mai trebuiau decât să-şi încordeze auzul, ca să audă urletele tătarilor şi primele împuşcături de muschetă.</p>
                  <p rend="justify">Dar se scurse o zi întreagă, şi în pădurile de la Czerewin domnea o linişte adâncă, de parcă nu călcase picior de oştean prin acele locuri.</p>
                  <p rend="justify">Duglas începu să-şi piardă răbdarea şi spre seară trimise un mic podghiaz spre câmpuri, cu porunca de a-şi lua toate măsurile de prevedere.</p>
                  <p rend="justify">Podghiazul se întoarse noaptea târziu, fără să fi văzut nimic. În zori, Duglas porni cu toată oştirea înainte.</p>
                  <p rend="justify">După câteva ceasuri, ajunse într-un loc în care semne numeroase arătau că aici poposiseră oşteni. Găsiră resturi de pesmeţi, cioburi de sticlă, bucăţi de îmbrăcăminte şi o cingătoare cu ledunci, cum aveau pedestraşii suedezi; aşadar, aici stătuse pedestrimea lui Bogusław, dar nu se zărea nicăieri. Mai încolo, pe lunca jilavă, străjile lui Duglas văzură sumedenie de adâncituri de copite, lăsate de caii grei ai raitierilor, iar pe mal urmele bahmeţilor tătăreşti; şi mai departe se afla un cal mort căruia lupii abia îi scoseseră măruntaiele. La câteva sute de paşi găsiră o săgeată lungă tătărască; îi lipsea doar vârful de fier. Se vede că Bogusław se retrăgea, iar Babinicz mergea pe urmele lui.</p>
                  <p rend="justify">Duglas înţelese că trebuie să se fi petrecut ceva neprevăzut.</p>
                  <p rend="justify">Dar ce anume? La această întrebare nu putea să răspundă. Duglas căzu pe gânduri. Deodată, fu trezit din îngândurare de un rotmistru care mergea cu străjile dinainte.</p>
                  <p rend="justify">—  Înălţimea ta! îi spuse acesta. La vreo două sute de paşi se văd printre tufe câţiva oameni. Nu se mişcă deloc, ca şi când ar sta la pândă. Am oprit străjile pe loc, ca să te înştiinţez pe luminăţia ta.</p>
                  <p rend="justify">—  Călăreţi sau pedeştri? întreabă Duglas.</p>
                  <p rend="justify">—  Pedeştri, sunt patru sau cinci, nu i-au putut număra bine din pricina crengilor. Dar poartă tunici galbene, ca muşchetarii noştri.</p>
                  <p rend="justify">Duglas strânse calul cu genunchii, ajunse repede la străji şi porni înainte în fruntea lor. Printre tufele care se răreau, în adâncul pădurii, se vedea un grup de oşteni care stăteau nemişcaţi sub un copac.</p>
                  <p rend="justify">—  Sunt ai noştri! spuse Duglas. Prinţul trebuie să fie pe aproape.</p>
                  <p rend="justify">—  Mare minune! se miră rotmistrul după o clipă. Stau de strajă şi nu se mişcă nici unul, deşi noi facem destul zgomot.</p>
                  <p rend="justify">Deodată, tufele se sfârşiră, începea pădurea de copaci uriaşi. Atunci suedezii văzură patru oameni care stăteau unul lângă altul şi parcă se uitau în jos la ceva. Fiecare atârna de o frânghie neagră.</p>
                  <p rend="justify">—  Luminăţia ta, spuse rotmistrul deodată, oamenii aceia au fost spânzuraţi!</p>
                  <p rend="justify">—  Aşa este! răspunse Duglas.</p>
                  <p rend="justify">Şi grăbind pasul, ajunseră într-o clipă lângă ei. Patru pedestraşi atârnau de frânghii ca nişte sturzi, cu picioarele abia la un deget de pământ, fiindcă fuseseră spânzuraţi de o creangă nu prea înaltă.</p>
                  <p rend="justify">Duglas se uită la ei cu destulă nepăsare, după care spuse ca pentru sine:</p>
                  <p rend="justify">—  Acum este limpede că şi prinţul şi Babinicz au trecut pe aici.</p>
                  <p rend="justify">Şi iarăşi se adânci în gânduri, deoarece nici el nu ştia prea bine dacă să meargă mai departe pe acest şleau sau să iasă la tractul Ostrołękăi.</p>
                  <p rend="justify">Două ceasuri mai târziu, descoperiră alte două trupuri. Pesemne că rămăseseră în urmă sau erau bolnavi pe care îi prinseseră tătarii care mergeau în urma prinţului.</p>
                  <p rend="justify">Dar de ce se retrăgea prinţul?</p>
                  <p rend="justify">Duglas îi cunoştea prea bine curajul şi experienţa de război ca să presupună măcar o clipă că Bogusław n-avea pricini întemeiate. Trebuie să se fi întâmplat ceva.</p>
                  <p rend="justify">Lucrurile se lămuriră abia a doua zi, când sosi de la prinţ jupân Bies Kornia cu un podghiaz de treizeci de oameni, aducând vestea că regele Jan Kazimierz îl trimisese peste Bug împotriva lui Duglas pe jupân Gosiewski, hatmanul de câmp, cu şase mii de oşteni lituanieni şi tătari.</p>
                  <p rend="justify">—  Am aflat asta, spuse jupân Bies, înainte de venirea, lui Babinicz care înainta cu mare băgare de seamă, ascunzându-se de multe ori, aşadar destul de încet. Jupân Gosiewski se află la vreo patru, cinei mile. Când a aflat, prinţul a fost nevoit să se retragă în grabă, ca să se împreune cu jupân Radziejowski care poate fi învins foarte uşor. Aşa că, mărşăluind repede, ne-am întâlnit cu bine. Prinţul a repezit îndată podghiazuri de câte zece-cincisprezece cai în toate părţile, ca să-ţi dea de ştire luminăţiei tale. Mulţi vor cădea în mâinile tătarilor sau ale ţăranilor, dar altminteri nu se poate în asemenea război.</p>
                  <p rend="justify">—  Unde se află prinţul şi jupân Radziejowski?</p>
                  <p rend="justify">—  La două mile de aici, pe malul apei.</p>
                  <p rend="justify">—  Prinţul are toţi oştenii cu el?</p>
                  <p rend="justify">—  A fost silit să lase în urmă pedestrimea care se furişează prin bungetele pădurilor, ca să se ferească de tătari.</p>
                  <p rend="justify">—  O călărime ca a tătarilor poate pătrunde în cele mai întunecate hăţişuri. Mă tem că n-o să-i mai vedem pe aceşti pedestraşi, dar nu e vina nimănui; prinţul s-a purtat ca orice căpetenie cu experienţă.</p>
                  <p rend="justify">—  A trimis un podghiaz mai mare spre Ostrołęka, vrând să-l înşele pe vistiernicul de Lituania. Vor porni acolo fără întârziere, creând că toată oastea noastră a plecat la Ostrołęka.</p>
                  <p rend="justify">—  Asta-i bine! se bucură Duglas. O să-i venim de hac vistiernicului.</p>
                  <p rend="justify">Şi porunci îndată plecarea, ca să se împreune cu prinţul Bogusław şi cu Radziejowski. Întâlnirea avu loc în aceeaşi zi, spre marea bucurie mai ales a lui jupân Radziejowski care se temea de robie mai mult ca de moarte, deoarece ştia că va trebui să răspundă ca trădător pentru toate nenorocirile suferite de Republică din pricina lui.</p>
                  <p rend="justify">Acum însă, după ce se unise cu Duglas, armia suedeză se ridica la peste patru mii de oameni, aşa că putea să se încleşteze cu folos cu oştirea hatmanului de câmp, Acesta avea într-adevăr şase mii de călăreţi, dar tătarii, afară de ciambulul lui Babinicz, foarte bine muştruluit, nu puteau fi folosiţi în lupta piept la piept, iar jupân Gosiewski, deşi războinic iscusit şi învăţat, nu ştia să-şi înflăcăreze oştenii ca Czarniecki, căruia nimic nu-i putea sta în cale.</p>
                  <p rend="justify">Duglas îşi bătea capul să priceapă în ce scop îl trimisese Jan Kazimierz pe hatmanul de câmp dincolo de Bug. Regele suedez se îndrepta împreună cu electorul asupra Varşoviei, unde avea să aibă loc, mai devreme sau mai târziu, bătălia hotărâtoare. Şi cu toate că Jan Kazimierz se afla în fruntea unei puteri mai numeroase decât a suedezilor şi a brandenburghezilor, şase mii de săbii însemnau prea mult pentru ca regele polonez să se lipsească de bunăvoie de ele.</p>
                  <p rend="justify">E  adevărat că jupân Gosiewski îl scăpase pe Babinicz de la strâmtoare, dar nu era nevoie ca regele să trimită în ajutorul acestuia atâtea polcuri. Această campanie avea, aşadar, un scop ascuns pe care ghinărarul suedez, cu toată mintea-i ascuţită, nu putea să-l ghicească.</p>
                  <p rend="justify">Scrisoarea regelui suedez, care sosi după o săptămână, trăda o mare nelinişte şi parcă o înfricoşare neînţeleasă din pricina acestei campanii, dar câteva cuvinte îi lămureau rosturile. După părerea lui Carol Gustav, hatmanul nu fusese trimis să atace armia lui Duglas şi nici în Lituania, să-i ajute pe răzvrătiţii de acolo, fiindcă şi aşa suedezii nu erau în stare să le facă faţă, ci să ameninţe ţinuturile răsăritene ale Prusiei ducale, unde nu se afla nici o oştire.</p>
                  <p rend="justify">„S-au gândit, scria regele, să-l clatine astfel pe elector în credinţa faţă de înţelegerea de la Malborg şi faţă de noi, lucru care se poate întâmpla uşor, deoarece el e gata să se unească cu Christos împotriva diavolului şi cu diavolul împotriva lui Christos, ca să tragă foloase de pe urma amândurora.”</p>
                  <p rend="justify">Scrisoarea se încheia cu îndemnul ca Duglas să facă tot ce poate şi să nu-l lase pe hatman să ajungă în Prusia, căci dacă acesta va mai întârzia câteva săptămâni, va fi nevoit să se întoarcă la Varşovia.</p>
                  <p rend="justify">Duglas socoti că însărcinarea pe care o primise nu era peste puterile lui. Nu demult îi ţinuse piept nu fără anume folos şi lui Czarniecki, aşa că Gosiewski nu i se părea prea primejdios. Fireşte, nu se aştepta să-i nimicească polcurile, dar era sigur că va izbuti să le ţină pe loc şi să le întârzie mişcările.</p>
                  <p rend="justify">Într-adevăr, din clipa aceea începură marşurile înşelătoare ale celor două oştiri care, ferindu-se să dea bătălia hotărâtoare, se străduiau să se ocolească una pe altă. Amândouă căpeteniile se întreceau cu vrednicie, totuşi Duglas se dovedea a fi mai presus, deoarece nu-i îngăduia hatmanului să treacă dincolo de Ostrołęka.</p>
                  <p rend="justify">Cât despre jupân Babinicz, scăpat de capcana întinsă de Bogusław, nu se grăbea deloc să se alăture polcurilor lituaniene, ocupându-se în schimb cu sârg de pedestraşii pe care Bogusław, în marşu-i grăbit spre Radziejowski, fusese nevoit să-i lase în pădure. Tătarii lui, călăuziţi de pădurarii din partea locului, mergeau zi şi noapte pe urmele lor, prinzându-i mereu pe cei neprevăzători sau pe cei care rămâneau înapoi. Lipsa de hrană îi sili în cele din urmă pe suedezi să se fărâmiţeze în grupuri mai mici, care puteau face rost de proviant mai lesne, dar asta aştepta şi jupân Babinicz.</p>
                  <p rend="justify">Împrăştiindu-şi ciambulul în trei cete, sub conducerea lui, a lui Akbah-Ulan şi a lui Soroka, măcelări în câteva zile cea mai mare parte din acei pedestraşi. Era parcă o hăituiala neîncetată, în care cei vânaţi erau de astă dată oamenii, prin desişurile pădurii, prin tufele de lozie şi trestii, pline de hăuială, ţipete, chemări, împuşcături şi moarte.</p>
                  <p rend="justify">Numele iui Babinicz se acoperi, de slavă printre mazurieni. Cetele se strânseră şi se uniră cu jupân Gosiewski abia lângă Ostrołęka, când hatmanul de câmp, a cărui campanie era doar o înşelătorie, primise porunca regelui de a se întoarce la Varşovia. Jupân Babinicz se bucură prea puţin de prietenii săi, de jupân Zagłoba şi de Wołodyjowski, care-l întovărăşeau pe hatman în fruntea steagului din Lauda. Cu toate acestea, se întâmpinară cu multă mulţumire, pentru că între ei se legase o prietenie trainică. Cei doi polcovnici erau tare necăjiţi că nu izbândiseră nimic împotriva lui Bogusław, dar jupân Zagłoba îi mângâie, umplându-le paharele cu râvnă şi vorbind u-le astfel:</p>
                  <p rend="justify">—  Nu-i nimic! Eu îmi storc mintea încă din mai să născocesc vreun şiretlic şi până acum nu m-am căznit niciodată în zadar. Am şi plănuit câteva dar acum n-avem timp să le aducem la îndeplinire, poate la Varşovia, unde vom porni cu. toţii.</p>
                  <p rend="justify">—  Eu trebuie să plec în ţinuturile prusiene! răspunse Babinicz. Aşa că nu voi fi la Varşovia.</p>
                  <p rend="justify">—  Ai să izbuteşti oare? întrebă Wołodyjowski.</p>
                  <p rend="justify">—  Pe Dumnezeu din cer, am să mă strecor şi vă făgăduiesc că voi face mare prăpăd, pentru că am să le spun tătarilor să-şi facă de cap. Şi-ar trece şi aici bucuroşi cuţitele peste beregata oamenilor, dar i-am. prevenit că la fiecare abatere îi aşteaptă frânghia. În Prusia însă, am să-mi dau şi eu frâu liber. Eu să n-ajung? Voi n-aţi putut să vă furişaţi, dar asta e altceva, fiindcă mai lesne tai drumul unei oştiri mai mari decât unei cete ca a mea cu care nu e prea greu să te ascunzi. Am stat de multe ori pitit prin păpurişuri şi oştenii lui Duglas au trecut pe lângă mine fără să bănuiască nimic. Dealtfel, ghinărarul va porni pe urmele hatmanului, şi-mi va lăsa calea liberă.</p>
                  <p rend="justify">—  Am auzit că i-ai dat multă bătaie de cap! spuse Wołodyjowski mulţumit.</p>
                  <p rend="justify">—  Ehei, mişelul! adăugă jupân Zagłoba. Trebuia să-şi schimbe cămaşa în fiecare zi, aşa de tare năduşea. Domnia ta nici pe Chowański nu l-ai sâcâit mai cu sârg şi trebuie să recunosc că nici eu n-aş fi făcut-o mai bine, dacă aş fi fost în locul domniei tale, deşi jupân Koniecpolski spunea că Zagłoba îi întrece pe toţi în lupta de hărţuială.</p>
                  <p rend="justify">—  Mi se pare, îi zise Wołodyjowski lui Kmicic, că dacă Duglas ne va urmări, îl va lăsa aici pe Radziwiłł, ca să te atace.</p>
                  <p rend="justify">—  Unde nu dă Dumnezeu! Aşa nădăjduiesc şi eu! răspunse Kmicic repede. Când vom începe să ne căutăm unul pe altul, nu mai încape îndoială că o să ne găsim. A treia oară nu va mai trece peste mine, iar dacă va trece, n-am să mă mai ridic de jos. Ţin bine minte toate învăţăturile tale şi toate loviturile de la Lubnie le ştiu ca pe Tatăl nostru. Le repet în fiecare zi cu Soroka, pentru a nu-mi ieşi din mână.</p>
                  <p rend="justify">—  Ce pot să însemne şiretlicurile! strigă Wołodyjowski. Sabia e temelia!</p>
                  <p rend="justify">Vorbele micului viteaz nu fură pe placul lui jupân Zagłoba care i-o plăti pe dată:</p>
                  <p rend="justify">—  Orice moară de vânt crede că lucrul de căpetenie este să dai din aripi, şi ştii, Michałek, de ce? Pentru că are pleavă sub acoperiş, alias în cap. Meşteşugul războiului se bizuie şi pe înţelepciune, altminteri Roch ar fi mare hatman, iar tu hatman de câmp.</p>
                  <p rend="justify">—  Ce mai face jupân Kowalski? întrebă Kmicic.</p>
                  <p rend="justify">—  Jupân Kowalski? Acum poartă coif de oţel pe cap, şi pe bună dreptate, fiindcă varza fiartă în ceaun e cea mai bună. S-a umplut de bani la Varşovia, a făcut rost de un pâlc de călăreţi pe cinste şi s-a dus să slujească la husari sub conducerea cneazului Polubiński, şi toate astea numai ca să poată încrucişa sabia cu Carolus. Vine în fiecare zi la noi în cort şi-şi holbează ochii pretutindeni, tot-tot o vedea gâtul vreunui urcior ieşind din paie. Nu pot să-l dezvăţ de beţie pe flăcăul ăsta. Nu-i foloseşte nimic pilda mea! Dar l-am prevenit că părăsirea steagului laudanian nu se va sfârşi cu bine pentru el. Tâlharul şi nerecunoscătorul! Cu toate binefacerile pe care le-a cunoscut din partea mea, m-a părăsit pentru o suliţă. Decât aşa fiu, mai bine lipsă!</p>
                  <p rend="justify">—  Domnia ta l-ai crescut?</p>
                  <p rend="justify">—  Ascultă, domnia ta, te poftesc să nu mă mai faci ursar. Lui Jupân Sapieha, care m-a întrebat acelaşi lucru, i-am răspuns că a avut acelaşi praeceptorem cu Roch, dar acela n-am fost eu, care m-am îndeletnicit cu lemnăria de mic, fiind foarte priceput în potrivirea doagelor.</p>
                  <p rend="justify">—  Mai întâi că domnia ta n-ai cuteza să-i spui una ca asta lui jupân Sapieha, se împotrivi Wołodyjowski, iar în al doilea rând, chipurile îl vorbeşti de rău pe Kowalski, dar ţii la el ca la ochii din cap.</p>
                  <p rend="justify">—  Jupâne Michał, îl prefer pe el, fiindcă niciodată n-am putut să sufăr cărăbuşii şi iubăreţii leşinaţi care, cum văd o femeie, încep să se dea peste cap ca nişte jigodii nemţeşti.</p>
                  <p rend="justify">—  Sau ca maimuţele din grădina palatului Kazanowski, cu care te-ai luptat domnia ta!</p>
                  <p rend="justify">—  Râdeţi, râdeţi, dar a doua oară o să cuceriţi Varşovia singuri!</p>
                  <p rend="justify">—  Aşadar, domnia ta ai cucerit-o?</p>
                  <p rend="justify">Păi cine expugnavit{20} poarta Cracoviei? Cine-a făcut să fie întemniţaţi ghinărarii? Acum stau la Zamość, hrăniţi numai cu pâine şi apă; ori de câte ori se uită la Wranghel, Wittemberg spune: „Zagłoba ne-a băgat aici!” şi încep să plângă amândoi. Dacă jupân Sapieha n-ar fi bolnav şi s-ar afla aici, v-ar spune el cine a smuls prima căpuşă suedeză de pe trupul Varşoviei.</p>
                  <p rend="justify">—  Pentru Dumnezeu, se rugă Kmicic, faceţi-mi hatârul şi trimiteţi-mi veste despre bătălia care va avea loc la Varşovia. Voi număra pe degete zilele şi nopţile şi nu voi cunoaşte liniştea până când nu voi afla ceva sigur.</p>
                  <p rend="justify">Zagłoba îşi duse un deget la frunte.</p>
                  <p rend="justify">—  Ascultaţi vorba mea, zise, pentru că tot ce spun eu se va îndeplini. Tot aşa cum paharul ăsta stă înaintea mea. Ori nu stă, ai?</p>
                  <p rend="justify">—  Stă, stă! Vorbeşte, domnia ta!</p>
                  <p rend="justify">—  Bătălia asta o vom câştiga sau o vom pierde.</p>
                  <p rend="justify">—  Asta ştie oricine! se amestecă Wołodyjowski.</p>
                  <p rend="justify">—  Mai bine ai tăcea, jupâne Michał, şi ai învăţa de la mine. Presupunând că vom pierde bătălia, ştii ce va urma? Vezi că nu ştii, pentru că ai şi început să-ţi mişti ţepii de sub nas. Vă spun eu, nu va urma nimic.</p>
                  <p rend="justify">Kmicic care era foarte iute, zvâcni în picioare, lovi paharul de masă şi strigă:</p>
                  <p rend="justify">—  Baţi apa-n piuă, domnia ta!</p>
                  <p rend="justify">—  Vă spun că nu va urma nimic! răspunse Zagłoba. Sunteţi tineri şi nu înţelegeţi că, aşa cum stau lucrurile acum, regele, ţara noastră, oştirile noastre pot să piardă cincizeci de bătălii una după alta. şi războiul se va duce mai departe, şleahticii se vor aduna iarăşi şi odată cu ei toate stările. Nu izbândim o dată, izbândim a doua oară, şi tot aşa, până când puterea vrăjmaşului se va împuţina de tot. Dar dacă suedezii vor pierde o singură bătălie mai însemnată, vor vedea pe dracu, şi ei şi electorul.</p>
                  <p rend="justify">Zagłoba se înflăcără, dădu paharul peste cap, îl puse pe masă şi vorbi mai departe.</p>
                  <p rend="justify">—  Ascultaţi, că asta n-o s-o auziţi din gura oricui: nu oricine poate privi lucrurile de sus. Unii îşi spun aşa: ce ne mai aşteaptă aici, câte bătălii, câte înfrângeri, la care nu-i prea greu să ne gândim câtă vreme ne războim cu Carolus. câte lacrimi? Şi nu puţini, se vor îndoi şi vor huli împotriva milostivirii lui Dumnezeu şi a Maicii Preciste. Dar eu vă întreb: ştiţi ce-i aşteaptă pe vandalii ăştia? Pieirea! Şi ştiţi ce ne aşteaptă pe noi? Biruinţa! Ne vor bate încă de o sută de ori. prea bine. dar noi îi vom bate a suta una oară şi vom isprăvi cu ei.</p>
                  <p rend="justify">Spunând acestea, jupân Zagłoba închise ochiul o clipă, dar îl deschise numaidecât, privi înainte şi strigă deodată din toate puterile:</p>
                  <p rend="justify">—  Biruinţa, biruinţa!</p>
                  <p rend="justify">Kmicic aproape simţi cum i se urcă sângele în obraji de bucurie.</p>
                  <p rend="justify">—  Pe legea mea, are dreptate, zău aşa! Altfel nu poate fi! Acesta va fi sfârşitul războiului!</p>
                  <p rend="justify">—  Trebuie să recunosc că aici nu-ţi lipseşte nimic! rosti Wołodyjowski, lovindu-se cu palma peste frunte. Republica poate fi cotropită, dar nimeni nu poate rămâne prea mult în ea. până la urmă tot trebuie să facă drumul înapoi.</p>
                  <p rend="justify">—  Ai, cum nu-mi lipseşte?! zise Zagłoba bucuros de laudă. Dacă-i aşa, apoi să prorocesc şi mai multe, Dumnezeu e alături de cei drepţi! Domnia ta, aici se întoarse spre Kmicic, ai să-l învingi pe trădătorul Radziwiłł, ai să te duci la Taurogi să-ţi iei jupâniţa, ai să te însoţeşti cu ea şi o să creşteţi mulţi copii. Să-mi înţepenească vârful limbii, dacă n-o fi aşa cum spun… Pentru Dumnezeu, numai să nu mă înăbuşi!</p>
                  <p rend="justify">Jupân Zagłoba avea dreptate să se teamă, fiindcă jupân Kmicic îl luă în braţe, îl săltă în sus şi-l strânse de-i ieşi ochiul din orbită. Abia apucă să stea pe propriile picioare, abia îşi trase sufletul, că Wołodyjowski îl şi luă de braţ şi-l întrebă nerăbdător:</p>
                  <p rend="justify">—  Acum e rândul meu! Pe mine ce mă aşteaptă, domnia ta?</p>
                  <p rend="justify">—  Dumnezeu să te binecuvânteze, jupâne Michał! Nu te teme. zvârluga ta îţi va naşte un cârd de odrasle. Of!</p>
                  <p rend="justify">—  Vivat! strigă Wołodyjowski.</p>
                  <p rend="justify">—  Mai întâi să isprăvim cu suedezii! adăugă Zagłoba.</p>
                  <p rend="justify">—  O să isprăvim, o să isprăvim! strigară tinerii polcovnici zăngănindu-şi săbiile.</p>
                  <p rend="justify">—  Vivat izbânda!</p>
               </div>
               <div type="div3">
                  <head>Capitolul XXIV.</head>
                  <p rend="justify">După o săptămână, jupân Kmicic trecu hotarul în Prusia electorului la Rajgród. Fără prea multă greutate, deoarece înainte de plecarea hatmanului de câmp se afundase prin păduri neumblate, astfel că Duglas era încredinţat că şi ciambulul lui pornise spre Varşovia odată cu polcurile tătaro-lituaniene, lăsând garnizoane neînsemnate prin cetăţui pentru apărarea ţinutului.</p>
                  <p rend="justify">Duglas plecă şi el pe urmele lui Gosiewski, împreună cu Radziejowski şi Radziwiłł.</p>
                  <p rend="justify">Kmicic află această veste înainte de a trece hotarul şi se necăji cumplit că nu va putea da ochi cu duşmanul de moarte; se temea de asemenea că Bogusław îşi va primi pedeapsa din alte mâini, anume ale lui Wołodyjowski, care jurase şi el să se răzbune.</p>
                  <p rend="justify">După care, neputând să se răzbune pentru suferinţele Republicii şi ale sale de trădător, se răzbună înfricoşător pe proprietăţile electorului.</p>
                  <p rend="justify">În noaptea în care tătarii trecură pe lângă stâlpul de graniţă, cerul se înroşi, răsunară ţipetele şi plânsul oamenilor călcaţi de tăvălugul războiului. Oricine cerşea îndurare în limba polonă, era cruţat din porunca lui jupân Andrzej, în schimb, aşezările nemţeşti, coloniile, satele şi târgurile se preschimbau într-un râu de foc, iar locuitorii înspăimântaţi erau căsăpiţi fără milă.</p>
                  <p rend="justify">Şi nici uleiul pe care corăbierii îl varsă în mare pentru domolirea talazurilor nu se împrăştie atât de repede cum se împrăştie ciambulul de tătari şi volintiri prin locurile liniştite până atunci şi fără primejdie. Parcă fiecare tătar ştia să se îndoiască şi să se întreiască, să fie în câteva locuri în acelaşi timp, să taie şi să pârjolească.</p>
                  <p rend="justify">Jupân Kmicic îşi ţinuse tătarii atâta vreme în frâu, încât atunci când îi slobozi ca pe un stol de păsări răpitoare, aproape că îşi pierdură minţile măcelărind şi pustiind. Se întreceau unii pe alţii şi, pentru că nu puteau să ia prinşi, se scăldau în sânge omenesc de dimineaţa până seara.</p>
                  <p rend="justify">Până şi jupân Kmicic, având şi el destulă sălbăticie în inima lui, îşi dădu frâu liber şi, cu toate că nu-şi mânjea mâinile omorând pe cei fără apărare, privea cu mulţumire la sângele care curgea şiroaie. Iar sufletul lui era liniştit şi conştiinţa nu-l mustra, pentru că era vorba de sânge străin şi pe deasupra de eretici, aşa că socotea că face un lucru prea plăcut lui Dumnezeu şi mai ales sfinţilor.</p>
                  <p rend="justify">Pentru că electorul, vasal, prin urmare sluga Republicii, care trăia din binefacerile ei, ridicase cel dintâi braţu-i pângăritor asupra reginei şi stăpânei sale, aşadar trebuia pedepsit, iar jupân Kmicic nu era decât unealta mâniei dumnezeieşti.</p>
                  <p rend="justify">De aceea, în fiecare seara îşi rostea în linişte rugăciunile la lumina aşezărilor nemţeşti care ardeau, iar când strigătele celor ucişi îl făceau să greşească socoteala, o lua de la început, ca să nu-şi împovăreze sufletul arătând nepăsare în slujba lui Dumnezeu.</p>
                  <p rend="justify">În inima lui sălăşluiau însă şi alte simţăminte stârnite, în afară de cucernicie, tulburări felurite, legate de amintirea anilor de altădată. Deseori îi veneau în minte vremurile când îl hărţuise cu atâta folos pe Chowański, şi vechii tovarăşi îi apăreau aievea parcă înaintea ochilor: Kokosiński, uriaşul Kulwiee-Hippocentaurus, pătatul Ranicki din neam de senatori, Uhlik, care cânta din fluier, Rekuć, neîmpovărat de sânge omenesc, şi Zend, care imita cu iscusinţă păsările şi animalele.</p>
                  <p rend="justify">—  Se perpelesc cu toţii în iad afară poate de Rekuć; acum şi-ar fi putut face de cap, ar fi înotat în sânge fără să cadă în păcat şi cu folos pentru Republică!</p>
                  <p rend="justify">Şi jupân Andrzej ofta adânc, gândindu-se cât de primejdioasă este samavolnicia, de vreme ce în zorii tinereţii închise pe veci calea spre faptele vrednice de laudă.</p>
                  <p rend="justify">Dar, cel mai, mult îl chinuia gândul la Oleńka. Cu cât înainta mai mult în ţinuturile prusiene, cu atât mai mult îl ardeau rănile inimii, de parcă pojarurile pe care le lăsă în urmă îi scormoneau totodată şi vechea dragoste. Aproape în fiecare zi îi spunea jupâniţei în gând: „Porumbiţă preascumpă, poate că m-ai şi uitat, iar dacă îţi mai aduci, aminte de mine, ţi se umple inima de supărare, eu însă, departe sau aproape, ziua şi noaptea, în ceasuri de răgaz şi trudă pentru ţară, mă gândesc mereu la tine şi sufletu-mi zboară spre tine peste poduri şi ape, ca o pasăre ostenită, ca să se aşeze la picioarele tale. Republicii şi ţie v-aş da tot sângele meu, dar vai mie dacă în inima ta mă vei socoti totdeauna un nelegiuit!”</p>
                  <p rend="justify">Gândind astfel, înainta tot mai adânc spre miazănoapte pe lângă hotar, tăia şi ardea, nelăsând în viaţă pe nimeni, îl chinuia un dor cumplit. Ar fi vrut să ajungă a doua zi la Taurogi, dar până acolo mai avea de străbătut drum lung şi greu, deoarece în toate olaturile prusiene clopotele începuseră să dea zvon de primejdie. Puneau mâna pe arme cu mic cu mare, ca să pună stavilă nimicirii înfricoşătoare; se chemau garnizoanele din oraşe oricât de îndepărtate, se alcătuiau polcuri până şi din slujitori din târguri, aşa că în curând un tătar avea pretutindeni împotriva lui două sute de luptători.</p>
                  <p rend="justify">Kmicic cădea ca trăsnetul asupra acestor pâlcuri, izbea, împrăştia, spânzura, ieşea din vâltoare, se ascundea şi înainta iarăşi prin valuri de foc, deşi nu mai putea merge tot atât de repede ca înainte. Câteodată se vedea nevoit să se pitească săptămâni întregi, asemeni tătarilor, prin tufărişuri sau, în trestiile de pe malul bălţilor. Localnicii se adunau tot mai mulţi, hăituindu-l ca pe lupi, dar şi el sfârteca asemeni fiarei încolţite, care ucide dintr-o singură muşcătură, şi nu se mulţumea să se apere, hărţuind la rându-i.</p>
                  <p rend="justify">Uneori, plăcându-i lucrul temeinic, cu toate că era urmărit, nu pleca dintr-un olat până când nu-l trecea prin foc şi sabie. Numele lui ajunse nu se ştie cum la urechile oamenilor, răsunând însoţit de spaimă până la ţărmul Balticii.</p>
                  <p rend="justify">Jupân Babinicz putea într-adevăr să treacă hotarul înapoi în Republică şi, cu toată împotrivirea garnizoanelor suedeze, să înainteze mai repede spre Taurogi, dar n-o făcea, fiindcă dorea să slujească Republica înainte de toate.</p>
                  <p rend="justify">În acest timp, veniră veşti care sporiră curajul şi dorinţa de răzbunare a localnicilor, umplând de jale inima lui Babinicz. Se zvoni pretutindeni de marea bătălie de la Varşovia, pe care regele polonez chipurile o pierduse. „Carol Gustav şi electorul au înfrânt toată oştirea lui Kazimierz”, se bucurau prusienii. „Varşovia a fost cucerită din nou. E cea mai măreaţă biruinţă şi acum s-a isprăvit cu Republica!”</p>
                  <p rend="justify">Toţi prinşii, cărora tătarii le puneau foc la tălpi, repetau acelaşi lucru; fără îndoială, erau şi veşti nesigure, cum se întâmplă de obicei în vremuri de război. Asemenea ştiri glăsuiau că oştirea a fost nimicită cu totul, hatmanii au pierit, iar regele Jan Kazimierz a căzut în robie.</p>
                  <p rend="justify">Aşadar, totul se sfârşise? Republica aceea care se ridica biruitoare să fi fost oare doar o amăgire? Atâta putere, atâta oştire, atâţia oameni mari şi războinici cu faimă: hatmanii, regele, jupân Czarniecki cu polcurile lui neînvinse, mareşalul coroanei, ceilalţi magnaţi cu steagurile şi slujitorii lor, să se fi dus oare totul de râpă, să se fi risipit ca un fum? Ţara asta nefericită nu mai are oare alţi apărători afară de cetele de răzvrătiţi, care se vor destrăma ca ceaţa la vestea înfrângerii?</p>
                  <p rend="justify">Jupân Kmicic îşi smulgea părul din cap şi îşi frângea mâinile, îşi umplea pumnii de pământ jilav şi-l lipea de fruntea încinsă.</p>
                  <p rend="justify">„Voi pieri şi eu! îşi spuse în gând, dar mai întâi voi scălda ţinutul acesta în sânge!”</p>
                  <p rend="justify">Şi începu să lupte încrâncenat de deznădejde; nu se mai ascundea, nu se mai pierdea prin păduri şi păpurişuri; îşi căuta moartea, se arunca asemenea unui smintit asupra unor forţe de trei ori mai mari, hăcuindu-le şi călcându-le în copitele cailor. Tătarii îşi pierdură orice simţăminte omeneşti, preschimbându-se într-o haită de fiare. Oameni prădalnici, dar nu prea buni pentru lupte la câmp deschis, nepierzând nimic din îndemânarea de a întinde capcane, tot luptând mereu, ajunseră în stare să ţină piept celei mai bune călărimi din lume şi să sfărâme până şi pâlcurile străjilor din Dalekarlia. Încăierându-se cu gloatele prusiene, o sută de tătari răzbeau cu uşurinţă două şi trei sute de flăcăi zdraveni, înarmaţi cu flinte şi cuţite.</p>
                  <p rend="justify">Kmicic îi dezvăţă să se împovăreze cu prăzi, luau numai bani, mai ales aur, pe care-l coseau la şa. De aceea, când cădea vreunul din ei, se băteau cu turbare pentru a pune mâna pe calul şi şaua lui. Îmbogăţindu-se în acest fel, nu-şi pierdură nimic din iuţeala aproape neomenească. Cunoscând că sub nici o căpetenie n-ar fi avut parte de atâta pradă, se legară de Babinicz cum se leagă câinii de vânător şi, după frecare bătălie, cu o cinste vrednică de slujitorii lui Mahomed, încredinţau lui Soroka şi celor doi Kiemliczi partea leului din prada ce se cuvenea „viteazului”.</p>
                  <p rend="justify">—  Pe Allah! spunea Akbak-Ulan. Puţini dintre ei vor vedea Bahcisaraiul, dar aceia care se vor întoarce, vor ajunge mârzaci de frunte.</p>
                  <p rend="justify">Babinicz, care învăţase de mult să se hrănească de pe urma războiului, strânse bogăţii impunătoare; moartea însă, pe care o căuta mai mult decât aurul, n-o afla nicăieri.</p>
                  <p rend="justify">Se scurse încă o lună de hărţuieli şi trudă care întreceau orice închipuire. Deşi hrăniţi cu ovăz şi grâu prusian, bahmeţii aveau neapărată nevoie de cel puţin câteva zile de răgaz, de aceea, tânărul polcovnic, vrând în acelaşi timp să afle veşti şi să împlinească lipsa de oameni cu noi volintiri, se retrase nu departe de apa Dospadei în pământurile Republicii.</p>
                  <p rend="justify">Veştile sosiră în curând şi încă de tot îmbucurătoare, aşa că jupân Andrzej fu cât pe aci să-şi piardă minţile. Era adevărat că viteazul şi nenorocosul rege Jan Kazimierz pierduse marea bătălie de la Varşovia, care ţinuse trei zile încheiate, dar din ce pricină?</p>
                  <p rend="justify">Oastea şleahticilor se împrăştiase dinainte în cea mai mare parte pe meleagurile de baştină, iar cei care mai rămăseseră nu mai luptaseră cu înflăcărarea cu care luaseră Varşovia, producând panică în a treia zi de bătălie. În primele două zile, izbânda înclinase de partea polonezilor. Trupele regulate, în schimb, de astă dată nu în lupta de hărţuială, ci într-o bătălie însemnată cu oştenii cei mai bine muştruluiţi din Europa, arătaseră atâta pricepere şi îndârjire, încât uimiseră până şi pe ghinărarii suedezi şi brandenburghezi.</p>
                  <p rend="justify">Regele Jan Kazimierz se acoperise de o faimă nepieritoare. Se spunea că se dovedise a fi un conducător pe măsura lui Carol Gustav şi dacă toate poruncile lui ar fi fost ascultate, vrăjmaşul ar fi pierdut încleştarea hotărâtoare şi războiul ar fi luat sfârşit, Kmicic ascultă veştile din gura unor martori la faţa locului, deoarece se întâlni cu şleahtici care luaseră parte la luptă. Unul dintre ei îi povesti despre ciocnirea grozavă a husarilor, în timpul căreia Carolus, nevrând să dea înapoi, cu toate rugăminţile ghinărarilor, era aproape să-şi piardă viaţa. Toţi susţineau că oştirea nu fusese zdrobită şi hatmanii nu pieriseră. Din contră, afară de oastea şleahticilor, toate polcurile rămăseseră neatinse, retrăgându-se în bună rânduială spre miazăzi.</p>
                  <p rend="justify">Pe podul Varşoviei, care se frânsese, pierduseră doar tunurile, dar „înflăcărarea trecuse întreagă peste Vistula”.</p>
                  <p rend="justify">Oştirea se jura pe toţi sfinţii că, având o căpetenie ca Jan Kazimierz, va învinge în bătălia următoare pe Carol Gustav, pe elector şi pe oricine va mai fi nevoie, pentru ca de astă dată fusese doar o încercare a forţelor şi, deşi neprielnică, curajul şi încrederea în viitor sporiseră.</p>
                  <p rend="justify">Kmicic se străduia să înţeleagă de ce veştile dintâi erau atât de cumplite. I se spunea că regele suedez răspândise înadins ştiri umflate, în fapt neştiind nici el prea bine ce să facă. Rotmiştrii suedezi, pe care jupân Andrzej îi prinse după o săptămână, întăriră această părere.</p>
                  <p rend="justify">Tot de la ei află că electorul trăia în mare spaimă, gândindu-se tot mai mult cum să scape cu faţa curată, deoarece mare parte din oştenii lui căzuseră la Varşovia, iar ceilalţi se umplură de boli care-i secerau mai abitir decât polonezii. Între timp, cei din Wielkopolska, dorind să-şi plătească ruşinea de la Ujście şi toate suferinţele îndurate, năvăliseră în ţinuturile monarhiei brandenburgice, pârjolind şi tăind, nelăsând în urmă decât pământul şi apa. După spusele rotmiştrilor, era aproape ceasul în care electorul îi va părăsi pe suedezi, unindu-se cu cel mai puternic.</p>
                  <p rend="justify">„Trebuie dar să-l pârjolesc bine, se gândi Kmicic, ca să se grăbească.”</p>
                  <p rend="justify">Caii fiind odihniţi şi ciambulul împlinit cu volintiri, trecu iarăşi Dospada şi năvăli asupra aşezărilor nemţeşti ca un duh al nimicirii.</p>
                  <p rend="justify">Mai multe cete îi urmară pilda, întâmpinând o apărare mai slabă, lăţi şi mai mult pustiirea. Noutăţile soseau una mai bună decât alta, atât de îmbucurătoare, încât erau greu de crezut.</p>
                  <p rend="justify">Mai întâi se zvoni că regele suedez, care se retrăsese după bătălia de la Varşovia până la Radom, grăbeşte acum cât poate spre Prusia regală. Ce se întâmplase? De ce se retrage? Răspunsul la aceste întrebări întârzie o vreme, până când Republica vui din nou de numele lui jupân Czarniecki. Bătuse la Lipiec, bătuse la Strzemeszno, lângă Rawa zdrobise străjile dinapoi alo lui Carol care fugea, apoi, aflând că două mii de raitieri se întorc de la Cracovia, îi atacase fără şovăire şi nu lăsase în viaţă nici un martor al prăpădului. Polcovnicul Forgell, fratele ghinărarului, alţi patru polcovnici, trei ajutori de polcovnici, treisprezece rotmiştri şi douăzeci şi trei de porucinici căzuseră în mâinile polonezilor. Unii spuneau că sunt încă o dată pe atâta, în timp ce alţii susţineau duşi de înflăcărare că Jan Kazimierz nu fusese înfrânt la Varşovia, ci dimpotrivă, biruise, iar marşul lui spre miazăzi era doar un şiretlic menit să-l înşele pe vrăjmaş.</p>
                  <p rend="justify">Până şi Kmicic începu să gândească astfel, deoarece slujind în oştire încă de pe vremea când era un flăcăiandru, cunoştea meşteşugul războiului şi nu mai auzise niciodată de asemenea izbândă, după care biruitorii s-o ducă şi mai rău ca înainte. Şi nu mai încăpea îndoială că suedezilor le mergea mai rău după bătălia de la Varşovia.</p>
                  <p rend="justify">Jupân Andrzej îşi aduse aminte vorbele lui Zagłoba care îi spusese, când se văzuseră ultima dată, că izbânzile nu vor îndrepta norocul suedezilor, în schimb, o bătălie hotărâtoare pierdută, le poate veni de hac.</p>
                  <p rend="justify">„Are minte de cancelar! se gândi Kmicic. Ştie să citească viitorul ca într-o carte.”</p>
                  <p rend="justify">Aici îşi aminti şi celelalte prevestiri ale lui jupân Zagłoba, cum că el, Kmicic, alias Babinicz, va ajunge la Taurogi, o va găsi pe Oleńka lui, se vor împăca, se vor lua şi vor creşte copii spre fala ţării. Când îşi aduse aminte toate acestea, începu să-i curgă foc prin vine; nu mai vroia să piardă nici o clipă, de aceea hotărî să amâne un timp măcelul prusienilor şi să zboare la Taurogi.</p>
                  <p rend="justify">Dar tocmai în ajunul plecării veni la el un şleahtic laudanian din steagul lui Wołodyjowski, aducând o scrisoare de la micul cavaler.</p>
                  <p rend="justify">„Împreună cu hatmanul de câmp al Lituaniei şi prinţul stolnic, mergem asupra lui Bogusław şi a lui Waldek, scria jupan Michał. Vino să te uneşti cu noi, căci se va găsi prilej pentru o răzbunare dreaptă; pe de altă parte, trebuie să-i răsplătim cum se cuvine pe prusieni pentru asuprirea Republicii!”</p>
                  <p rend="justify">Lui jupân Andrzej mai că nu-i venea să-şi creadă ochilor şi o vreme bănui că şleahticul fuse trimis înadins de vreo căpetenie suedeză sau prusiana, ca să-l atragă cu ciambulul în capcană. Să încerce oare jupân Gosiewski pentru a doua oară să intre în ţinuturile prusiene? N-avea încotro, trebuia sa creadă. Scrisul şi peceţile erau ale lui Wołodyjowski şi, în cele din urmă, şi-l aminti şi pe şleahtic. Aşa că începu să-l cerceteze, unde se află jupân Gosiewski şi încotro plănuieşte s-o apuce?</p>
                  <p rend="justify">Şleahticul era destul de mărginit. El nu are nevoie să ştie unde vrea să se ducă hatmanul; ştie doar că hatmanul în fruntea aceloraşi polcuri lituaniene şi tătare se găseşte la două zile de drum, iar steagul laudanian e tot cu el. Un timp îl împrumutase jupân Czarniecki, dar îl trimisese demult înapoi, aşa că acum merg cu toţii acolo unde-i conduce hatmanul.</p>
                  <p rend="justify">—  Se vorbeşte, isprăvi şleahticul, că vom porni spre Prusia, şi oştenii se bucură grozav. Dar treaba noastră este să ascultăm poruncile şi să ne batem.</p>
                  <p rend="justify">Ascultându-i istorisirea, Kmicic nu mai stătu în cumpănă şi plecă repede spre hatman, iar după două zile, noaptea târziu, căzu în braţele lui Wołodyjowski care, după ce-l strânse la piept, strigă:</p>
                  <p rend="justify">—  Graful Waldek şi prinţul Bogusław sunt la Prostki, sapă şanţuri, ca să întărească tabăra. Vom merge asupra lor.</p>
                  <p rend="justify">—  Astăzi? întrebă Kmicic.</p>
                  <p rend="justify">—  Mâine în zori, adică peste două sau trei ceasuri.</p>
                  <p rend="justify">Aici îşi căzură iarăşi în braţe.</p>
                  <p rend="justify">—  Parcă îmi spune ceva că Dumnezeu ne va ajuta şi-l vom prinde! strigă Kmicic mişcat.</p>
                  <p rend="justify">—  Tot aşa gândesc şi eu.</p>
                  <p rend="justify">—  Am jurat că voi posti toată viaţa în ziua în care-l voi întâlni.</p>
                  <p rend="justify">—  Ajutorul lui Dumnezeu nu va fi de prisos! răspunse jupân Michał. N-am să te pizmuiesc dacă norocul va fi de partea ta, căci nedreptatea pe care ai suferit-o tu este mai mare.</p>
                  <p rend="justify">—  Michał, n-am văzut un cavaler mai vrednic ca tine</p>
                  <p rend="justify">—  Jędrek, lasă-mă să te privesc. Te-ai înnegrit grozav din pricina vântului, dar ştiu că te-ai umplut de faimă. Toate polcurile ţi-au privit lucrarea cu admiraţie neprecupeţită. Peste tot numai dărâmături şi cadavre. Eşti un oştean înnăscut. Până şi jupân Zagłoba, dacă ar fi fost aici, cu greu ar fi putut născoci despre sine ceva mai bun.</p>
                  <p rend="justify">—  Pentru Dumnezeu, dar unde-i jupân Zagłoba?</p>
                  <p rend="justify">—  A rămas cu jupân Sapieha, pentru că i-au secat lacrimile plângându-l pe Roch Kowalski.</p>
                  <p rend="justify">—  Păi, jupân Kowalski a murit?</p>
                  <p rend="justify">Wołodyjowski îşi strânse buzele:</p>
                  <p rend="justify">—  Ştii cine l-a ucis?</p>
                  <p rend="justify">—  De unde să ştiu? Hai, spune!</p>
                  <p rend="justify">—  Prinţul Bogusław!</p>
                  <p rend="justify">Kmicic se învârti pe călcâie, de parcă fusese împuns eu sabia, şi începu să tragă aerul în piept şuierând, în cele din urmă scrâşni cumplit din măsele şi, aruncându-se pe laviţă, îşi sprijini tăcut capul în mâini.</p>
                  <p rend="justify">Wołodyjowski bătu din palme şi-i porunci slujitorului să aducă băutură. După care şezu lângă Kmicic, umplu paharele şi începu să vorbească:</p>
                  <p rend="justify">—  Roch Kowalski a murit ca un cavaler, deie Domnul să murim şi noi la fel. E destul să-ţi spun că însuşi Carolus s-a îngrijit după izbândă de îngroparea lui şi la mormânt un regiment întreg a tras cu muschetele.</p>
                  <p rend="justify">—  Măcar dacă n-ar fi murit de mâna asta blestemată! strigă Kmicic.</p>
                  <p rend="justify">—  Aşa-i, de mâna lui Bogusław, ştiu de la husarii care au văzut cu ochii lor cum s-a întâmplat nenorocirea.</p>
                  <p rend="justify">—  Tu n-ai fost acolo?</p>
                  <p rend="justify">—  Într-o bătălie nu poţi să-ţi alegi locul, stai unde ţi se porunceşte. Dacă eram acolo, apoi ori eu nu mai eram aici, ori Bogusław nu mai săpa şanţuri la Prostki.</p>
                  <p rend="justify">—  Spune-mi şi mie cum s-au petrecut lucrurile. O să-mi sporească îndârjirea.</p>
                  <p rend="justify">Wołodyjowski bău, îşi şterse mustăcioara bălaie şi începu:</p>
                  <p rend="justify">—  Cred că ai auzit şi tu destule despre bătălia de la Varşovia, pentru că toată lumea vorbeşte despre ea, aşa că n-am să mai stărui şi eu prea mult asupra ei. Milostivul nostru stăpân. să-i dea Dumnezeu sănătate şi viaţă lungă, pentru că dacă era alt rege, ţara ar fi murit sugrumată de atâtea nenorociri. s-a dovedit un mare conducător. Dacă ascultarea era pe măsura căpeteniei, dacă noi am fi fost vrednici de el, cronicile ar fi pomenit de o nouă biruinţă la Varşovia, la fel de însemnată ca şi cele de la Grünwald şi Beresteczko. În scurt, în ziua dintâi i-am bătut pe suedezi. În a doua zi, norocul a început să încline când într-o parte, când în cealaltă, dar tot noi am fost deasupra. Atunci au dat năvală şi husarii lituanieni, conduşi de cneazul Polubiński, un mare oştean; printre ei se afla şi Roch. I-am văzut când au pornit, cum te văd şi pe tine acum, fiindcă stăteam cu laudanienii pe o colină în apropierea şanţurilor. Erau o mie două sute de oameni şi cai fără pereche în lume. Treceau la vreo două sute de paşi de noi şi se cutremura pământul sub ei. Am văzut pedestrimea din Brandenburg înfigându-şi degrabă suliţele în pământ, ca să stăvilească primul avânt. Alţii trăgeau cu muschetele, de se acoperiseră de fum. Ne uităm: husarii lăsaseră caii să alerge în voie. Dumnezeule, ce iureş! S-au năpustit ca vijelia. au pierit! Oştenii mei încep să strige: „Răzbesc, răzbesc!'; O vreme nu mai vedem nimic. Deodată, răsună un trosnet uriaş, de parcă o mie de fierari bat cu ciocanele pe nicovală. Ne uităm: Isuse, Mărie! Pedestrimea electorului e culcată la pământ, asemenea lanului de secară peste care a trecut furtuna; iar ei sunt, hăt! în spatele ei: doar steguleţele de la suliţe se mai văd fâlfâind. Se reped asupra suedezilor! Lovesc pe raitieri şi trec peste ei, izbesc al doilea polc şi-l culcă ia pământ! Văzduhul răsună de bubuitul tunurilor. Îi vedem, pentru că vântul împrăştie fumul. Frâng şi pedestrimea suedeză. Totul fuge, totul se prăbuşeşte şi se dă în lături, iar ei înaintează ca pe o uliţă largă. mai aveau puţin şi ar fi străpuns întreaga armie! Se ciocnesc însă cu un polc de străji călare, în mijlocul cărora se află Carolus. şi străjile se împrăştie ca bătute de vânt!</p>
                  <p rend="justify">Aici, Wołodyjowski îşi întrerupse povestea, deoarece Kmicic îşi duse mâinile la ochi şi începu să strige:</p>
                  <p rend="justify">—  Maică Precistă, o dată să vezi aşa ceva şi pe urmă poţi să mori!</p>
                  <p rend="justify">—  Ochii mei nu vor mai vedea niciodată asemenea atac! continuă micul cavaler. Am primit şi noi poruncă să pornim. Mai mult eu n-am văzut, dar ce-am să-ţi spun, am auzit de la un polcovnic care se afla alături de Carol şi a fost martor la întâmplare. Când a văzut că husarii sfărâmă totul în cale, acelaşi Forgell, care a căzut mai târziu la Rawa în mâinile noastre, s-a repezit la mâinile lui Carol: „Măria ta, scapă Suedia! Scapă-ţi viaţa! a strigat. Retrage-te degrabă, că nimic nu-i mai poate opri!” Iar Carolus: „Nu mai e de nici un folos să dăm înapoi din faţa lor, trebuie să-i oprim sau să pierim!” Ceilalţi ghinărari vin în fugă, se roagă şi ei, dar totul e zadarnic. A pornit înainte. s-au ciocnit şi suedezii au fost răzbiţi mai repede decât ai număra până la zece. Cine se prăbuşea, era călcat în picioarele cailor; alţii s-au risipit ca potârnichile. Au început să-i taie. Regele s-a răzleţit într-o parte; Kowalski l-a ajuns şi l-a recunoscut, pentru că-l văzuse de două ori. S-a năpustit asupra lui! Un raitier i-a sărit în ajutor. Dar Roch l-a despicat în două mai iute ca fulgerul, o spun cei care au fost de faţă. Atunci însuşi regele s-a aruncat asupră-i.</p>
                  <p rend="justify">Wołodyjowski se întrerupse iarăşi şi răsuflă adânc, dar Kmicic îl grăbi numaidecât:</p>
                  <p rend="justify">—  Sfârşeşte odată, că abia-mi mai trag sufletul!</p>
                  <p rend="justify">—  S-au ciocnit la mijlocul câmpului şi caii s-au izbit în piept, apoi s-au învălmăşit. „Când mă uit, ne spune polcovnicul, regele era la pământ cu cal cu tot!” S-a ridicat, a tras cu pistolul, dar n-a nimerit. Roch l-a apucat de păr, pentru că-i căzuse pălăria. Ridicase sabia, suedezii înlemniseră de groază, căci nu mai aveau timp să-i sară în ajutor, când deodată Bogusław a ieşit ca din pământ şi a tras cu pistolul în urechea lui Kowalski, spărgându-i coiful şi tigva.</p>
                  <p rend="justify">—  Pentru Dumnezeu! N-a mai avut timp să dea cu, sabia?! strigă jupân Andrzej trăgându-se de ciuf.</p>
                  <p rend="justify">—  Dumnezeu nu l-a dăruit cu această mângâiere! răspunse jupân Michał. Împreună cu jupân Zagłoba am ghicit ce s-a întâmplat. Sărmanul, îi slujise de mic pe Radziwiłłi, socotindu-i stâpânii lui legiuiţi, şi când l-a văzut pe Bogusław, trebuie să se fi înfricoşat. Poate că nu se gândise niciodată să ridice mâna asupra lui Radziwiłł. Se întâmplă şi aşa de multe ori! A plătit şovăiala cu viaţa. Ciudat om mai e şi jupân Zagłoba, nu-i era unchi şi nici rudă, dar nici pe copilul lui nu l-ar fi plâns atâta. La drept vorbind, n-a avut de ce, fiindcă oricine ar vrea să moară acoperit de slavă asemenea lui Kowalski. Şleahticii şi oştenii doar pentru asta se nasc, ca să piară în luptă, dacă nu azi, atunci mâine, iar despre Kowalski se va scrie în cronici şi urmaşii îi vor pomeni în veci numele.</p>
                  <p rend="justify">Wołodyjowski tăcu, iar după o clipă îşi făcu semnul crucii şi spuse:</p>
                  <p rend="justify">—  Dumnezeu să-l odihnească în veşnică lumină.</p>
                  <p rend="justify">—  În vecii vecilor! sfârşi Kmicic.</p>
                  <p rend="justify">Un răstimp, rostiră rugăciuni amândoi, rugându-se poate pentru o moarte asemănătoare, numai nu de mâna lui Bogusław; în sfârşit, jupân Michał zise:</p>
                  <p rend="justify">—  Părintele Piekarski ne-a făgăduit că sufletul lui Kowalski s-a dus drept în rai.</p>
                  <p rend="justify">—  Nici vorbă, de aceea nu mai are nevoie de rugăciunile noastre.</p>
                  <p rend="justify">—  Rugăciunile nu strică niciodată, pentru că sunt trecute în socoteala altora, poate chiar într-a noastră;</p>
                  <p rend="justify">Kmicic oftă.</p>
                  <p rend="justify">—  Eu îmi pun toată nădejdea în mila lui Dumnezeu! spuse. Gândesc că pentru tot ce am făptuit în ţinuturile prusiene, voi scăpa măcar de câţiva ani de purgatoriu.</p>
                  <p rend="justify">—  Totul se trece la răboj. Tot ce taie sabia pe pământ, scriu la socoteală pisarii cerului.</p>
                  <p rend="justify">—  L-am slujit şi eu pe Radziwiłł. spuse Kmicic, dar nu mă sperii deloc la vederea lui Bogusław. O, Doamne, nu e prea departe până la Prostki! Să nu uiţi, Doamne, că e şi duşmanul tău, fiindcă e un eretic, care nu o dată a hulit împotriva credinţei tale!</p>
                  <p rend="justify">—  Şi al ţării! adăugă Wołodyjowski. Trag nădejde că se apropie şi sorocul lui. Jupân Zagłoba prevestea acelaşi lucru după atacul husarilor şi vorbea lăcrimând de jale ca un proroc. Îl blestema pe Bogusław de ţi se ridica părul măciucă. Prinţul Kazimierz Michał, care merge cu noi împotriva lui, a văzut în vis două trâmbiţe aurii, cum poartă Radziwiłłii pe blazon, muşcate de un urs şi a doua zi a spus: „Mie sau altuia dintre Radziwiłłi trebuie să ni se întâmple o nenorocire.”</p>
                  <p rend="justify">—  De un urs? întrebă Kmicic pălind.</p>
                  <p rend="justify">—  Întocmai.</p>
                  <p rend="justify">Chipul lui jupân Andrzej se destinse, luminat parcă de strălucirile zorilor, îşi înălţă ochii, întinse braţele spre cer şi rosti grav:</p>
                  <p rend="justify">—  Eu am pe blazon un urs. Slavă ţie, Doamne! Slavă ţie, Maică Preasfântă! Doamne, Dumnezeule, nu sunt vrednic de mila ta!</p>
                  <p rend="justify">Auzind acestea, Wołodyjowski se înduioşă grozav, cunoscând deodată că e vorba de un semn al cerului.</p>
                  <p rend="justify">—  Jędrek! strigă. Ca să-ţi spulberi îndoiala, îmbrăţişează picioarele lui Christos înainte de bătălie, iar eu am să mă rog să-l întâlnesc pe Sakowicz.</p>
                  <p rend="justify">—  Prostki! Prostki! repetă Kmicic cuprins parcă de fierbinţeală. Când pornim?</p>
                  <p rend="justify">—  Înainte de a se lumina de ziuă; în curând încep să se reverse zorile.</p>
                  <p rend="justify">Kmicic se apropie de fereastra cu geamul spart, privi la cer şi exclamă:</p>
                  <p rend="justify">—  Stelele pălesc. Ave Măria.</p>
                  <p rend="justify">Deodată, se auzi cântecul îndepărtat al unui cocoş şi în acelaşi timp răsunară nu prea tare trâmbiţele. După cât ţi-ar trebui să spui câteva rugăciuni, tot satul începu să se frământe. Se auzea scrâşnetul fierului, nechezatul cailor. Pâlcuri întunecate de călăreţi se adunau în drum.</p>
                  <p rend="justify">Văzduhul începu să se lumineze; lucirile palide începură să argintuiască vârfurile suliţelor, răsfrângându-se pe lamele săbiilor şi scoţând din întuneric chipuri mustăcioase şi ameninţătoare, coifuri, calpace, căciuli, cuşmele de oaie ale tătarilor, cojoace miţoase, sâhăidace. În sfârşit, oastea porni spre Prostki; jupân Kmicic se afla cu străjile dinainte. Polcurile se înşiruiră pe drum, înaintând repede.</p>
                  <p rend="justify">Caii din primele rânduri începură să sforăie grozav, urmaţi de ceilalţi; era un semn bun.</p>
                  <p rend="justify">Ceţuri albe acopereau lunca şi câmpurile.</p>
                  <p rend="justify">Împrejur era linişte, doar cristeii de baltă se chemau prin iarba înrourată.</p>
               </div>
               <div type="div3">
                  <head>Capitolul XXV.</head>
                  <p rend="justify">În ziua de 6 septembrie, oastea polonă ajunse la Wąsosza, unde se opri pentru popas: oamenii şi caii aveau nevoie de odihnă înainte de bătălie. Vistiernicul hotărâse să rămâie aici patru sau cinci zile, dar întâmplările îi stricară socoteala.</p>
                  <p rend="justify">Jupân Babinicz, ca unul care cunoştea bine locurile, fu trimis în cercetare cu două steaguri uşoare de lituanieni şi un ciambul de tătari refăcuţi, deoarece ai lui erau prea osteniţi.</p>
                  <p rend="justify">Vistiernicul stărui înainte de plecare să prindă, vreo limbă şi să nu se întoarcă cu mâinile goale. Babinicz se mulţumi să zâmbească, gândindu-se că n-are nevoie de nici un îndemn ca să aducă prinşi, de-ar fi să-i caute şi în mijlocul taberei de la Prostki.</p>
                  <p rend="justify">Se întoarse într-adevăr după două zile cu vreo doisprezece prusieni şi suedezi, printre care şi von Rössel, rotmistru în polcul prusian al lui Bogusław.</p>
                  <p rend="justify">Podghiazul fu primit în tabără cu mare bucurie. Rotmistrul nu mai trebuia luat la întrebări, deoarece Babinicz îi cercetase pe drum, punându-i sabia în gât. Din mărturisirile lui se arătă că la Prostki nu se află numai polcurile prusiene ale grafului Waldek, ci şi şase polcuri suedeze sub conducerea ghinărarului Izrael: patru de călărime, conduse de Peters, Frytiotson, Tauben şi Ammerstein, şi două de pedestraşi, călăuzite de fraţii Engel. Printre polcurile prusiene, de mâna întâi, afară de cei al grafului Waldek, mai erau al prinţului de Wisrmar, ale lui Bruncel şi Konnaberg, al ghinărarului Walrat şi cele patru steaguri conduse de Bogusław: două de şleahtici prusieni şi două ale lui.</p>
                  <p rend="justify">Mare căpetenie era chipurile graful Waldek, dar în fapt îl asculta în toate pe prinţul Bogusław, căruia i se supunea până şi ghinărarul suedez Izrael.</p>
                  <p rend="justify">Totuşi vestea cea mai însemnată pe care o împărtăşi von Rössel fu aceea că de la Ełk grăbesc spre Prostki două mii de pedestraşi pomeranieni, iar graful Waldek, temându-se că tătarii vor ataca acest pâlc de oastea vrea să părăsească tabăra şi, abia după ce se va uni cu ei, să sape iarăşi alte întărituri după spusele lui Rossel. Bogusław se arătase până atunci împotriva plecării de la Prostki şi abia în ultimele zile se lăsase convins.</p>
                  <p rend="justify">Auzind acestea, jupân Gosiewski se bucură din toată inima, căci acum nu se mai îndoia că izbânda va fi a lui. Vrăjmaşul se putea apăra multă vreme în şanţuri, dar nici călărimea suedeză şi nici cea prusiana nu era în stare să înfrunte la câmp deschis pe cea lituaniană.</p>
                  <p rend="justify">Se vede că prinţul Bogusław cunoştea prea bine acest lucru, ca şi vistiernicul, şi tocmai de aceea nu lăuda planurile lui Waldek. Era însă prea mândru ca să nu consimtă în faţa mustrării că arăta prea multă prevedere. Pe de altă parte, nu era nici prea răbdător. Puteau fi siguri că i se va urî să tot stea în întărituri şi va căuta slavă şi izbândă într-o bătălie deschisă. Vistiernicul trebuia doar să se grăbească şi să-l atace în clipa în care va părăsi şanţurile.</p>
                  <p rend="justify">Aşa gândea şi el, şi ceilalţi polcovnici, ca Hassun-bei, mai mare peste urdie, jupân Wojniłłowicz, de la steagul regal, jupân Korsak, polcovnicul de Petyhorsk, jupân Wołodyjowski, jupân Kotwicz şi jupân Babinicz. Erau cu toţii de părere că trebuie să întrerupă odihna şi să pornească în timpul nopţii, adică peste câteva ceasuri. Până atunci însă, jupân Korsak îşi trimise stegarul, pe Biegański, la Prostki, să înştiinţeze în fiecare ceas oştirea care venea de cele ce se întâmplă în tabără. Iar Wołodyjowski şi Babinicz îl luară pe Rössel la cvartirul lor, ca să mai afle câte ceva despre Bogusław.</p>
                  <p rend="justify">La început, rotmistruł era grozav de înspăimântat, simţind încă în gât sabia lui Kmicic, dar vinul îi dezlegă curând limba şi pentru că odinioară, slujind în Republică în steagurile străine, învăţase polona, putu să răspundă şi la întrebările micului cavaler care nu ştia nemţeşte.</p>
                  <p rend="justify">—  Slujeşti de mult la prinţul Bogusław, domnia ta? îl întrebă micul viteaz.</p>
                  <p rend="justify">—  Eu nu slujesc în oastea lui, răspunse Rössel, ci în polcul electorului, pe care îl conduce el.</p>
                  <p rend="justify">—  Atunci domnia ta nu-l cunoşti pe jupân Sakowicz?</p>
                  <p rend="justify">—  Pe jupân Sakowicz l-am văzut la Krölewiec.</p>
                  <p rend="justify">—  Acum îl însoţeşte pe prinţ?</p>
                  <p rend="justify">—  Nu, a rămas la Taurogi.</p>
                  <p rend="justify">Micul cavaler oftă şi mişcă din mustăcioară.</p>
                  <p rend="justify">—  N-am noroc, ca de obicei! spuse.</p>
                  <p rend="justify">—  Nu te necăji, Michał, îl mângâie Babinicz, că tot o să-l găseşti, iar dacă nu, o să-l găsesc eu.</p>
                  <p rend="justify">După care se întoarse spre Rossler:</p>
                  <p rend="justify">—  Domnia ta eşti oştean cu experienţă, ai văzut amândouă oştirile, iar călărimea noastră o cunoşti de mult; cum gândeşti, de care parte va fi izbânda?</p>
                  <p rend="justify">—  Dacă bătălia va avea loc la câmp deschis, în afara întăriturilor, de partea domniilor voastre, altminteri nu veţi putea cuceri şanţurile fără pedestrime şi tunuri, mai ales că acolo toţi îl ascultă pe Radziwiłł.</p>
                  <p rend="justify">—  Domnia ta îl socoteşti un conducător chiar atât de mare?</p>
                  <p rend="justify">—  Nu numai eu, dar aşa se vorbeşte în amândouă oştirile. Se spune că la Varşovia serenissimus rex Suediae a urmat întocmi sfaturile lui, câştigând astfel o mare bătălie. Prinţul, polonez fiind, cunoaşte mai bine felul de a lupta al domniilor voastre şi poate da mai repede povaţa de trebuinţă. Am văzut cu ochii mei cum în a treia zi a bătăliei regele suedez l-a îmbrăţişat şi l-a sărutat pe prinţul Bogusław înaintea oştirii întregi. E adevărat că-i datora viaţa, pentru că dacă nu era plumbul prinţului. ehei; mi-e şi frică să mă gândesc! Pe deasupra e şi un luptător neîntrecut cu care nu e în stare se măsoare nimeni la nici o armă.</p>
                  <p rend="justify">—  Ei! se împotrivi Wołodyjowski, poate că s-ar găsi cineva.</p>
                  <p rend="justify">Spunând acestea, îşi muşcă ameninţător mustăcioara. Rössel se uită la el şi roşi deodată. O clipă se părea că-l va podidi sângele sau va izbucni în râs, dar îşi aminti că se află în robie şi se stăpâni numaidecât.</p>
                  <p rend="justify">Kmicic îl privi cu ochii lui ca oţelul şi spuse strângându-şi buzele:</p>
                  <p rend="justify">—  Se va vedea mâine…</p>
                  <p rend="justify">—  Bogusław e sănătos acum? întrebă Wołodyjowski. Ştiu că l-au scuturat frigurile multă vreme şi trebuie să fie tare slăbit.</p>
                  <p rend="justify">—  E sănătos tun şi nu mai înghite nici un fel de hapuri. La început, doftorul vroia să-i dea niscaiva leacuri curăţitoare, dar după ce l-a luat pe primul, a avut un atac. E drept că de atunci, nu s-a mai repetat. Prinţul Bogusław a poruncit să-l arunce pe doftor în cearşafuri şi asta i-a fost de folos, fiindcă s-a îmbolnăvit şi el de friguri din pricina spaimei.</p>
                  <p rend="justify">—  Să-l arunce în cearşafuri? întrebă Wołodyjowski.</p>
                  <p rend="justify">—  Am văzut eu însumi! răspunse Rössel. Au pus două cearşafuri unul peste altul, l-au aşezat pe doftor la mijloc, apoi patru trabanţi voinici au apucat de colţuri şi unde nu încep să mi ţi-l arunce în sus pe bietul om, vă spun domniilor voastre, zbura cel puţin zece coţi de la pământ, iar gealaţii abia îl prijoneau, că-l repezeau iarăşi în sus. Ghinărarul Izrael, graful Waldek şi prinţul se ţineau cu mâinile de burtă de atâta râs. Am privit şi noi multă vreme, până când doftorul a leşinat. După aceea, prinţului parcă i-a luat boala cu mâna.</p>
                  <p rend="justify">Cu toate că Wołodyjowski şi Babinicz îl urau pe Bogusław, nu se putură stăpâni să nu râdă şi ei ascultând această întâmplare hazlie. Jupân Babinicz se lovi cu palmele peste genunchi şi strigă:</p>
                  <p rend="justify">—  Mişelul, ia te uită cum a mai ticluit-o!</p>
                  <p rend="justify">—  Trebuie să-i spunem şi lui jupân Zagłoba de leacul ăsta! spuse micul viteaz.</p>
                  <p rend="justify">—  Împotriva frigurilor a fost bun, zise Rossel, dar ce folos! Prinţul nu-şi prea înfrânează pornirile sângelui şi de aceea nu va avea viaţă lungă.</p>
                  <p rend="justify">—  Şi eu gândesc la fel! strecură Babinicz printre dinţi. Cei ca el nu trăiesc prea mult.</p>
                  <p rend="justify">—  Cum aşa, nici în tabără nu se astâmpără? întrebă Wołodyjowski.</p>
                  <p rend="justify">—  Da de unde? răspunse Rössel, Deseori graful Waldek râdea, spunând că prinţul cară cu el un harem întreg. Numai eu am văzut două codane chipeşe, despre care curtenii mi-au spus că-i calcă dantelele. Dar numai Dumnezeu ştie ce fac!</p>
                  <p rend="justify">Babinicz roşi şi păli în acelaşi timp, apoi sări deodată în picioare şi apucându-l pe Rössel de umăr, începu să-l zgâlţâie cu putere.</p>
                  <p rend="justify">—  Spune repede, sunt poloneze sau le-a adus din ţara nemţească?</p>
                  <p rend="justify">—  Nu sunt poloneze! răspunse Rössel speriat. Una e şlahciancă prusiană, iar cealaltă e o suedeză care a slujito înainte pe soţia ghinărarului Izrael.</p>
                  <p rend="justify">Babinicz se uită la Wołodyjowski şi oftă adânc; micul cavaler oftă şi el şi încetă să-şi mai tremure mustăcioara.</p>
                  <p rend="justify">—  Domniile Voastre, îngăduiţi-mi să mă odihnesc! se rugă Rössel. Sunt grozav de trudit, pentru că tătarul m-a adus două mile cu arcanul de gât.</p>
                  <p rend="justify">Kmicic îl chemă pe Soroka şi-i dădu în seamă prinsul, după care se întoarse repede la Wołodyjowski.</p>
                  <p rend="justify">—  Ajunge! spuse. Mai bine să pier, să pier de o sută de ori decât să trăiesc în asemenea spaimă şi îndoială. Când l-am auzit pe Rössel pomenind de fetele acelea, parcă m-a izbit cineva cu baltagul în tâmplă.</p>
                  <p rend="justify">Jupân Wołodyjowski îşi zăngăni sabia.</p>
                  <p rend="justify">—  E timpul să isprăvim! spuse. Deodată, răsună trâmbiţa la cvartirul hatmanului şi îndată îi răspunseră goarnele steagurilor lituaniene şi fluierele ciambulurilor.</p>
                  <p rend="justify">Oastea începu să se adune şi, un ceas mai târziu, se afla în marş.</p>
                  <p rend="justify">Nu străbătuseră nici o milă, când sosi olăcarul stegarului Biegański, aducând veste hatmanului că prinseseră câţiva raitieri dintr-un grup mai mare care lua toate carele şi caii ţăranilor de dincoace de râu. Cercetaţi pe loc, destăinuiră că oştirea şi convoiul de care vor părăsi Prostki a doua zi la opt ceasuri de dimineaţa, poruncile fiind deja împărţite.</p>
                  <p rend="justify">—  Să mulţumim lui Dumnezeu şi să dăm pinteni cailor! spusei vistiernicul.</p>
                  <p rend="justify">—  Până diseară această oştire va înceta să mai fie! Repeziră în goană urdia pentru a intra cât mai repede între oastea lui Waldek şi pedestrimea prusiana care-i venea în ajutor. Steagurile lituaniene porniră în trap întins pe urma tătarilor şi, pentru că cele mai multe erau de călărime uşoară, înaintau destul de spornic.</p>
                  <p rend="justify">Kmicic se afla printre străjile dinainte ale urdiei şi gonea din răsputeri cu ceata lui, de ieşeau aburi din caii năduşiţi. Pe drum se aplecă în şa, bătu cu fruntea grumazul calului şi se rugă din tot sufletul;</p>
                  <p rend="justify">—  Isuse Christoase, îngăduie-mi să mă răzbun nu pentru nedreptăţile mele, ci pentru suferinţa îndurată de ţară! Eu am păcătuit, eu nu sunt vrednic de mila ta, dar îndură-te de mine, îngăduie-mi să vărs sângele acestui eretic şi spre slava ta voi posti şi mă voi biciui în fiecare săptămână în această zi până la sfârşitul vieţii mele!</p>
                  <p rend="justify">Apoi se încredinţa în paza Sfintei Fecioare de la Częstochowa, pe care o apărase cu propriul sânge, şi ocrotitorului său. Simţi îndată că nădejdea i se statorniceşte în suflet şi o putere neînchipuită i se revarsă în toate mădularele, o putere în faţa căreia totul trebuia să se prăbuşească în pulbere. I se părea că-i cresc aripi; cuprins de o bucurie năvalnică, zbura în fruntea tătarilor de săreau scântei de sub copitele cailor. Miile de luptători sălbatici, aplecaţi pe grumazul cailor, goneau în urma lui.</p>
                  <p rend="justify">Valul de cuşme ascuţite se înălţa şi cobora în ritmul iureşului, arcurile jucau pe spinarea oştenilor, înainte alerga tropotul bahmeţilor, iar din spate se auzea zgomotul surd al steagurilor lituaniene asemenea zgomotului unui râu umflat.</p>
                  <p rend="justify">Şi zburau aşa prin noaptea plină de stele, ce acoperea drumul şi întinderile, ca un stol uriaş de păsări răpitoare care adulmecă sângele în depărtare.</p>
                  <p rend="justify">Străbătură câmpuri roditoare, dumbrăvi şi lunci, până când, în sfârşit, secera lunii păli şi coborî spre asfinţit. Atunci încetiniră fuga cailor şi se opriră la ultimul popas. Până la Prostki mai aveau o jumătate de milă nemţească.</p>
                  <p rend="justify">Tătarii dădură cailor orz din mână, ca să prindă puteri înainte de bătălie. Iar Kmicic, schimbându-şi bahmetul cu un giannetto, plecă mai departe, vrând să arunce o privire asupra taberei vrăjmaşe.</p>
                  <p rend="justify">După o jumătate de ceas de drum, în tufele de lozie de pe marginea apei, nimeri peste podghiazul petyhorean pe care jupân Korsak îl trimisese să stea la pândă.</p>
                  <p rend="justify">—  Ei, ce se aude? îl întrebă jupân Kmicic pe stegar.</p>
                  <p rend="justify">—  Nu mai dorm şi zumzăie ca albinele într-un stup, răspunse stegarul. Ar fi plecat până acum, dar n-au avut destule care.</p>
                  <p rend="justify">—  E vreun loc prin apropiere de unde se poate vedea tabăra?</p>
                  <p rend="justify">—  Este, uite colina aceea năpădită de tufe. Tabăra se află hăt în josul râului. Înălţimea ta, vrei s-o vezi?</p>
                  <p rend="justify">—  Du-mă acolo, domnia ta!</p>
                  <p rend="justify">Stegarul îşi îndemnă calul şi urcară pe colină. Pe cer se iviseră zorii trandafirii şi văzduhul se umplea de o lumină aurie, dar de-a lungul râului, pe malul celălalt, stăruiau ceţurile alburii. Ascunşi în tufişuri, priviră spre ceaţa care se rărea tot mai mult.</p>
                  <p rend="justify">În cele din urmă, la vreo cinci sute de paşi, se desluşi în vale pătratul întăriturilor; Kmicic îşi aţinti privirile la el, dar la început nu zări decât siluetele pâcloase ale corturilor şi carelor care se aflau înăuntru de-a lungul parapetelor. Flăcările focurilor nu se mai vedeau, doar fumurile se ridicau în dâre înalte spre cer în semn de vreme bună. Dar pe măsură ce abureala se împrăştia, jupân Babinicz putea să deosebească, uitându-se cu ocheanul, flamurile înfipte pe valul de apărare: pe cele albastre ale suedezilor şi pe cele galbene ale prusienilor, apoi cetele de oşteni, tunurile şi caii.</p>
                  <p rend="justify">Împrejur era linişte, întreruptă doar de foşnetul tufelor mişcate de vânt şi de ciripitul vesel de dimineaţă al păsărilor de tot felul. Din tabără ajungea până la urechile lui un vuiet înăbuşit.</p>
                  <p rend="justify">Pesemne că acolo nu mai dormea nimeni, pregătindu-se cu toţii de plecare, deoarece înăuntrul şanţurilor domnea o forfotă neobişnuită. Polcuri întregi se mutau dintr-un loc în altul, unele ieşeau în faţa valului de apărare; pe lângă care era un du-te-vino grozav. Până şi tunurile se scoteau din lăcaşurile de tragere.</p>
                  <p rend="justify">—  Altfel nu se poate, se pregătesc de marş! spuse Kmicic.</p>
                  <p rend="justify">—  Toţi prinşii au mărturisit acelaşi lucru. Vor să se împreune cu pedestrimea. Se aşteaptă ca hatmanul să năvălească asupra lor abia diseară şi, chiar dacă i-ar ataca, vor mai bine să primească lupta la câmp deschis, decât să lase pedestrimea pradă săbiilor polone.</p>
                  <p rend="justify">—  Nu pot să plece înainte de două ceasuri, iar atunci vistiernicul va fi aici.</p>
                  <p rend="justify">—  Slavă Domnului! răspunse stegarul.</p>
                  <p rend="justify">—  Domnia ta, trimite încă un om să-i vestească să nu întârzie prea mult la popas.</p>
                  <p rend="justify">—  La poruncă!</p>
                  <p rend="justify">—  N-au trimis podghiazuri dincoace de râu?</p>
                  <p rend="justify">—  Spre noi nici unul. Au trimis, în schimb, spre pedestrimea care vine de la Ełk.</p>
                  <p rend="justify">—  Bine! spuse Kmicic.</p>
                  <p rend="justify">Şi coborî de pe colină, apoi, poruncind podghiazului să se ascundă mai departe prin tufăriş, se întoarse în goană la steaguri.</p>
                  <p rend="justify">Jupân Gosiewski tocmai urca pe cal când sosi Babinicz. Tânărul cavaler îi spuse în grabă ce văzuse şi care este poziţia taberei; hatmanul îl ascultă cu mare mulţumire şi porni steagurile fără zăbavă.</p>
                  <p rend="justify">De astă dată, ceata lui Babinicz mergea în frunte, urmată de steagurile lituaniene: al lui Wojniłłowicz, laudanienii, al hatmanului şi celelalte. Urdia rămase în urma lor, fiindcă Hassun-bei se rugase stăruitor, temându-se că oamenii lui nu vor putea stăvili iureşul călărimii grele, îşi mai făcuse şi alte socoteli.</p>
                  <p rend="justify">Vroia ca, în vreme ce lituanienii vor lovi fruntea oştirii vrăjmaşe, tătarii să învăluie convoiul de care, unde se aştepta să găsească prăzi bogate. Hatmanul nu se împotrivise, gândind pe bună dreptate că luptătorii hanului vor izbi călărimea fără prea multă tragere de inimă, în schimb, vor năvăli ca turbaţii asupra carelor de povară şi poate vor isca panică, mai ales că nici caii prusienilor nu erau învăţaţi cu urletele lor înfricoşătoare.</p>
                  <p rend="justify">După două ceasuri, aşa cum prevăzuse Kmicic, ajunseră la poalele colinei de pe care podghiazul privea în tabără şi care acoperea acum înaintarea întregii oştiri.</p>
                  <p rend="justify">La vederea oştilor care se apropiau, stegarul aduse în goană vestea că vrăjmaşul, retrăgând străjile de pe malul celălalt, pornise la drum, iar coada convoiului de care tocmai ieşea din întărituri.</p>
                  <p rend="justify">Auzind acestea, jupân Gosiewski scoase buzduganul din teaca de la şa şi spuse:</p>
                  <p rend="justify">—  Acum nu se mai pot întoarce, deoarece carele închid drumul. În numele Tatălui, al Fiului şi al Sfântului Duh! Nu mai are rost să ne ascundem!</p>
                  <p rend="justify">Şi făcu semn celui care purta tuiul. Acesta îl ridică în sus şi începu să-l fluture în amândouă părţile. Toate tuiurile începură să se mişte, răsunară trâmbiţele şi surlele, ţiuiră fluierele tătărăşti, duruiră tumbelechiurile, şase mii de săbii străluciră în văzduh şi şase mii de gâtlejuri strigară:</p>
                  <p rend="justify">—  Isuse, Mărie!</p>
                  <p rend="justify">—  Allah! Allah!</p>
                  <p rend="justify">După care steagurile ieşiră unul după altui în trap întins de după colină. Se vede că în tabăra lui Waldek nu se aştepta nimeni ca musafirii să sosească atât de repede, fiindcă se iscă o foiala nemaipomenită. Tobele începură să bubuie fără oprire şi polcurile se întoarseră cu faţa spre râu.</p>
                  <p rend="justify">Ghinărarii şi polcovnicii care alergau printre polcuri se vedeau cu ochiul liber. La mijloc aduseră în grabă tunurile, ca să le îndrepte spre râu.</p>
                  <p rend="justify">În curând, cele două oştiri se aflau la nu mai mult de o mie de paşi una de alta. Le mai despărţea doar lunca întinsă prin mijlocul căreia curgeau apele râului.</p>
                  <p rend="justify">Încă o clipă, şi prima fâşie de fum alb ţâşni spre polonezi din tunurile prusiene.</p>
                  <p rend="justify">Bătălia începuse.</p>
                  <p rend="justify">Hatmanul se repezi spre ceata lui Kmicic.</p>
                  <p rend="justify">—  Atacă, jupâne Babinicz, atacă în numele Domnului, uite, peretele acela mişcător!</p>
                  <p rend="justify">Şi cu buzduganul îi arătă un polc de raitieri strălucitori</p>
                  <p rend="justify">—  După mine! porunci jupân Andrzej.</p>
                  <p rend="justify">Şi, îmboldindu-şi calul cu pintenii, porni în galop spre râu. Nu apucară să străbată nici o aruncătură de săgeată, şi caii îşi luară avânt, alergând cu urechile ciulite, întinşi ca nişte ogari. Călăreţii aplecaţi pe grumaz urlau şi biciuiau fugarii care păreau că nu mai ating pământul; gonind ca vijelia, intrară în râu şi nimerind un vad larg, nisipos şi cu apă mică, îl trecură fără să-şi micşoreze iuţeala, ajunseră pe malul celălalt şi porniră ca o lavină mai departe.</p>
                  <p rend="justify">Văzând aceasta, polcul de raitieri împlătoşaţi se îndreptă spre ei, la început la pas, apoi în trap întins, iar când ceata lui Kmicic se apropiase la numai douăzeci de paşi, răsună porunca: Feuer! şi o mie de braţe înarmate cu pistoale se întinseră spre atacatori.</p>
                  <p rend="justify">O  fâşie de fum ţâşni de la un capăt al rândurilor la celălalt, apoi cele două lavine de cai şi călăreţi se ciocniră cu vuiet. Caii se ridicară în picioare; peste capetele luptătorilor sclipiră săbiile, de parcă un şarpe se întinse fulgerător pe toată lungimea şirurilor. Scrâşnetul fierului lovit de coifuri şi platoşe ajunse de cealaltă parte a râului. Se părea că ciocanele fierarilor băteau armurile de oţel.</p>
                  <p rend="justify">Linia potrivnicilor se îndoi numaidecât ca o semilună, deoarece mijlocul raitierilor dădu înapoi, împins de puterea izbiturii, în timp ce aripile, atacate cu mai puţin avânt, rămâneau pe loc. Dar nici la mijloc oştenii în platoşe nu stricară rândurile şi începu un măcel cumplit. De o parte, luptători uriaşi, apăraţi de platoşe, se împotriveau cu toată forţa cailor grei, de cealaltă, mulţimea tătarilor îi împingea cu puterea iureşului, tăind şi împungând cu o iuţeală de neînţeles pe care numai uşurimea şi deprinderea continuă puteau s-o dea. Ca atunci când ceata de tăietori se repede asupra pădurii de pini şi se aud doar loviturile de secure, iar din vreme în vreme câte un copac semeţ se prăbuşeşte cu trosnete asurzitoare, tot aşa şi acum, în fiecare clipă câte un raitier îşi înclină capul strălucitor şi se prăbuşeşte sub cal. Săbiile oamenilor lui Kmicic lucesc prin faţa ochilor şi orbesc, alunecând pe lângă feţe şi braţe. În zadar oşteanul puternic înalţă paloşu-i greu; înainte de a lovi, simte ascuţişul rece străpungându-i trupul, aşa că spada îi scapă din mână şi cade cu obrazul sângerat pe grumazul calului. Aşa cum roiul de viespi se năpusteşte prin livezi asupra grădinarului care vrea să scuture poamele, iar acesta dă din mâini, se răsuceşte şi se apleacă zadarnic, fiindcă gângăniile îi ajung la faţă, la gât, fiecare îşi înfige acu-i usturător, tot aşa oamenii lui Kmicic, îndârjiţi şi învăţaţi cu vâltoarea atâtor lupte, se aruncă orbeşte, taie, muşcă, împung, lăţesc spaima şi moartea tot mai neînduplecaţi, întrecându-şi potrivnicii, aşa cum meşterul îndemânatic întrece pe oricare bărbat mai puternic căruia îi lipseşte deprinderea.</p>
                  <p rend="justify">Astfel că raitierii începură să cadă tot mai des şi mijlocul, unde lupta însuşi Kmicic, se rări atât de mult, încât putea să se rupă dintr-o clipă în alta. Strigătele căpeteniilor, care chemau oştenii în locurile şubrezite, piereau în vălmăşagul ţipetelor sălbatice, rândurile nu se refăceau destul de repede, iar Kmicic se opintea înainte, din ce în ce mai puternic. Apărat de o cămaşă din zale de oţel, pe care o căpătase în dar de la jupân Sapieha, lupta ca un oştean de rând, avându-i în spate pe tinerii Kiemliczi şi pe Soroka. Aceştia trebuiau să aibă grijă de viaţa lui şi mereu, când unul, când altul, se întorceau spre dreapta sau spre stânga, izbind năprasnic, în timp ce el se repezea pe calu-i murg unde era îmbulzeala mai mare şi, cunoscând toate tainele lui Wołodyjowski, la care adăuga o putere de uriaş, stingea vieţile raitierilor ca pe nişte lumânări. Uneori loveşte cu toată sabia, alteori abia atinge cu vârful sau face un rotocol abia văzut, iute ca fulgerul, şi raitierul se năruie cu capul în jos sub cal, de parcă-l mătură trăsnetul din şa. Ceilalţi se trag îndărăt dinaintea înfricoşătorului bărbat.</p>
                  <p rend="justify">În sfârşit, jupân Andrzej îl izbi în tâmplă pe stegar, iar acesta cârâi ca un cocoş înjunghiat şi scăpă flamura din mână; în clipa aceea mijlocul se frânse, iar marginile se învălmăşiră, retrăgându-se repede către oştirea prusiana.</p>
                  <p rend="justify">Kmicic privi prin golul de la mijloc pe întinderea câmpului şi zări deodată polcul de dragoni roşii care veneau ca o furtună în ajutorul raitierilor răzbiţi.</p>
                  <p rend="justify">„Nu-i nimic! îşi spuse. Wołodyjowski va trece apa prin vad şi-mi va sări în ajutor.”</p>
                  <p rend="justify">În acest timp, tunurile bubuiră atât de năprasnic, încât pământul se cutremură din temelii, muschetele începură să răpăie de la marginea întăriturilor până hăt! la cele mai depărtate rânduri ale vrăjmaşului. Tot câmpul se acoperi de fumul în care volintirii şi tătarii lui Kmicic se încleştară cu dragonii.</p>
                  <p rend="justify">Dar dinspre râu nu-i venea nimeni în ajutor.</p>
                  <p rend="justify">Se arătă că duşmanul lăsase înadins ciambulul lui Kmicic să treacă prin apă, pentru ca pe urmă să acopere vadul cu un foc atât de cumplit, trăgând cu tunurile şi cu muschetele, încât: nici picior de om nu mai putea să răzbată.</p>
                  <p rend="justify">Cei dintâi porniră spre el oştenii lui jupân Korsak şi se întoarseră în neorânduială; apoi steagul lui Wojniłłowicz ajunse până la jumătatea vadului şi se retrase, v drept, încet, fiindcă făcea parte din polcurile regale cele mai viteze din toată, oştirea, dar cu pierderi mari: douăzeci de luptători de elită, şleahtici cunoscuţi, şi nouăzeci de oşteni de rând.</p>
                  <p rend="justify">Prin vad, singurul loc pe unde se putea trece râul, plumbii plescăiau în apă ca picăturile grele de ploaie, iar ghiulelele ajungeau pe malul celălalt, ridicând în văzduh nori de nisip.</p>
                  <p rend="justify">Vistiernicul însuşi sosi în goana calului şi, după ce privi un timp, recunoscu că nu e cu putinţă să ajungă nimeni viu, de cealaltă parte. Cu toate că trecerea putea hotărî soarta bătăliei. De aceea, fruntea hatmanului se întunecă grozav. O vreme se uită cu ocheanul la linia lungă a oştilor vrăjmaşe şi strigă la omul de legătură:</p>
                  <p rend="justify">—  Du-te la Hassun-bei, urdia să treacă apa cum poate şi să atace convoiul de care. Tot ce vor găsi prin care, va fi al lor! Acolo nu sunt tunuri, aşa că vor avea de înfruntat numai râul.</p>
                  <p rend="justify">Oşteanul porni într-un suflet, iar hatmanul merse mai departe pe luncă până la salcia sub care se afla steagul laudanian şi se opri înaintea lui.</p>
                  <p rend="justify">Wołodyjowski sta în frunte, posomorât şi tăcut, mulţumindu-se să privească în ochii hatmanului şi să-şi mişte mustăcioara.</p>
                  <p rend="justify">—  Domnia ta ce crezi, tătarii vor trece dincolo? întrebă hatmanul.</p>
                  <p rend="justify">—  Tătarii vor trece, dar Kmicic va pieri! răspunse Wołodyjowski.</p>
                  <p rend="justify">—  Pentru Dumnezeu! strigă deodată hatmanul. Dacă Kmicic ar avea capul pe umeri, ar putea să câştige bătălia, în loc să piară!</p>
                  <p rend="justify">Wołodyjowski nu mai zise nimic, dar se gândi în sinea lui: „Pe malul celălalt trebuiau trimise ori cinci steaguri, ori nici unul.”</p>
                  <p rend="justify">Hatmanul se uită iarăşi cu ocheanul la vânzoleala pe care o stârnise Kmicic dincolo de râu; deodată, micul viteaz, nemaiputând sta locului, se apropie şi, ţinând sabia cu vârful în sus, spuse:</p>
                  <p rend="justify">—  Înălţimea ta, dacă porunceşti, aş încerca şi eu vadul.</p>
                  <p rend="justify">—  Stai pe loc! răspunse vistiernicul destul de aspru. Destul că pier ceilalţi.</p>
                  <p rend="justify">—  Pier, într-adevăr! consimţi Wołodyjowski.</p>
                  <p rend="justify">Îmbulzeala creştea din ce în ce mai mult. Pesemne că jupân Kmicic se trăgea înapoi spre râu.</p>
                  <p rend="justify">—  Pentru Dumnezeu, asta vroiam! strigă deodată hatmanul şi se repezi ca fulgerul spre steagul lui Wojniłłowicz.</p>
                  <p rend="justify">Kmicic se retrăgea, într-adevăr. După ce se încleştaseră cu dragonii roşii, oamenii lui trudiseră cu ultimele puteri, dar răsuflarea li se îngreuia, braţele amorţeau, cădeau din ce în ce mai mulţi şi numai nădejdea că vor primi ajutor dintr-o clipă în alta de peste râu îi mai ţinea în picioare.</p>
                  <p rend="justify">Se scurse însă o jumătate de ceas şi strigătul „Loveşte” nu se auzea. În schimb, dragonilor roşii le sări în ajutor polcul de călărime grea al lui Bogusław.</p>
                  <p rend="justify">„Vine moartea!” se gândi Kmicic, când îi văzu venind dintr-o latură.</p>
                  <p rend="justify">Era însă un oştean, care credea până în clipa din urmă că va scăpa cu viaţă şi va învinge. Jocul neîncetat cu primejdia îl învăţase să cunoască războiul, aşa că se gândi mai repede ca fulgerul: „Se vede că nu pot să treacă prin vad, iar dacă-i aşa, o să le duc eu vrăjmaşul în faţă.”</p>
                  <p rend="justify">Or, pentru că polcul lui Bogusław se afla la nu mai mult de o sută de paşi şi venind în galop putea să lovească şi să-i sfărâme pe tătari dintr-o clipă în alta, jupân Andrzej duse fluierul la gură şi şuieră atât de ascuţit, încât caii dragonilor din apropiere se ridicară în două picioare.</p>
                  <p rend="justify">Şuierul fu repetat îndată de fluierele atamanilor şi nici vijelia nu coteşte atât de repede, cum îşi întoarse caii întregul ciambul şi începu să fugă.</p>
                  <p rend="justify">Rămăşiţele raitierilor, dragonii roşii şi polcul lui Bogusław porniră în urmărirea lor.</p>
                  <p rend="justify">Strigătele polcovnicilor: „înainte” şi „Gott mit uns!{21}” răsunară ca o furtună; priveliştea era minunată. Pe lunca întinsă şi netedă ciambulul gonea în neorânduială drept spre vadul bătut de grindina plumbilor; zbura de parcă îi crescuseră aripi. Tătarii se lipiră de cai, făcându-se una cu coama şi grumazul, astfel că dacă n-ar fi fost norul de săgeţi slobozite spre raitieri, ai fi crezut că fugarii aleargă fără călăreţi; în urma lui goneau cu strigăte şi tropote luptătorii uriaşi, fluturându-şi săbiile ridicate.</p>
                  <p rend="justify">Vadul era tot mai aproape; străbătură câteva sute de paşi, încă o sută. Caii tătarilor fugeau cu ultimele puteri, fiindcă depărtarea dintre ciambul şi raitieri scădea tot mai repede.</p>
                  <p rend="justify">În curând, primele şiruri ale raitierilor începură să-i taie cu paloşele pe tătarii rămaşi în urmă; vadul era la un pas. Câteva sărituri şi caii aveau să intre în apă.</p>
                  <p rend="justify">Dar se petrecu ceva de neînţeles.</p>
                  <p rend="justify">Când ciambulul ajunse la vad, şuierul ascuţit al fluierului răsună din nou la cele două aripi şi tătarii, în loc să dea buzna în râu, se desfăcură în două şi cu iuţeala unui stol de rândunele se repeziră la stânga şi la dreapta de-a lungul albiei.</p>
                  <p rend="justify">Polcurile grele care-i urmăreau îşi luaseră avânt, aşa că se năpustiră în apă şi abia atunci călăreţii începură să-şi strunească şoimarii dezlănţuiţi.</p>
                  <p rend="justify">Tunurile care acopereau vadul cu o ploaie de foc tăcură deodată, ca să nu-i nimicească pe ai lor.</p>
                  <p rend="justify">Atât aşteptă şi hatmanul Gosiewski.</p>
                  <p rend="justify">Raitierii aproape că nu atinseseră apa, când steagul regal al lui Wołodyjowski porni spre ei ca uraganul, urmat de laudanieni, de cel al lui Korsak şi de cele două ale hatmanului, de volintiri şi de cuirasierii prinţului stolnic Michał Radziwiłł.</p>
                  <p rend="justify">Strigătul înfricoşător „Loveşte, ucide!” răsună în văzduh şi, înainte ca polcurile prusiene să poată opri caii şi să se apere cu spadele, oştenii lui Wojniłłowicz îi împrăştiară aşa cum pala de vânt împrăştie frunzele; sfărâmară dragonii roşii, răzbiră polcul lui Bogusław, îl sparseră în două şi se îndreptară spre grosul oştirii prusiene.</p>
                  <p rend="justify">Râul se înroşi de sânge într-o clipită, tunurile mugiră din nou, dar era prea târziu, fiindcă opt steaguri de călărime lituaniană goneau cu vuiet pe luncă şi bătălia se statornici de cealaltă parte a râului.</p>
                  <p rend="justify">Însuşi vistiernicul zbura lângă unul din steagurile sale cu fericirea răsfrântă pe faţă şi cu foc în priviri, deoarece acum, când călărimea trecuse vadul, era sigur de izbândă.</p>
                  <p rend="justify">Steagurile, tăind şi împungând pe întrecute, urmăreau rămăşiţele dragonilor şi raitierilor care se aplecau în şa, dar caii grei nu fugeau destul de iute, apărându-i pe urmăritori de ghiulele.</p>
                  <p rend="justify">În acest timp, Waldek, Bogusław Radziwiłł şi Izrael îşi trimiseră la atac toată călărimea spre a stăvili năvala lituanienilor, pregătind în acelaşi timp pedestrimea. Polc după polc se desprindeau de convoi şi se opreau pe luncă. Lăncile grele erau înfipte cu coada în pământ, apoi se aplecau ca un gard spre vrăjmaş.</p>
                  <p rend="justify">Puşcaşii din rândul al doilea întindeau muschetele, între pătratele polcurilor se aduceau în mare grabă tunurile. Nici Bogusław, nici Waldek, nici Israel nu se amăgeau; călărimea lor n-avea să ţină piept multă vreme celei polone, aşa că îşi puneau toată nădejdea în pedestrime şi tunuri. Polcurile călare se ciocniră în faţa pedestraşilor şi se întâmpla ceea ce prevăzuseră căpeteniile prusiene.</p>
                  <p rend="justify">Năvala călărimii lituaniene fu atât de năprasnică, încât vrăjmaşul numeros n-o putu opri şi primul steag de husari îi sparse cum sparge pana trunchiul copacului, înaintând fără să-şi rupă suliţele printre talazuri. Steguleţele de la suliţe se apropiau tot mai mult şi în curând caii husarilor se iviră din mulţimea prusienilor.</p>
                  <p rend="justify">—  Fiţi gata! strigară polcovnicii din pătratele pedestrimii.</p>
                  <p rend="justify">La această poruncă, oştenii prusieni se proptiră bine pe picioare şi încordară braţele care ţineau lăncile. Tuturor le bătea inima ca un ciocan, fiindcă husarii spăimoşi scăpaseră din încleştare şi veneau în goană asupra lor.</p>
                  <p rend="justify">—  Foc! se auzi iarăşi porunca.</p>
                  <p rend="justify">În al doilea şi al treilea rând al pătratului, pocniră muschetele. Fumul învălui oamenii. Încă o clipă, tropotul steagului se aude tot mai aproape. Acum, acum ajung! Deodată, prin fum, primul şir de pedestraşi vede înainte, aproape deasupra capetelor, mii de copite, nări fremătânde şi ochi învăpăiaţi; răsună trosnetul lăncilor frânte, un strigăt uriaş sfâşie văzduhul; glasurile polone răcnesc: „Loveşte!” iar cele nemţeşti: „Gott erbarmne dich meiner!”{22}</p>
                  <p rend="justify">Polcul e spart, strivit, dar din urmă încep să tragă tunurile. Sosesc în goană şi celelalte steaguri, încă o clipă şi fiecare se va izbi de o pădure de lănci, dar poate că nu toate vor răzbi potrivnicul, fiindcă nici unul nu are puterea de lovire a husarilor lui Wojniłłowicz. Strigătele se înteţesc pe tot câmpul de bătaie. Nu se mai aude nimic. Din vâltoarea bătăliei încep să se desprindă iarăşi grupuri de pedestraşi galbeni din nu ştiu care polc, zdrobit şi acesta pesemne, şi s-o ia la goană.</p>
                  <p rend="justify">Călăreţii cenuşii îi urmăresc, tăindu-i şi călcându-i în picioarele cailor cu strigătul:</p>
                  <p rend="justify">—  Lauda! Lauda!</p>
                  <p rend="justify">Jupân Wołodyjowski răzbise şi el al doilea pătrat de pedestraşi.</p>
                  <p rend="justify">Cu toate acestea, alte polcuri se mai împotrivesc; izbânda mai poate să încline de partea prusienilor, mai ales că lângă convoi stau în aşteptare încă două polcuri care pot îi chemate oricând, deoarece polonezii nu ajunseseră până la ele.</p>
                  <p rend="justify">Waldek îşi pierduse capul, Izrael nu mai era lângă el, pentru că fusese trimis cu călărimea, dar Bogusław veghează, porunceşte tuturor, conduce lupta şi, văzând primejdia, îl repede pe jupân Bies după cele două polcuri.</p>
                  <p rend="justify">Jupân Bies dă pinteni calului şi într-o jumătate de ceas se întoarce fără calpac, cu spaima şi deznădejdea întipărite pe faţă.</p>
                  <p rend="justify">—  Urdia pradă convoiul! strigă ajungând la Bogusław.</p>
                  <p rend="justify">În aceeaşi clipă, la aripa dreaptă se aud urlete neomeneşti care se apropie din ce în ce mai mult.</p>
                  <p rend="justify">Deodată, se ivesc pâlcuri de călăreţi suedezi, gonind într-o harababură grozavă, urmaţi de pedestraşi fără arme şi fără pălării şi de carele trase de caii înfricoşaţi. Toţi se îndreaptă orbeşte dinspre convoi asupra propriilor pedestraşi. Dau peste ei, le strică rândurile şi-i răzbesc, mai ales că din faţă îi înghesuie călărimea lituaniană.</p>
                  <p rend="justify">—  Hassun-bei a ajuns la convoi! strigă jupân Gosiewski cuprins de înflăcărare şi aruncă în luptă ultimele două steaguri ale sale asemenea celor doi şoimi de pe sceptru.</p>
                  <p rend="justify">În clipa când steagurile izbesc pedestrimea din faţă, propriile care o lovesc dintr-o parte. Ultimele pătrate crapă ca lovite de ciocan. Toată strălucitoarea oştire suedezo-prusiană se preschimbă într-o mulţime uriaşă în care călăreţii se amestecă tot mai mult cu pedestrimea. Se calcă unii pe alţii, se răstoarnă şi se îmbulzesc, lepădându-şi hainele şi armele. Călărimea îi respinge, îi taie şi-i striveşte, zdrobindu-i. Nu mai e numai o bătălie pierdută, ci un adevărat prăpăd, unul din cele mai cumplite din tot războiul acesta.</p>
                  <p rend="justify">Văzând că totul e pierdut, Bogusław se hotărăşte să-şi scape propria piele şi ceva călărime.</p>
                  <p rend="justify">Cu sforţări supraomeneşti strânge în jurul lui câteva sute de călăreţi şi se furişează pe aripa stângă în josul râului.</p>
                  <p rend="justify">Izbutise să se smulgă din strânsoarea luptei, când celălalt Radziwiłł, prinţul Michał Kazimierz, îl atacă dintr-o latură cu husarii lui şi-i spulberă pâlcul dintr-o izbitură.</p>
                  <p rend="justify">Risipiţi, fug care încotro, câte unul sau în grupe mai mici. Doar iuţeala cailor i-ar mai putea scăpa.</p>
                  <p rend="justify">Dar husarii nu-i urmăresc, lovind grosul pedestrimii învălmăşite pe care o hăcuiesc toate celelalte steaguri, aşa că oamenii prinţului aleargă pe luncă asemenea unui cârd de căprioare speriate.</p>
                  <p rend="justify">Călare pe murgul lui Kmicic, Bogusław goneşte ca vijelia, străduindu-se zadarnic să adune lângă el măcar zece-cincisprezece oşteni. Nu-l mai ascultă nimeni; fiecare fuge pe socoteala lui, mulţumit că a scăpat din măcel şi că numai are nici un vrăjmaş înainte.</p>
                  <p rend="justify">Dar bucuria se dovedeşte nelalocul ei. Nu se depărtară nici o mie de paşi, când deodată izbucniră în faţa lor urletele tătarilor care se năpusteau dinspre râu, unde stătuseră pitiţi până atunci.</p>
                  <p rend="justify">Era jupân Kmicic cu ciambulul lui. Trăgându-se într-o parte, după ce adusese vrăjmaşul până la vad, se întoarse acum să taie drumul fugarilor.</p>
                  <p rend="justify">Văzând călăreţii împrăştiaţi, tătarii se răzleţiră şi ei într-o clipă, ca să-i prindă mai uşor şi vânătoarea începu. Câte doi-trei tătari aţineau calea unui raitier care rareori se apăra; de cele mai multe ori apuca rapiera de lamă şi o întindea cu mânerul spre potrivnici, cerşind îndurare. Dar tătarii, ştiind că nu puteau să-şi ducă prinşii acasă, lăsau în viaţă numai căpeteniile care puteau să se răscumpere; oşteanul de rând murea cu beregata retezată, nemaiputând să-l cheme în ajutor pe Dumnezeu. Celor care nu vroiau să se oprească, le înfigeau cuţitele în spinare, iar pe cei cărora le cădeau caii, îi prindeau cu arcanul.</p>
                  <p rend="justify">O  vreme, Kmicic alergă pe câmpul de bătaie, zvârlind din şa călăreţii şi căutându-l cu ochii pe Bogusław; în cele din urmă, îl recunoscu după cal, după eşarfa albastră şi pălăria cu pene negre de struţ.</p>
                  <p rend="justify">O  fâşie de fum albicios îl învăluia pe prinţ, deoarece mai înainte îl atacaseră doi nohai şi pe unul îl prăbuşise trăgând cu pistolul, iar pe celălalt îl străpunsese cu rapiera, după care, văzând o ceată mai mare apropiindu-se dintr-o parte şi pe Kmicic din cealaltă, îşi îmboldi calul cu pintenii şi fugi asemeni căpriorului urmărit de haita de ogari.</p>
                  <p rend="justify">Peste cincizeci de oameni se repeziră după el, dar nu toţi caii erau la fel de iuţi, aşa că ceata se alungi ca un şarpe uriaş, al cărui cap era Bogusław, iar gâtul – Kmicic.</p>
                  <p rend="justify">Prinţul se aplecă în şa; murgul părea că nu mai atinge pământul cu picioarele, alergând ca o rândunică neagră pe iarba verde; şargul lui Kmicic îşi întinsese gâtul ca un cocor, ciulise urechile şi parcă vroia să se smulgă din propria piele. Treceau pe lângă tufe singuratice de sălcii, crânguri şi pădurici de arin; tătarii rămâneau tot mai mult în urmă, iar ei goneau înainte. Kmicic aruncă pistoalele din coburi, ca să uşureze povara calului şi, cu ochii pironiţi pe Bogusław, cu dinţii strânşi, aproape întins pe grumazul şoimanului, îl împunse cu pintenii până când spuma care cădea pe jos se înroşi de sânge;</p>
                  <p rend="justify">Dar depărtarea dintre el şi prinţ nu numai că nu scădea deloc, dar sporea şi mai mult. „Vai mie! gândi jupân Andrzej, calul ăsta nu poate fi ajuns de nici un bahmet!”.</p>
                  <p rend="justify">Şi când, după câteva sărituri, depărtarea crescu şi mai mult, se îndreptă în şa, dădu drumul săbiei să atârne de curea şi, ducându-şi mâinile pâlnie la gură, începu să strige cu glas de tunet:</p>
                  <p rend="justify">—  Fugi, trădătorule, dinaintea lui Kmicic! Dacă nu azi, mâine tot o să cazi în mâna mea!</p>
                  <p rend="justify">Abia apucară vorbele să se stingă în văzduh, că prinţul, care le auzise, se uită repede înapoi şi, văzând că îl urmăreşte numai jupân Kmicic, făcu un ocol şi se aruncă asupra lui cu spada în mână.</p>
                  <p rend="justify">Jupân Andrzej scoase un strigăt de bucurie şi fără a-şi micşora iuţeala, înălţă sabia pentru a lovi.</p>
                  <p rend="justify">—  Moarte, moarte! răcni prinţul.</p>
                  <p rend="justify">Şi vrând să izbească mai sigur, îşi struni calul.</p>
                  <p rend="justify">Când ajunse lângă el, Kmicic îşi ridică şargul în două picioare şi îşi încrucişa sabia cu rapiera.</p>
                  <p rend="justify">Se încleştară în aşa fel, încât cei doi făceau aproape un singur trup. Se auzi hârşâitul înfricoşător al fierului, iute ca gândul; nici o privire nu era în stare să urmărească mişcările fulgerătoare ale rapierei şi ale săbiei şi nici să-l deosebească pe prinţ de Kmicic. Uneori înnegrea pălăria lui Bogusław, alteori lucea coiful lui Kmicic. Caii se învârteau pe loc unul lângă altul. Scrâşnetul paloşelor devenea tot mai cumplit.</p>
                  <p rend="justify">După câteva lovituri, Bogusław încetă să-şi mai dispreţuiască potrivnicul. Toate împunsăturile pe care le învăţase de la meşterii francezi fură respinse. Sudoarea i se scurgea din belşug pe frunte, amestecându-se pe obraji cu pomăda, simţea că braţul drept începe să-i amorţească. Mai întâi fu cuprins de admiraţie, apoi de nerăbdare şi mânie, aşa că se hotărî să sfârşească şi împunse grozav, de-i căzu pălăria din cap.</p>
                  <p rend="justify">Kmicic respinse cu atâta putere, că rapiera prinţului atinse crupa calului şi, înainte ca Bogusław să se acopere din nou, îi crestă fruntea cu vârful săbiei.</p>
                  <p rend="justify">—  Christ! strigă prinţul nemţeşte. Şi se prăvăli pe iarbă cu faţa în sus.</p>
                  <p rend="justify">Jupân Andrzej rămase o clipă înlemnit, dar îşi reveni îndată; dădu drumul săbiei să atârne de curea, se închină, apoi descăleca şi, punând iarăşi mâna pe mâner, se apropie de prinţ.</p>
                  <p rend="justify">Arăta cu adevărat înfricoşător, palid de oboseală, cu buzele strânse şi cu ura întipărită pe faţă.</p>
                  <p rend="justify">Iată că vrăjmaşul lui de moarte zăcea acum însângerat la picioarele lui, viu încă şi cu mintea întreagă, dar învins fără ajutorul şi armele nimănui.</p>
                  <p rend="justify">Bogusław îl privea cu ochii larg deschişi, urmărind fiecare mişcare a biruitorului, iar când Kmicic se opri lângă el, strigă repede:</p>
                  <p rend="justify">—  Nu mă ucide! Am să mă răscumpăr!</p>
                  <p rend="justify">În loc să-i răspundă, Kmicic îi puse piciorul pe piept şi apăsă cu toată puterea, după care îi rezemă vârful săbiei în gât, de i se adânci pielea sub ascuţiş; nu mai trebuia decât să-şi mişte mâna şi să împingă mai tare, dar nu-l ucise dintr-odată; voia să se sature privindu-l şi să-i facă moartea mai grea. Îşi înfipse privirile în ochii lui şi stătu ca leul deasupra bivolului doborât.</p>
                  <p rend="justify">Deodată prinţul, căruia îi curgea tot mai mult sânge din rana de la frunte adunându-se într-o băltoacă sub cap, vorbi încă o dată, dar cu glasul sugrumat, fiindcă piciorul lui jupân Andrzej îi strivea pieptul:</p>
                  <p rend="justify">—  Fata. ascultă.</p>
                  <p rend="justify">La auzul acestor cuvinte, Kmicic îşi luă piciorul de pe pieptul prinţului şi ridică sabia.</p>
                  <p rend="justify">—  Vorbeşte! îi spuse.</p>
                  <p rend="justify">Un răstimp, prinţul Bogusław răsuflă adânc, în sfârşit, răspunse cu glasul ceva mai puternic:</p>
                  <p rend="justify">—  Dacă mă ucizi, fata va pieri. Porunca a fost dată!</p>
                  <p rend="justify">—  Ce-ai făcut cu ea? întrebă Kmicic.</p>
                  <p rend="justify">—  Lasă-mă să plec şi ţi-o dau înapoi, îţi jur pe. Evanghelie.</p>
                  <p rend="justify">Jupân Andrzej se lovi cu palma peste frunte, se vedea cât de colo că luptă cu el însuşi şi cu gândurile; în cele din urmă, rosti:</p>
                  <p rend="justify">—  Ascultă-mă, trădătorule! O sută de netrebnici ca tine aş da pentru un fir de păr din capul ei! Dar pe tine nu te mai cred, nelegiuitule!</p>
                  <p rend="justify">—  Pe Evanghelie! repetă prinţul. Îţi dau împuternicire în scris.</p>
                  <p rend="justify">—  Fie şi aşa, îţi dăruiesc viaţa, dar nu-ţi dau drumul din mână. O să-mi dai în scris. Deocamdată am să te dau tătarilor mei să le fii rob.</p>
                  <p rend="justify">—  Consimt! răspunse prinţul.</p>
                  <p rend="justify">—  Ţine minte! îl ameninţă jupân Andrzej. Rangul, oştile şi îndemânarea ta în mânuirea săbiei nu te-au putut apăra de braţul meu. Află că, ori de câte ori îmi vei sta în drum sau îţi vei călca făgăduiala, nu vei mai scăpa, de te-ar unge fie şi împărat al nemţilor. Cunoaşte cu cine ai de-a face! Te-am avut o dată în mână, iar acum te afli la picioarele mele!</p>
                  <p rend="justify">—  Mi se întunecă mintea! spuse prinţul. Jupâne Kmicic, apa trebuie să fie pe aproape. Dă-mi să beau şi stropeşte-mi rana.</p>
                  <p rend="justify">—  N-ai decât să crapi, ucigaş de părinte ce eşti! răbufni Kmicic.</p>
                  <p rend="justify">Dar prinţul, sigur acum de viaţa lui, cu toate că era rănit, îşi recapătă semeţia şi zise:</p>
                  <p rend="justify">—  Prost mai eşti, jupâne Kmicic! Dacă mor eu, apoi şi ea.</p>
                  <p rend="justify">Nu mai putu isprăvi, buzele îi albiră.</p>
                  <p rend="justify">Kmicic se repezi să caute prin apropiere vreun şanţ sau vreo băltoacă.</p>
                  <p rend="justify">Prinţul leşină, dar se trezi curând; spre norocul lui, căci tocmai se oprise lângă el Selim, fiul agăi Gaza, stegar în ciambulul lui Kmicic, care văzând vrăjmaşul năclăit de sânge, era gata să-l ţintuiască la pământ cu suliţa de la flamură. În această clipă de năprasnă, prinţul mai găsi în el atâta putere încât apucă vârful de fier, care nu era bine înţepenit, şi-l scoase de pe prăjină.</p>
                  <p rend="justify">Zgomotul acestei lupte scurte îl aduse înapoi pe jupân Andrzej.</p>
                  <p rend="justify">—  Stai, fiu de căţea! strigă venind în fugă.</p>
                  <p rend="justify">La auzul glasului cunoscut, tătarul se lipi de grumazul calului de spaimă. Kmicic îi porunci să alerge după apă, iar el rămase alături de prinţ, fiindcă de departe se vedeau galopând Kiemliczii, Soroka şi întreg ciambulul care, după ce vânase toţi raitierii, se întorcea acum să-şi caute căpetenia.</p>
                  <p rend="justify">Zărindu-l pe jupân Andrzej, nohaii credincioşi îşi aruncară căciulile în sus cu strigăte tunătoare.</p>
                  <p rend="justify">Akbah-Ulan sări de pe cal şi începu să-i facă temenele, ducându-şi mâna la frunte, la buze şi la piept. Ceilalţi, ţâţâind tătărăşte din buze, priveau cu lăcomie la învins şi cu admiraţie la învingător; câţiva se duseră să prindă cei doi cai, şargul şi murgul, care alergau nu departe cu coamele în vânt.</p>
                  <p rend="justify">—  Akbah-Ulan, spuse Kmicic, aceasta e căpetenia oştirii pe care am bătut-o astăzi, prinţul Bogusław Radziwiłł. Vi-l dăruiesc, să-l păziţi bine, fiindcă viu sau mort, veţi căpăta plată bună pentru el. Acum oblojiţi-l, puneţi-i laţul de gât şi duceţi-l în tabără!</p>
                  <p rend="justify">—  Allah! Allah! îţi mulţumim, căpetenie. Îţi mulţumim, învingătorule! strigară tătarii într-un glas.</p>
                  <p rend="justify">Şi iarăşi se auziră ţâţâiturile a mii de buze.</p>
                  <p rend="justify">Kmicic porunci să i se aducă şoimanul, încalecă şi porni cu tătarii spre câmpul de bătaie.</p>
                  <p rend="justify">Zări de departe stegarii cu flamurile, dar în jurul lor erau foarte puţini oşteni, fiindcă ceilalţi plecaseră în urmărirea vrăjmaşului. Liota de slujitori trebăluia pe câmpul de luptă, jefuind morţii şi încăierându-se, ici şi colo, cu tătarii care făceau acelaşi lucru. Mai ales cei din urmă arătau de-a dreptul înfricoşători cu cuţitele şi mâinile năclăite de sânge până la cot. Semănau cu un stol de corbi coborâţi din înălţimi pe câmpul de bătaie. Râsetele sălbatice şi strigătele lor răsunau pe toată întinderea.</p>
                  <p rend="justify">Câţiva, strângând în dinţi cuţitele aburind de sânge, trăgeau cu amândouă mâinile de picioarele morţilor, unii îşi aruncau în joacă capetele retezate, alţii îşi încărcau desagii, ridicau ca la bazar hainele însângerate, lăudându-le trăinicia, sau se uitau la armele cucerite.</p>
                  <p rend="justify">Kmicic trecu mai întâi pe câmpul pe care se ciocnise la început cu raitierii. Trupurile oamenilor şi ale cailor, sfârtecate de paloşe, zăceau împrăştiate peste tot. Acolo însă, unde steagurile tăiaseră pedestrimea, se înălţau claie peste grămadă, iar băltoacele de sânge închegat plescăiau ca noroiul sub copitele cailor.</p>
                  <p rend="justify">Pe aici era greu de trecut printre lăncile frânte, muschete, trupuri, care răsturnate şi mulţimea tătarilor care umblau de colo-colo.</p>
                  <p rend="justify">Jupân Gosiewski se afla mai departe pe vălul de apărare, avându-i alături pe prinţul stolnic Radziwiłł, Wojniłłowicz, Wołodyjowski, Korsak şi alţi zece-doisprezece oameni. De pe această înălţime cuprindeau cu privirile întinderea până hăt! la marginile zării, putând să cântărească astfel însemnătatea propriei izbânzi şi a înfrângerii duşmanului.</p>
                  <p rend="justify">Când văzu căpeteniile, Kmicic îşi îmboldi calul, iar jupân Gosiewski, care era nu numai un războinic norocos, dar şi un om cinstit, fără pic de invidie în inima lui, abia-l zări, că începu să strige:</p>
                  <p rend="justify">—  Uite că vine adevăratul victor! El a câştigat această bătălie, sunt cel dintâi care o spun în auzul tuturor. Domniile voastre, mulţumiţi-i lui jupân Babinicz, fiindcă dacă nu era el, nu puteam trece râul!</p>
                  <p rend="justify">—  Vivat Babinicz! strigară câteva zeci de glasuri. Vivat, vivat!</p>
                  <p rend="justify">—  Oştene, unde ai deprins meşteşugul războiului? îl întrebă hatmanul înflăcărat. Ai ghicit dintr-odată ce trebuie să faci.</p>
                  <p rend="justify">Kmicic nu răspunse, pentru că era tare trudit; se mulţumi să se încline în toate părţile, trecându-şi mâna peste faţa mânjită de sudoare şi fum. Ochii îi străluceau de o lumină neobişnuită, în vreme ce uralele nu mai conteneau. Pâlcurile veneau unul după altul şi care cum sosea, îşi unea glasurile strigând în cinstea lui Babinicz. Căciulile zburau în sus, cei care mai aveau pistoalele încărcate le descărcau acum.</p>
                  <p rend="justify">Deodată, jupân Andrzej se înălţă în şa, şi ridicându-şi braţele, răcni cât putu de tare:</p>
                  <p rend="justify">—  Vivat Jan Kazimierz, stăpânul şi părintele nostru milostiv!</p>
                  <p rend="justify">Strigătele se înălţară până la cer, de parcă începuse o nouă bătălie. Toţi fură cuprinşi de o înflăcărare fără margini.</p>
                  <p rend="justify">Prinţul Michał îşi desprinse sabia cu teaca bătută în diamante şi i-o dărui lui Kmicic, hatmanul îi puse pe umeri propria mantie de mare preţ, iar viteazul îşi înălţă iarăşi amândouă braţele şi strigă:</p>
                  <p rend="justify">—  Vivat hatmanul nostru, căpetenia noastră biruitoare!</p>
                  <p rend="justify">—  Crescat, floreat!{23} răspunseră oştenii în cor.</p>
                  <p rend="justify">După care începură să aducă flamurile cucerite şi să le înfigă în valul de pământ la picioarele căpeteniilor. Vrăjmaşul nu izbutise să păstreze nici una; erau toate aici: ale trupelor regulate din ţinuturile prusiene, ale şleahticilor şi cele suedeze, fluturând pe val în culori de curcubeie.</p>
                  <p rend="justify">—  E una dintre cele mai mari izbânzi din acest război! strigă hatmanul. Izrael şi Waldek se află în robie, polcovnicii au pierit ori au căzut şi ei prinşi, oştirea spârcuită.</p>
                  <p rend="justify">Aici se întoarse către Kmicic:</p>
                  <p rend="justify">—  Jupâne Babinicz, gândesc că domnia ta l-ai întâlnit pe Bogusław în partea aceea. Ce se întâmplă cu el?</p>
                  <p rend="justify">Wołodyjowski începu şi el să se uite cu luare-aminte în ochii lui Kmicic, iar acesta răspunse în grabă:</p>
                  <p rend="justify">—  Prinţul Bogusław a fost pedepsit de Dumnezeu cu mâna asta!</p>
                  <p rend="justify">Şi îşi întinse braţul drept, dar în clipa aceea micul viteaz i se aruncă în braţe:</p>
                  <p rend="justify">—  Jędrek, strigă, ia să te văd! Dumnezeu să te binecuvânteze!</p>
                  <p rend="justify">—  Tu mi-ai deprins mâna! răspunse jupân Andrzej înduioşat.</p>
                  <p rend="justify">Bucuria le fu întreruptă de prinţul stolnic.</p>
                  <p rend="justify">—  Aşadar, ruda mea a murit? întrebă repede.</p>
                  <p rend="justify">—  N-a murit, răspunse Kmicic, fiindcă i-am dăruit viaţa, dar e rănit şi prins de război. Uite că-l aduc nohaii mei.</p>
                  <p rend="justify">La aceste cuvinte, o mare uimire se răsfrânse pe faţa lui Wołodyjowski, iar ochii cavalerilor se îndreptară spre întinderea pe care se arătă o ceată de câteva zeci de tătari, care veneau fără grabă; după ce trecură de carele sfărâmate, se apropiară la treizeci-patruzeci de paşi de valul de apărare.</p>
                  <p rend="justify">Atunci văzură că tătarul din frunte ducea un prins; îl recunoscură cu toţii pe Bogusław; ce schimbătoare-i soarta omului!</p>
                  <p rend="justify">El, unul din cei mai puternici magnaţi ai Republicii, el, care ieri mai visa la o ţărişoară neatârnată, numai a lui, el, prinţ al împărăţiei nemţeşti, mergea acum cu arcanul de gât, pe jos, lângă calul tătarului, fără pălărie, cu capul plin de sânge, legat cu o treanţă murdară. În inimile cavalerilor era atâta îndârjire împotriva acestui magnat, încât această înjosire cumplită nu stârni mila nimănui, dimpotrivă, aproape toate gurile strigară în aceeaşi clipă:</p>
                  <p rend="justify">—  Moarte trădătorului! Să-l luăm în sabie! La moarte, la moarte!</p>
                  <p rend="justify">Prinţul Michał îşi acoperi ochii cu mâinile, căci cel înjosit astfel era un Radziwiłł. Deodată, se făcu stacojiu şi strigă:</p>
                  <p rend="justify">—  Domniile voastre, e ruda mea, sângele meu, iar eu nu mi-am cruţat viaţa şi averea pentru ţară! Acela care va ridica mâna asupra acestui nefericit, este duşmanul meu.</p>
                  <p rend="justify">Cavalerii tăcură numaidecât.</p>
                  <p rend="justify">Prinţul Michał era îndrăgit de toţi pentru bărbăţia, dăruirea şi credinţa faţă de ţară. Atunci când întreaga Lituanie căzuse în puterea hiperboreenilor, el continuase să se apere la Nieświez, iar în timpul războiului cu suedezii dispreţuise îndemnurile Iui Janusz, se alăturase printre cei dintâi Confederaţiei de la Tyszowce, aşa că glasul lui găsi ascultare şi acum. În sfârşit, poate că nimeni nu vroia să se pună rău cu un magnat atât de puternic, destul că săbiile intrară înapoi în teacă, şi câţiva polcovnici, sprijinitori ai Radziwiłłilor, strigară:</p>
                  <p rend="justify">—  Să-l scoatem din robia tătarilor! Republica să-l judece, să nu lăsăm paginii să-şi bată joc de un sânge atât de ales!</p>
                  <p rend="justify">—  Să-l scoatem din robia tătarilor! repetă prinţul. O să găsim un alt ostatic în locul lui, iar răscumpărarea o s-o plătească el însuşi! Jupâne Wojniłłowicz, porneşte-ţi oamenii şi ia-l cu sila, dacă nu se poate altfel!</p>
                  <p rend="justify">—  Eu mă ofer ca ostatic! strigă jupân Gnoiński.</p>
                  <p rend="justify">Wołodyjowski se apropie de Kmicic şi-i zise:</p>
                  <p rend="justify">—  Ce-ai făcut, Jędrek! O să scape cu faţa curată!</p>
                  <p rend="justify">Kmicic se zburli ca un râs rănit.</p>
                  <p rend="justify">—  S-avem iertare, luminăţia ta! strigă. E prinsul meu! Eu i-am dăruit viaţa, dar numai după ce a jurat pe Evanghelia lui de eretic că-şi va împlini făgăduinţa şi, pe viaţa mea, nu va scăpa din mâinile în care l-am dat, înainte de a-şi respecta jurământul!</p>
                  <p rend="justify">Spunând acestea, strânse dârlogii şi se puse de-a curmezişul; firea-i viforoasă era gata să se dezlănţuie, deoarece faţa i se ascuţi, nările îi fremătară şi ochii începură să arunce fulgere.</p>
                  <p rend="justify">În acest timp, Wojniłłowicz îşi îmboldi calul.</p>
                  <p rend="justify">—  În lături, jupâne Babinicz! strigă.</p>
                  <p rend="justify">—  În lături, jupâne Wojniłłowicz! tună jupân Andrzej şi izbi cu mânerul săbiei calul lui Wojniłłowicz cu o putere năprasnică, încât şoimanul se clătină pe picioare, ca lovit de plumb, şi se propti cu nările în pământ.</p>
                  <p rend="justify">Cavalerii începură să lărmuiască, dar jupân Gosiewski ieşi înainte şi spuse:</p>
                  <p rend="justify">—  Tăcere, domniile voastre! Luminăţia ta, cu puterea mea de hatman, aduc la cunoştinţa tuturor că prinţul este al lui jupân Babinicz şi oricine vrea să-l smulgă din mâinile tătarilor, trebuie să-i lase zălog învingătorului.</p>
                  <p rend="justify">Prinţul Michał îşi stăpâni mânia, se linişti şi întrebă întorcându-se spre jupân Andrzej:</p>
                  <p rend="justify">—  Spune, domnia ta, ce vrei?</p>
                  <p rend="justify">—  Să-şi ţină făgăduiala înainte de a scăpa din robie.</p>
                  <p rend="justify">—  Şi-o va ţine după ce va scăpa.</p>
                  <p rend="justify">—  Nu se poate! Nu mă încred în el!</p>
                  <p rend="justify">—  Atunci îţi jur eu pentru el pe Sfânta Fecioară, la care mă închin, şi pe cuvântul meu de cavaler, că nu-şi va călca jurământul. Dacă nu va fi aşa, voi răspunde eu cu cinstea şi averea mea.</p>
                  <p rend="justify">—  Îmi ajunge! spuse Kmicic. Să rămână ostatic jupân Gnoiński, pentru că altfel tătarii se vor împotrivi, iar eu mă mulţumesc cu cuvântul luminăţiei tale.</p>
                  <p rend="justify">—  Îţi mulţumesc, jupâne cavaler! răspunse prinţul stolnic. Să nu-ţi fie teamă că-şi va recăpăta libertatea numaidecât, fiindcă am să-l dau în puterea hatmanului şi va rămâne prins până la judecata regelui.</p>
                  <p rend="justify">—  Aşa va fi! încuviinţă hatmanul.</p>
                  <p rend="justify">Şi poruncindu-i lui Wojniłłowicz să încalece pe alt cal, pentru că celalalt abia mai răsufla, îl trimise îndată cu jupân Gnoiński să-l aducă pe prinţ.</p>
                  <p rend="justify">Dar treaba nu era chiar atât de uşoară. Fură nevoiţi să ia prinţul aproape cu forţa, fiindcă Hassun-bei se împotrivea din răsputeri şi abia vederea lui jupân Gnoiński şi răscumpărarea de o sută de mii de taleri izbutiră să-l mai liniştească.</p>
                  <p rend="justify">Drept care, seara, prinţul Bogusław se afla într-unul din corturile lui jupân Gosiewski. Aici fu oblojit cu grijă şi cei doi doftori care rămăseseră lângă el făgăduiră că va trăi, deoarece rana făcută cu vârful săbiei nu era prea primejdioasă.</p>
                  <p rend="justify">Wołodyjowski nu-l putea ierta pe Kmicic, că-l lăsase pe prinţ în viaţă şi, de supărare, îl ocoli toată ziua. Se întâlniră abia seara, când jupân Andrzej veni la el în cort.</p>
                  <p rend="justify">—  Pe rănile lui Christos! strigă micul viteaz la vederea lui. Să-l laşi să trăiască pe trădătorul ăsta, de la oricine m-aş fi aşteptat, dar de la tine nu!</p>
                  <p rend="justify">—  Ascultă-mă şi pe mine, Michał, înainte de a mă osândi! răspunse Kmicic mohorât. Eram cu piciorul pe pieptul lui şi-i pusesem vârful săbiei în gât, dar ştii ce mi-a spus atunci mişelul? Că poruncile au fost date şi Oleńka va fi ucisă la Taurogi dacă va muri el. Ce era să fac, nefericitul de mine! Am cumpărat viaţa ei cu viaţa lui. Ce era să fac? Pe crucea Mântuitorului! Ce era să fac?</p>
                  <p rend="justify">Aici începu să se tragă de ciuf şi să bată din picior, iar Wołodyjowski se gândi o vreme şi zise:</p>
                  <p rend="justify">—  Îţi înţeleg deznădejdea. totuşi. vezi tu, ai lăsat în viaţă un trădător care poate să abată în viitor multe nenorociri asupra Republicii. Ce să mai vorbim, Jędrek! Astăzi te-ai acoperit de slavă, dar la sfârşit ai jertfit binele obştei pentru interesele tale.</p>
                  <p rend="justify">—  Dar tu, tu ce-ai fi făcut, dacă ţi-ar fi spus că viaţa jupâniţei Anna Borzobohata este în primejdie?</p>
                  <p rend="justify">Wołodyjowski începu să mişte avan din mustăcioară.</p>
                  <p rend="justify">—  Eu nu vreau să-ţi slujesc drept pildă. Hm, ce-aş fi făcut eu? Dar Skrzetuski, care are suflet de roman, nu l-ar fi iertat şi sunt sigur că Dumnezeu n-ar fi îngăduit să se verse sânge nevinovat din această pricină.</p>
                  <p rend="justify">—  N-am decât să pătimesc eu. Pedepseşte-mă Doamne, nu după vina-mi grea, ci după mila ta. căci s-o fi osândit la moarte pe această porumbiţă.</p>
                  <p rend="justify">Kmicic îşi acoperi ochii cu mâinile:</p>
                  <p rend="justify">—  Scăpaţi-mă, îngeri ai cerului! Niciodată, niciodată!</p>
                  <p rend="justify">—  Acum, s-a întâmplat! spuse Wołodyjowski.</p>
                  <p rend="justify">La acestea, jupân Andrzej scoase hârtiile din sân:</p>
                  <p rend="justify">—  Uite, Michał, ce-am dobândit. Asta-i porunca pentru Sakowicz, asta-i către toţi polcovnicii lui Radziwiłł şi căpeteniile suedeze. I-am cerut să iscălească, deşi abia-şi putea mişca mâna. Prinţul stolnic a avut grijă. Asta înseamnă libertatea şi siguranţa ei! Pentru Dumnezeu, o să zac un an întreg în fiecare zi în formă de cruce, o să poruncesc să mă biciuiască cu harapnicul, voi zidi şi o biserică, dar n-am să-i jertfesc viaţa! N-am suflet de roman. prea bine! Nu sunt Cato, ca jupân Skrzetuski. prea bine! dar n-am s-o jertfesc! Nu, pe o sută de trăsnete! N-au decât să mă înfigă diavolii în frigare.</p>
                  <p rend="justify">Kmicic nu sfârşi, pentru că Wołodyjowski se repezi şi-i astupă gura cu mâna, strigând cu glas înfricoşat:</p>
                  <p rend="justify">—  Nu huli, pentru că vei atrage asupra ei mânia dumnezeiască! Bate-te cu pumnii în piept şi căieşte-te! Hai, mai repede!</p>
                  <p rend="justify">Şi Kmicic începu să se izbească în piept: Mea culpa! Mea culpa, mea maxima culpa! În cele din urmă, bietul oştean izbucni în suspine, fiindcă nici el nu mai ştia cum e mai bine.</p>
                  <p rend="justify">Wołodyjowski îl lăsă să plângă în voie, apoi, când se mai linişti, îl întrebă:</p>
                  <p rend="justify">—  Şi acum ce ai de gând să faci?</p>
                  <p rend="justify">—  O să mă duc cu ciambulul acolo unde am fost trimis până hăt! aproape de Birże. Numai să se odihnească oamenii şi caii. Pe drum, dacă voi putea să mai vărs sângele câtorva eretici spre slava lui Dumnezeu, n-am să mă dau în lături.</p>
                  <p rend="justify">—  Vei face foarte bine. Nu-ţi pierde curajul, Jędrek, Dumnezeu e milostiv!</p>
                  <p rend="justify">—  Acum am să merg de-a dreptul. Ţinuturile prusiene sunt fără pază, poate ici şi colo am să mai nimeresc peste vreo garnizoană suedeză.</p>
                  <p rend="justify">Jupân Michał oftă:</p>
                  <p rend="justify">—  Ehei, ce-aş mai merge şi eu cu tine! M-aş grăbi ca spre rai! Dar trebuie să ascult porunca. Tu eşti fericit cu volintirii tăi. Jędrek, ascultă, frate! Dacă le vei găsi pe amândouă. ai grijă şi de cealaltă, să nu sufere. Dumnezeu ştie, poate că tocmai ea mi-o fi scrisă.</p>
                  <p rend="justify">Spunând acestea, micul viteaz se aruncă în braţele lui jupân Kmicic.</p>
               </div>
               <div type="div3">
                  <head>Capitolul XXVI.</head>
                  <p rend="justify">Ajutate de Braun, Oleńka şi Anusia scăpaseră de la Taurogi şi ajunseră cu bine la ceata spătarului, care se afla pe atunci la Olsza, aşadar nu prea departe de Taurogi.</p>
                  <p rend="justify">Bătrânul şleahtic, când le văzu pe amândouă sănătoase, mai întâi nu vru să-şi creadă ochilor, apoi plânse de bucurie şi fu cuprins de o înflăcărare războinică atât de mare, încât socotea că nu mai era nici o primejdie. De l-ar fi atacat nu numai Bogusław, ci însuşi regele Suediei cu toată oştirea lui, spătarul ar fi fost gata să-şi apere jupâniţele împotriva oricărui vrăjmaş.</p>
                  <p rend="justify">—  Mai degrabă am să pier eu, spuse, decât să vi se clintească vouă un fir de păr. Nu mai sunt omul pe care l-aţi cunoscut la Taurogi şi gândesc că suedezii nu vor uita prea curând Girlakole, Jaswojnia şi vânătăile cu care au rămas la Rosienie. E adevărat că trădătorul Sakowicz ne-a atacat pe neaşteptate şi ne-a înspăimântat, dar uite că acum am iarăşi la îndemână câteva sute de săbii.</p>
                  <p rend="justify">Spătarul nu umfla lucrurile prea mult, pentru că era într-adevăr greu să recunoşti în el pe ostaticul descurajat de la Taurogi. Acum era alt om, parcă renăscuse; pe câmpul de luptă şi pe cal se simţea ca peştele în apă, şi pentru că era un oştean vrednic, îi bătuse într-adevăr de câteva ori pe suedezi. Se bucura de multă trecere prin împrejurimi, aşa că şleahticii şi oamenii de rând se adunau cu dragă inimă în jurul lui; chiar şi din olaturile mai depărtate Billewiczii îi aduceau cete de câte cincisprezece sau chiar câteva zeci de cai.</p>
                  <p rend="justify">Pâlcul spătarului era alcătuit din trei sute de pedestraşi ţărani şi aproape cinci sute de călăreţi. Prea puţini dintre pedestraşi aveau flinte, cei mai mulţi erau înarmaţi cu coase şi furci; călărimea era întocmită din şleahtici mai răsăriţi care fugiseră cu slujitorii prin păduri, şi din aşezările mai sărăcăcioase. Armele lor erau mai bune decât ale pedestraşilor, deşi foarte felurite. Părugenii de la hamei le slujeau unora drept suliţe; alţii purtau arme poloneze bogate, dar adesea ieşite din uz; caii de soiuri şi iuţeală diferite nu erau deloc potriviţi pentru formaţiile de luptă.</p>
                  <p rend="justify">Cu asemenea oşteni spătarul putea să aţie calea podghiazurilor suedeze de recunoaştere, putea să atace chiar pâlcuri mai mari de călărime, să cureţe pădurile şi satele de tâlharii ale căror cete numeroase, încherbate din fugari suedezi, prusieni şi lotri din partea locului, se îndeletniceau cu jaful, dar nu putea să atace nici un târg.</p>
                  <p rend="justify">Suedezilor însă le venise mintea la cap. Îndată după izbucnirea răscoalei în Samogiţia şi Lituania, garnizoanele risipite prin sate fuseseră nimicite cu totul, aşa că acum, cei care scăpaseră cu viaţă stăteau mai degrabă prin oraşele întărite din care nu mai cutezau să iasă decât prin împrejurimi. În acest fel câmpurile, pădurile, satele şi târgurile mai mici, erau în puterea polonezilor, în schimb, în toate oraşele mai mari stăpâneau suedezii care nu puteau fi alungaţi cu una cu două.</p>
                  <p rend="justify">Pâlcul spătarului era unul dintre cele mai bune; altele nu puteau face nici măcar atât. Ce-i drept, la hotarul Letoniei, răzvrătiţii luptau cu atâta îndrăzneală, încât împresuraseră Birże de două ori, izbutind să pună stăpânire pe oraş, dar această izbândă de o clipă se datora faptului că de la Gardie strânsese toate oştile din olaturile învecinate cu Letonia, pentru a apăra Riga împotriva septentrionilor.</p>
                  <p rend="justify">Biruinţele-i strălucitoare şi rare în istorie îndreptăţeau convingerea că acest război se va isprăvi repede şi atunci în Samogiţia aveau să vie iarăşi oştile suedeze îmbătate de izbândă. De aceea, pădurile erau destul de sigure deocamdată şi cetele numeroase de răzvrătiţi, care nu puteau face mare lucru, ştiau cel puţin că vrăjmaşul nu le va căuta prin desişul codrilor.</p>
                  <p rend="justify">Iată de ce spătarul renunţă la gândul de a se ascunde în Codrul Białowiejska; era şi destul de departe, iar pe drum se aflau multe oraşe, păzite de garnizoane puternice.</p>
                  <p rend="justify">—  Dumnezeu ne-a dat o toamnă uscată, le spuse jupâniţelor, aşa că nu va fi prea greu să trăim sub Jove. Poruncesc să vă ridice un cortuleţ frumuşel, vă dau o femeie să vă slujească şi rămâneţi cu noi. În aceste vremuri, nu se află un loc mai ferit de primejdie ca pădurile. Billewieze a ars din temelii; conacele sunt atacate de tâlhari şi deseori chiar de podghiazurile suedeze. Unde vă puteţi adăposti mai bine, dacă nu la mine, care am câteva sute de săbii la îndemână? Iar mai târziu, când va începe zloata, o să găsesc vreo colibă în adâncul codrului.</p>
                  <p rend="justify">Jupâniţa Borzobohata se bucură foarte mult de asemenea propunere, fiindcă în polcul spătarului erau câţiva Billewiczi, cavaleri vrednici, iar pe de altă parte, se vorbea mereu că jupân Babinicz se îndrepta şi el spre aceste părţi.</p>
                  <p rend="justify">Anusia se aştepta ca după ce va sosi, îi va alunga într-o clipită pe suedezi, apoi. apoi se va împlini voia lui Dumnezeu. Oleńka socotea şi ea că e mai bine să rămână cu oştenii, voia doar să se depărteze de Taurogi, temându-se de urmărirea lui Sakowicz.</p>
                  <p rend="justify">—  Să mergem spre Wodokty, spuse, acolo vom fi printre ai noştri. Dacă vom găsi conacul ars, ne mai rămân Mitruny şi toate aşezările şleahticilor din jur. Nu se poate să fie pustiit tot ţinutul. La caz de primejdie, ne vor apăra laudanienii.</p>
                  <p rend="justify">—  Păi, toţi laudanienii au plecat cu Wołodyjowski! se împotrivi tânărul Jur Billewicz.</p>
                  <p rend="justify">—  Au rămas bătrânii şi flăcăiandrii, la urma urmei, acolo până şi femeile sunt în stare să se apere la nevoie. Pădurile sunt tot atât de întinse ca şi aici; Domaszewiczii vânători sau Gościewiczii afumaţi ne vor călăuzi în codrul Rogowska, unde nu ne poate găsi nimeni.</p>
                  <p rend="justify">—  Iar eu, lăsându-mi carele şi pe voi la loc sigur, îi voi ataca, pe suedezi şi-i voi spârcui pe aceia care se vor apropia de marginea pădurii, spuse spătarul. Aşa mai zic şi eu. Nu mai avem ce face aici, acolo putem lupta cu mai mult folos.</p>
                  <p rend="justify">Cine ştie dacă spătarul nu primea cu atâta bucurie sfatul jupâniţei Aleksandra şi pentru că se temea de Sakowicz care, adus la deznădejde, putea să devie înfricoşător.</p>
                  <p rend="justify">Povaţa era totuşi destul de înţeleaptă, de aceea fu pe placul tuturor, aşa că spătarul porunci în aceeaşi zi pedestrimii să se strecoare prin păduri spre Krakinöw sub conducerea lui Jur Billewicz. Două zile mai târziu, plecă şi el după ce se încredinţa mai întâi că de la Kiejdany şi Rosienie, printre care avea să treacă, nu ieşiseră niscaiva pâlcuri suedeze mai însemnate.</p>
                  <p rend="justify">Înaintau încet şi cu prevedere. Jupâniţele mergeau în căruţe ţărăneşti, iar uneori încălecau pe caii de care le făcuse rost spătarul.</p>
                  <p rend="justify">Anusia, căpătând în dar de la Jur o săbioară uşoară, şi-o atârnase la şold de eşarfa de mătase şi, cu căciuliţa-i pusă pe-o ureche, gonea steagul mai abitir ca un rotmistru. Îi plăcea tare mult marşul, săbiile strălucind în soare şi focurile aprinse la popasurile de noapte. Tinerele căpetenii şi oştenii nu mai puteau de dragul ei. Curajoasa jupâniţă trăgea cu coada ochiului în toate părţile şi îşi desfăcea cosiţele în timpul mersului, că să şi le împletească de câte trei ori pe zi pe malul pâraielor limpezi care-i ţineau loc de oglindă. Spunea deseori că ar vrea să vadă o bătălie ca să dea pildă de vitejie, dar în fapt nu-şi dorea deloc aşa ceva; voia doar să cucerească astfel inimile tinerilor luptători, ceea ce şi izbutise în mare parte.</p>
                  <p rend="justify">La rândul ei, Oleńka parcă renăscuse şi ea după plecarea de la Taurogi. Acolo se ofilea din pricina nesiguranţei şi a temerilor, pe când aici, în bungetul pădurii, nu mai era ameninţată de nici o primejdie. Aerul curat îi refăcea puterile. Vederea oştenilor înarmaţi, mişcarea şi lărmuiala taberei îi alinau ca un balsam sufletul chinuit. Şi ei îi plăcea marşul şi nu era nicidecum înfricoşată de primejdii, fiindcă şi în vinele ei curgea sânge de oştean. Arătându-se mai puţin oştenilor şi neîngăduindu-şi să-şi joace calul pe dinaintea rândurilor, atrăgea mai puţin privirile asupra ei. În schimb, o respectau cu toţii.</p>
                  <p rend="justify">Chipurile mustăcioase ale oştenilor se luminau de zâmbet la vederea Anusiei, dar când Oleńka se apropia de foc, toate capetele se descopereau. Respectul se preschimbă cu timpul în admiraţie. Fireşte, erau destule inimi tinere care băteau pentru ea, dar ochii nu cutezau s-o privească în faţă ca pe ucraineanca negricioasă.</p>
                  <p rend="justify">Mergeau prin păduri şi tufărişuri, repezind adesea iscoade înainte şi abia a şaptea zi, noaptea târziu, ajunseră la Lubicz, care se afla la marginea Laudei, ca o poartă de intrare în acest ţinut. Caii erau atât de osteniţi, încât cu toată împotrivirea Oleńkăi, nici vorbă să meargă mai departe, aşa că spătarul îi spuse jupâniţei să tacă din gură şi se opri aici pentru popasul de noapte. El şi cele două jupâniţe se culcară în casă, pentru că vremea era pâcloasă şi foarte rece. Printr-o întâmplare ciudată, conacul scăpase neatins. Vrăjmaşul îl cruţase pesemne din porunca prinţului Janusz Radziwiłł, pentru că era al lui Kmicic, şi cu toate că mai târziu aflase că jupân Andrzej îl părăsise, uitase ori nu mai avusese când să dea alte porunci. Răzvrătiţii socoteau conacul tot o proprietate a Billewiczilor, iar tâlharii nu îndrăzneau să-şi facă de cap în coasta Laudei. Aşa că nu se schimbase nimic. Oleńka păşi cu un simţământ de durere şi amărăciune sub acest acoperiş. Cunoştea fiecare ungher, aproape toate amintindu-i de faptele nelegiuite ale lui Kmicic. Înaintea ei se află sala de ospeţe, împodobită cu portretele Billewiczilor şi cu tigvele animalelor vânate. Sparte de plumbi, tigvele atârnă încă în cuie, iar portretele sfâşiate de săbii privesc de pe pereţi cu asprime, spunându-i parcă: „Vezi, fată şi nepoată a noastră, el cu mâna-i întinată ne-a zdrenţuit înfăţişările pământeşti ale trupurilor care odihnesc demult în morminte.</p>
                  <p rend="justify">Oleńka simţea că nu va putea închide ochii în această casă pângărită. I se părea că prin colţurile întunecate ale încăperilor se furişează stafiile înfricoşătoare ale tovarăşilor lui Kmicic, împrăştiind foc pe nări. Cât de repede trecuse acest om, pe care-l îndrăgise atâta, de la samavolnicie la fapte rele, de la fapte rele la nelegiuiri tot mai cumplite, de la tăierea portretelor la destrăbălare, la arderea Upitei şi a aşezărilor de la Wolmontowicze, la răpirea ei de la Wodokty, apoi la slujirea Radziwiłłilor şi la trădarea încununată de făgăduiala de a ridica mâna asupra regelui, asupra părintelui întregii Republici.</p>
                  <p rend="justify">Noaptea se scurgea înainte, dar somnul nu se lipea de genele nefericitei Oleńka. Toate rănile sufletului se deschideau iarăşi, chinuind-o îngrozitor. Obrajii îi ardeau din nou de ruşine; ochii rămâneau uscaţi, dar inima i se umplea de o jale nemărginită pe care nu putea s-o cuprindă.</p>
                  <p rend="justify">Jale după ce? După ce-ar fi putut să fie, dacă el ar fi fost altfel de om, dacă pe lângă năravurile, sălbăticia şi samavolnicia lui ar fi avut cel puţin un suflet cinstit, în sfârşit, dacă măcar ar fi păstrat măsura în nelegiuirile făptuite, dacă ar fi fost o margine pe care să n-o poată trece. Inima ei i-ar fi iertat atâtea.</p>
                  <p rend="justify">Anusia văzu chinul prietenei şi-i înţelese pricinile, fiindcă spătarul îi destăinuise mai demult întreaga istorie, aşa că având o fire simţitoare, se apropie de Billewiczówna şi, încolăcindu-şi braţele de gâtul ei, spuse:</p>
                  <p rend="justify">—  Oleńka, tu te zvârcoleşti de durere în casa asta.</p>
                  <p rend="justify">La început, Oleńka nu vru să vorbească, începu să tremure din tot trupul, ca o frunză de plop, şi suspine deznădăjduite i se smulseră din piept. Apucând cu putere mâinile Anusiei, îşi sprijini capul bălai pe umărul ei şi se scutură de plâns ca o tufă în bătaia vântului.</p>
                  <p rend="justify">Anusia trebui să aştepte multă vreme până să se liniştească; în sfârşit, când se mai potoli, îi spuse încet:</p>
                  <p rend="justify">—  Oleńka, hai să ne rugăm pentru el.</p>
                  <p rend="justify">Dar jupâniţă îşi acoperi ochii cu mâinile:</p>
                  <p rend="justify">—  Nu. pot! rosti cu greutate.</p>
                  <p rend="justify">Şi după o clipă, aruncându-şi pe spate părul care-i căzuse pe frunte, vorbi cu glasul întretăiat:</p>
                  <p rend="justify">—  Vezi. nu pot. Tu eşti fericită! Babinicz al tău e cinstit, plin de slavă. înaintea lui Dumnezeu. şi a ţării. Tu eşti fericită. Mie nu-mi este îngăduit nici măcar să mă rog. Aici, pretutindeni văd numai sânge omenesc. şi mormane de dărâmături! Dacă măcar ţara nu şi-ar fi trădat-o şi nu s-ar fi oferit să-l vândă pe rege! La Kiejdany. îl iertasem de toate. pentru că m-am gândit. pentru că ţineam la el. din toată inima! Dar acum nu pot. O, Dumnezeule milostiv, nu pot! Mai bine muream. şi eu şi el!</p>
                  <p rend="justify">La aceasta, Anusia:</p>
                  <p rend="justify">—  Pentru orice suflet e îngăduit să te rogi, deoarece Dumnezeu e mai îndurător decât oamenii şi cunoaşte pricini pe care oamenii de multe ori nu le ştiu.</p>
                  <p rend="justify">Spunând acestea, îngenunche pentru rugăciune, iar Oleńka se întinse în formă de cruce şi stătu aşa până dimineaţa.</p>
                  <p rend="justify">A  doua zi, vestea că spătarul Billewicz se află în Lauda se răspândi ca fulgerul prin împrejurimi şi grăbiră să-l întâmpine cu toţii. Din pădurile înconjurătoare veniră bătrânii încovoiaţi şi femeile cu copii mici. Doi ani încheiaţi nu arase şi nu semănase nimeni câmpurile, iar aşezările erau în parte arse şi pustiite. Locuitorii trăiau prin păduri. Bărbaţii în puterea vârstei plecaseră cu Wołodyjowski sau cu alte cete, doar copilandrii îşi mai păzeau şi apărau avutul, şi-l apărau bine dar la adăpostul codrilor.</p>
                  <p rend="justify">De aceea, îl întâmpinau pe spătar ca pe un izbăvitor, plângând de bucurie, fiindcă aceşti oameni simpli credeau că, de vreme ce spătarul a venit şi jupâniţa se întoarce la vechiul cuib, s-a isprăvit cu războiul şi nenorocirile. Aşa că începură să revină la aşezările lor, mânându-şi vitele aproape sălbatice prin desişurile pădurii.</p>
                  <p rend="justify">Suedezii se aflau într-adevăr nu prea departe, apăraţi de întărituri la Poniewież, dar gândindu-se la pâlcul spătarului şi la celelalte cete din împrejurimi, care puteau fi chemate la nevoie, laudanienii nu se mai temeau de ei.</p>
                  <p rend="justify">Jupân Tomasz plănuia chiar să dea năvală asupra lor, ca să cureţe tot olatul, dar voia să-şi întărească steagul cu noi luptători şi mai ales să facă rost de flinte pentru pedestraşi de la Domaszewiczii vânători care le ascunseseră prin codri; între timp, cerceta tot ţinutul, trecând de la un sat la altul. Priveliştea nu era deloc îmbucurătoare. La Wodokty, conacul şi jumătate din sat arseseră; Mitruny de asemenea. Aşezările Butrymilor de la Wolmontowicze, pârjolite mai demult de Kmicic, se refăcuseră după pojar şi, printr-o întâmplare neînţeleasă, scăpaseră întregi, în schimb, Drożejkany şi Mozgi Domaszewiczilor erau una cu pământul; Pacunele arsese pe jumătate, Morozy cu totul, iar Goszczuny avusese cea mai crudă soartă, deoarece o bună parte din săteni fuseseră ucişi, iar bărbaţilor, bătrâni şi copilandri de zece-doisprezece ani, li se tăiaseră mâinile din porunca polcovnicului Rosa.</p>
                  <p rend="justify">Atât de cumplit călcase războiul Lauda, asemenea urmări avusese trădarea prinţului Janusz Radziwiłł.</p>
                  <p rend="justify">Înainte însă ca spătarul să isprăvească recunoaşterea şi să-şi pună pe picioare steagurile de pedestraşi, sosiră iarăşi veşti, îmbucurătoare şi năprasnice în acelaşi timp, care făcură ocolul ţinutului de la o aşezare la alta.</p>
                  <p rend="justify">Jurek Billewicz, care plecase în cercetare cu un podghiaz de câteva zeci de cai la Poniewież şi prinsese câţiva suedezi, află cel dintâi de bătălia de la Prostki. Apoi ştirile se înmulţiră şi odată cu ele amănuntele care de care mai însorite şi mai de necrezut.</p>
                  <p rend="justify">—  Jupân Gosiewski, se zvoni, i-a înfrânt pe graful Waldek, pe Izrael şi pe prinţul Bogusław. Oştirea a fost nimicită, iar căpeteniile luate în robie! Ţinuturile prusiene sunt o mare de flăcări!</p>
                  <p rend="justify">După câteva săptămâni oamenii începură să repete alt nume de groază: Babinicz.</p>
                  <p rend="justify">—  Biruinţa de la Prostki i se datoreşte lui Babinicz! se vorbea în toată Samogiţia.</p>
                  <p rend="justify">—  Babinicz l-a rănit pe prinţul Bogusław şi l-a luat prins.</p>
                  <p rend="justify">Şi mai departe:</p>
                  <p rend="justify">—  Babinicz arde Prusia electorului şi înaintează ca prăpădul spre Samogiţia, tăind şi lăsând numai pământul şi cerul în urma lui.</p>
                  <p rend="justify">În sfârşit:</p>
                  <p rend="justify">—  Babinicz a ars Taurogi. Sakowicz a fugit şi se ascunde prin păduri.</p>
                  <p rend="justify">Întâmplarea din urmă se petrecuse, prea aproape; ca să rămână îndoielnică multă vreme. Vestea se adeveri în curând.</p>
                  <p rend="justify">În tot acest răstimp, de când începuseră să sosească veştile, Anusia Borzobohata parcă nu mai ştia ce face, râdea şi plângea cu schimbul, bătea din picior, când i se părea că cineva nu crede, şi repeta tuturor celor care voiau sau nu să asculte:</p>
                  <p rend="justify">—  Eu îl cunosc pe jupân Babinicz! El m-a adus la jupân Sapieha de la Zamość. E cel mai mare războinic din lume. Nu ştiu dacă jupân Czarniecki îi poate sta alături. Slujind sub conducerea lui jupân Sapieha, l-a făcut de râs pe prinţul Bogusław în prima campanie. El şi nu altcineva, nu mai încape nici o îndoială, l-a rănit la Prostki. O să-l înveţe el minte pe Sakowicz şi pe încă zece ca Sakowicz! Într-o lună de zile, o să-i măture pe suedezi din toată Samogiţia.</p>
                  <p rend="justify">Spusele ei începură să se adeverească destul de repede. Nu se mai îndoia nimeni că spăimosul războinic înainta dinspre Taurogi spre miazănoapte.</p>
                  <p rend="justify">La Kołtynie îl bătu pe polcovnicul Balton şi-i căsăpi oştenii, la Wornie tăie pedestrimea suedeză care se retrăgea spre Telsze; la Telsze dădu o bătălie mai mare cu doi polcovnici, Norman şi Hudenskiöld, în care cel din urmă căzu, iar Norman cu cei care scăpaseră cu viaţa nu se opri decât la Zagóry, lângă hotarul Samogiţiei.</p>
                  <p rend="justify">De la Telsze, Babinicz porni spre Kurszany, gonind înaintea lui cetele suedeze mai mici care se ascundeau sub aripa garnizoanelor mai mari.</p>
                  <p rend="justify">Numele biruitorului răsuna de la Taurogi şi Pałaga până la Birże şi Wiłkomierz. Cruzimea cu care îi urmărea pe suedezi ajunse de pomină; se spunea că oastea lui, alcătuită la început dintr-un mic ciambul de tătari şi un steag de volintiri, creşte de la o zi la alta, fiindcă toţi aleargă spre el, toate cetele se unesc cu el şi, conduse cu mână de fier, se aruncă asupra vrăjmaşului.</p>
                  <p rend="justify">Minţile tuturor erau atât de prinse de izbânzile lui, încât ştirea înfrângerii pe care jupân Gosiewski o suferise la Filipów, luptând împotriva lui Szteinbok, trecu aproape neluată în seamă. Babinicz era mai aproape, aşa că toată lumea se gândea la el.</p>
                  <p rend="justify">Anusia îl implora în fiecare zi pe spătar să lupte alături de faimosul războinic. O sprijinea şi Oleńka, îl zoreau şi şleahticii dornici să-l cunoască.</p>
                  <p rend="justify">Dar nu era lucru uşor. Mai întâi că Babinicz era în altă parte, iar în al doilea rând, dispărea adesea, de nu se mai auzea nimic de el săptămâni întregi, apoi ieşea iarăşi la iveală odată cu vestea unei noi biruinţe; pe de altă parte, pâlcurile şi garnizoanele suedeze din târguri şi oraşe, fugind dinaintea lui, împânziseră toate drumurile; în sfârşit, dincolo de Rosienie se ivi Sakowicz în fruntea unei cete însemnate. Veştile glăsuiau că distruge totul în calea lui, chinuind şi omorând oamenii pe care-i întreba de pâlcul lui Billewicz.</p>
                  <p rend="justify">Aşa că spătarul nu numai că nu putea porni spre Babinicz; dar se temea că în curând avea să se simtă destul de strâmtorat în Lauda.</p>
                  <p rend="justify">Neştiind ce să facă, i se încredinţa lui Jurek Billewicz că ar vrea să se retragă spre răsărit în pădurea Rogowska. Jurek se înfăţişă îndată cu noutatea la Anusia, iar aceasta se duse drept la spătar.</p>
                  <p rend="justify">—  Unchiule drag, îi spuse, fiindcă aşa-i zicea întotdeauna când voia să scoată ceva de la el, am auzit că trebuie să fugim de aici. Nu e ruşine oare pentru un oştean atât de cunoscut să o ia la sănătoasa la vestea sosirii vrăjmaşului?</p>
                  <p rend="justify">—  Domnia ta trebuie să-ţi bagi nasul prin toate oalele! răspunse spătarul îngrijorat. Asta nu-i treaba domniei tale.</p>
                  <p rend="justify">—  Bine, atunci n-aveţi decât să daţi bir cu fugiţii, că eu voi rămâne aici.</p>
                  <p rend="justify">—  Ca să te vâneze Sakowicz? Ai să vezi!</p>
                  <p rend="justify">—  Sakowicz n-o să pună mâna pe mine, pentru că mă va apăra jupân Babinicz.</p>
                  <p rend="justify">—  De unde să ştie el unde te afli domnia ta? Am spus o dată că nu putem răzbate până la el.</p>
                  <p rend="justify">—  Dar el poate să vină la noi. Eu sunt prietenă cu el; dacă aş putea să-i trimit o scrisoare, sunt sigură că ar veni aici, după ce mai întâi l-ar bate pe Sakowicz. El m-a şi îndrăgit puţin şi nu-mi va refuza ajutorul.</p>
                  <p rend="justify">—  Cine se va încumeta să ducă scrisoarea?</p>
                  <p rend="justify">—  Am putea-o trimite printr-un ţăran…</p>
                  <p rend="justify">—  Nu strică, nu strică, oricum nu strică. Oleńka are mintea ascuţită, dar văd că nici domnia ta nu duci lipsă. Chiar dacă între timp vom fi siliţi să ne ascundem în pădure dinaintea unui vrăjmaş mai puternic, tot e mai bine ca Babinicz să vie prin părţile noastre, fiindcă astfel ne vom uni mai repede cu el. Încearcă, jupâniţă. Cât despre trimişi, o să se găsească oameni de nădejde.</p>
                  <p rend="justify">Anusia încercă bucuroasă şi în aceeaşi zi găsi doi amatori, dintre care nici unul nu era ţăran, pe Jurek Billewicz şi pe Braun. Amândoi aveau să primească aceeaşi scrisoare, aşa că unul din ei tot avea să ajungă să i-o dea lui Babinicz. Mai multă bătaie de cap avu Anusia cu alcătuirea scrisorii care, în cele din urmă, suna după cum urmează: „Aflându-mă în mare primejdie, îţi scriu domniei tale, dacă-ţi mai aminteşti de mine – deşi mă îndoiesc, pentru că ce rost ar avea să-ţi aminteşti – chemându-te să-mi vii în ajutor. Numai datorită bunăvoinţei pe care domnia ta mi-ai arătat-o pe drumul de la Zamość, cutez să nădăjduiesc că nu mă vei părăsi în nenorocire. Mă aflu cu pâlcul lui jupân Billewicz, spătarul de Rosienie, care mi-a dat adăpost, fiindcă am scăpat-o pe ruda lui, jupâniţa Aleksandra, din robie de la Taurogi. Şi pe el şi pe noi amândouă ne împresoară din toate părţile vrăjmaşul, anume suedezii şi un oarecare jupân Sakowicz, de stăruinţele păcătoase ale căruia am fost nevoită să fug şi să caut adăpost în tabără. Ştiu că domnia ta n-ai ţinut la mine, cu toate că Dumnezeu mi-e martor că nu ţi-am făcut nici un rău şi totdeauna ţi-am dorit şi-ţi doresc numai binele. Chiar dacă nu ţii la mine, mântuie o biată orfană din ghearele cumplite ale vrăjmaşului, şi Dumnezeu te va răsplăti însutit, în timp ce eu mă voi ruga pentru domnia ta, pe care astăzi te numesc ocrotitorul meu cel bun, iar după aceea până la sfârşitul zilelor te voi socoti izbăvitorul meu.”</p>
                  <p rend="justify">Când trimişii părăsiră tabăra, Anusia, gândindu-se la primejdiile care-i ameninţă, începu să se teamă pentru viaţa lor şi dori să-i oprească neapărat. Îl rugă cu lacrimi în ochi pe spătar să nu le îngăduie să plece, pentru că scrisorile puteau fi duse de ţărani care s-ar fi strecurat şi mai lesne.</p>
                  <p rend="justify">Dar Braun şi Jurek Billewicz se încăpăţânară, şi orice stăruinţă se dovedi de prisos. Şi unul şi celălalt voiau să se întreacă în credinţă, deşi nici unul nu prevedea ce-l aşteaptă.</p>
                  <p rend="justify">Deoarece, o săptămână mai târziu, Braun căzu în mâinnile lui Sakowicz, care porunci să-l jupoaie de piele, iar bietul Jurek fu împuşcat dincolo de Poniewież, în timp ce fugea dinaintea unui podghiaz suedez.</p>
                  <p rend="justify">Amândouă scrisorile căzură în mâna vrăjmaşului.</p>
                  <p rend="justify">Capitalul XXVII.</p>
                  <p rend="justify">După ce-l prinse pe Braun şi-l jupui de piele, Sakowicz se înţelese numaidecât cu polcovnicul Hamilton, un englez aflat în slujba suedezilor şi căpetenie la Poniewież, să atace împreună pâlcul spătarului Billewicz.</p>
                  <p rend="justify">Babinicz tocmai îşi pierduse urma prin păduri şi de vreo douăsprezece zile nu se mai auzise nimic de el. Dealtfel, Sakowicz nu s-ar mai fi temut de apropierea lui. Cu tot curajul lui, avea într-adevăr o frică aproape instinctivă de Babinicz, dar acum era gata să piară, numai să se răzbune. După fuga Anusiei, turbarea îi chinuia sufletul fără încetare. Socotelile înşelate şi mândria rănită îl făceau să-şi piardă minţile, dar suferea şi din pricina dragostei. La început, voia s-o ia pe Anusia de soţie, numai pentru moşiile lăsate de primul logodnic, jupân Podbipięta, dar mai apoi o îndrăgise peste poate, cum numai un om de felul lui era în stare. Ajunsese până acolo încât el, care nu se temea de nimeni pe lume afară de Bogusław, el, care-i înlemnea pe oameni cu o privire, se uita ca un câine în ochii acestei jupâniţe, i se supunea, îi îndura toanele şi îndeplinea toate voile, străduindu-se să-i ghicească gândurile.</p>
                  <p rend="justify">Iar Anusia profitase cu vârf şi îndesat de înrâurirea pe care o avea asupra lui, amăgindu-l cu vorbe şi priviri, se folosise de el ca de o unealtă şi în cele din urmă îi trădase.</p>
                  <p rend="justify">Sakowicz făcea parte din acel soi de oameni care socotesc că tot ce le aduce folos este bun şi cinstit, răul şi vina însemnând pentru ei numai ceea ce-i păgubea. Aşadar, în ochii lui, Anusia săvârşise cea mai cumplită nelegiuire, pentru care nici o pedeapsă nu era prea mare. Dacă s-ar fi întâmplat altcuiva aşa ceva, starostele ar fi râs şi l-ar fi batjocorit, dar fiind vorba de el, mugea ca o fiară înjunghiată şi nu se gândea decât la răzbunare. Voia să pună mâna pe vinovată, vie sau moartă. Nici vorbă, ar fi preferat-o vie, fiindcă astfel şi-ar fi putut răzbuna ruşinea de cavaler, dar chiar dacă ar fi murit în timpul luptei, nu i-ar fi păsat prea mult, numai să nu fie a altuia.</p>
                  <p rend="justify">Vrând să fie sigur de izbândă, trimise la spătar un om de-al lui cu o scrisoare chipurile de la Babinicz, în care îl vestea în numele celui din urmă că se va înfăţişa la Wolmontowicze într-o săptămână.</p>
                  <p rend="justify">Spătarul se lăsă înşelat cu uşurinţă şi, încrezându-se în puterea de neînvins a lui Babinicz, nu făcu o taină din venirea acestuia. El însuşi se statornici la Wolmontowicze şi răspândi pretutindeni vestea, iscând mare frământare în toată Lauda. Locuitorii se întoarseră de prin păduri, mai întâi pentru că toamna era pe sfârşite şi începea frigul, iar în al doilea rând, pentru că toţi erau curioşi să-l vadă pe vestitul războinic.</p>
                  <p rend="justify">În această vreme, dinspre Poniewież se apropiau de Wolmontowicze suedezii lui Hamilton, iar dinspre Kiejdany se strecura ca lupul Sakowicz.</p>
                  <p rend="justify">Cel din urmă nici nu bănuia că după el se furişa tot ca lupul altcineva care avea obiceiul să apară acolo unde era aşteptat mai puţin.</p>
                  <p rend="justify">Kmicic n-avea cum să ştie că Oleńka se afla cu pâlcul lui Billewicz. La Taurogi, pe care-l trecuse prin foc şi sabie, auzise că fugise împreună cu jupâniţa Borzobohata, dar presupunea că se îndreptaseră spre Codrul Białowieska, unde se ascunsese jupâneasa Skrzetuska şi multe alte soţii şi copile de şleahtici. De altminteri, putea să-şi închipuie şi singur, ştiind că bătrânul spătar plănuia de mult să-şi ascundă nepoata în aceste păduri neumblate.</p>
                  <p rend="justify">Jupân Andrzej era nespus de îngrijorat ca n-o găsise la Taurogi, dar, pe de altă parte, se bucura că scăpa din mâinile lui Sakowicz găsindu-şi un adăpost sigur până la sfârşitul războiului.</p>
                  <p rend="justify">Neputând să se ducă îndată după ea, hotărî să-l hărţuiască pe vrăjmaş în Samogiţia şi să-l spârcuie până-l va nimici cu totul. Norocul îl însoţea pretutindeni. De o lună şi jumătate, izbânzile urmau una după alta, poporenii înarmaţi veneau atât de mulţi la el, încât în scurtă vreme ciambulul de tătari nu mai alcătuia decât un sfert din pâlcul lui. În cele din urmă, stârpi vrăjmaşul din toată partea de apus a Samogiţiei şi, auzind de Sakowicz, cu care avea de încheiat socoteli mai vechi, veni în locurile de altădată şi porni pe urmele lui.</p>
                  <p rend="justify">În acest fel, ajunseră amândoi în apropierea aşezărilor din Wolmontowicze.</p>
                  <p rend="justify">Spătarul, care mai înainte stătuse nu prea departe, se afla acolo de o săptămână şi nici măcar nu bănuia ce oaspeţi înfricoşători avea să aibă în curând.</p>
                  <p rend="justify">Până când, într-o seară, copilandrii Butrymilor, care păşteau caii dincolo de Wolmontowicze, dădură de ştire că un pâlc de oaste ieşise din pădure şi se apropia dinspre miazăzi. Totuşi spătarul era un oştean cu prea multă experienţă, ca să nu ia nici o măsură de prevedere. Aşeză o parte din pedestraşi, care făcuseră rost de flinte de la Domaszewiczi, prin casele refăcute nu demult, iar pe ceilalţi îi rândui la intrarea în sat, în timp ce el se opri cu călărimea înapoia îngrăditurilor, pe păşunea care se întindea până la râu. Spătarul făcea toate acestea şi pentru că voia să-l laude Babinicz, pe care-l credea foarte priceput în asemenea meşteşug, poziţia lui era însă cu adevărat destul de puternică.</p>
                  <p rend="justify">Satul, ars de Kmicic, ca să răzbune moartea tovarăşilor de arme, începuse să se refacă îndată, dar pentru că războiul cu suedezii întrerupsese lucrările, gonind locuitorii prin codri, pe uliţa mare erau îngrămădite o mulţime de trunchiuri, grinzi şi scânduri. Stive întregi se înălţau lângă poarta de intrare în sat şi pedestrimea, oricât de puţin muştruluită, putea să se apere multă vreme înapoia lor.</p>
                  <p rend="justify">Oricum, ferea călărimea de primul iureş. Spătarul dorea atât de mult să-şi arate cunoştinţele ostăşeşti faţă de Babinicz, încât trimise şi un podghiaz în recunoaştere.</p>
                  <p rend="justify">Nu mică-i fu mirarea în clipa dintâi şi înfricoşarea când auzi împuşcături în depărtare, dincolo de pădurice, şi văzu podghiazul ivindu-se în galop pe drum, urmărit îndeaproape de o groază de duşmani.</p>
                  <p rend="justify">Spătarul dădu fuga numaidecât spre pedestrime, să împartă ultimele porunci, iar în acest timp, din pădurice începură să iasă cetele vrăjmaşe, îndreptându-se ca un nor de lăcuste spre Wolmontowicze; armele străluceau în lumina soarelui care apunea.</p>
                  <p rend="justify">Păduricea nu era prea departe, aşa că, în curând, călărimea duşmană porni în galop, vrând să treacă în goană dincoace de poartă, dar focul neaşteptat al pedestrimii o ţintui pe loc. Primele rânduri se retraseră în neorânduială şi numai câţiva călăreţi ajunseră lângă îngrăditură.</p>
                  <p rend="justify">În acest timp, spătarul îşi veni în fire şi, repezindu-se la călărime, porunci tuturor care aveau pistoale sau flinte să ajute pedestrimea.</p>
                  <p rend="justify">Dar se vede că vrăjmaşul avea şi el muschete, fiindcă după prima năvală începu să tragă cu furie, deşi fără nici o rânduială.</p>
                  <p rend="justify">Focul se înteţea sau slăbea de amândouă părţile, plumbii ajungeau şuierând până la pedestrime, răpăiau în pereţii caselor, garduri şi grămezile de scânduri; fumul se întindea deasupra aşezărilor, iar mirosul de pulbere umplea văzduhul.</p>
                  <p rend="justify">Anusia avea ce-şi dorise, o bătălie.</p>
                  <p rend="justify">Amândouă jupâniţele încălecaseră de la început pe cai din porunca spătarului, ca la nevoie, dacă puterea vrăjmaşului s-ar fi dovedit prea mare, să fugă odată cu luptătorii. De aceea se aflau în rândurile dinapoi ale călărimii.</p>
                  <p rend="justify">Cu toate că avea săbioara la şold şi calpacul de râs pe cap, Anusiei i se făcu inima cât un purice în prima clipă. Ea, care se descurca de minune cu oştenii, nu mai găsea nici o fărâmă de energie acum când trebuia să se întâlnească pe câmpul de luptă cu fiii Bellonei. Şuieratul şi plesnetul plumbilor o înspăimântau; forfota, goana trimişilor, pocnetul muschetelor şi gemetele răniţilor o făceau să-şi piardă cumpătul, iar mirosul de pulbere îi îngreuia răsuflarea. Simţi un gol în măruntaie şi i se făcu rău, faţa îi păli ca ceara şi începu să se zbată şi să piuie ca un copil, până când un oştean, tânărul Olesza din Kiemnary, fu nevoit s-o ia în braţe. O strângea însă cu putere, mai puternic chiar decât trebuia, şi ar fi fost gata s-o strângă aşa până la sfârşitul lumii. Ceilalţi oşteni începură să râdă.</p>
                  <p rend="justify">—  Iată cavalerul în fustă! se auziră glasuri. Trebuie să pună găinile pe ouă şi să le smulgă fulgii!</p>
                  <p rend="justify">Iar alţii strigau:</p>
                  <p rend="justify">—  Jupâne Olesza, ţi-a căzut pavăza în braţe, dar ai grijă că săgeata lui Cupidon te va străpunge şi mai uşor!</p>
                  <p rend="justify">Şi voia bună se înstăpâni printre oşteni. Alţii preferau să se uite la jupâniţă Aleksandra, care se purta cu totul altfel. La început, când câţiva plumbi ţiuiră prin apropiere, păli şi ea, neputându-se stăpâni să nu-şi plece capul şi să nu închidă ochii. Curând însă, sângele ostăşesc începu să-i clocotească în vine şi, împurpurându-se ca un trandafir, înălţă capul şi privi fără frică înainte. Nările-i fremătânde trăgeau parcă lacome în piept mirosul de pulbere şi, pentru că la poartă fumul se îndesea tot mai mult şi acoperea priveliştea, curajoasa jupâniţă, văzând că mai-marii cetelor pleacă înainte, ca să urmărească mai bine desfăşurarea bătăliei, porni şi ea cu ei, aproape fără să se gândească la ceea ce face. Printre călăreţi se auziră murmure de laudă.</p>
                  <p rend="justify">—  Oho, iată o soţie potrivită pentru un oştean, iată un volintir pe cinste!</p>
                  <p rend="justify">—  Vivat Billewiczówna!</p>
                  <p rend="justify">—  Domniile voastre, să arătăm şi noi ce putem, fiindcă înaintea unor asemenea priviri merită!</p>
                  <p rend="justify">—  Nici amazoanele nu au întâmpinat cu mai mult curaj focul muschetelor! strigă unul dintre tineri, uitând că amazoanele trăiseră înainte de inventarea prafului de puşcă.</p>
                  <p rend="justify">Era timpul să isprăvească. Pedestrimea luptase cu vrednicie şi hostes erau împuţinaţi.</p>
                  <p rend="justify">Ce-i drept, călărimea vrăjmaşului nu izbutea nimic. Da năvală mereu, se apropia de poartă, dar după salva de împuşcături se retrăgea învălmăşită. Şi asemenea talazului care, revărsându-se pe malul neted, lasă în urmă scoici, pietricele şi câte un peşte mort, tot aşa, după fiecare; atac, înaintea porţii rămâneau zece-cincisprezece trupuri de oameni şi cai pe drum.</p>
                  <p rend="justify">În cele din urmă, atacurile încetară. Se apropiau doar cei mai curajoşi, trăgând spre sat cu pistoale şi muschete, ca să îndrepte atenţia oamenilor lui Billewicz asupra lor. Dar spătarul, care se urcase sub streaşină la colţul conacului, văzu că rândurile din spate ale duşmanului se mişcau spre câmp şi spre mărăcinişurile din stânga aşezărilor.</p>
                  <p rend="justify">—  Acum vor încerca pe aici! strigă şi trimise îndată o parte din călărime printre case, ca să-l întâmpine pe vrăjmaş din livezi.</p>
                  <p rend="justify">După o jumătate de ceas, o nouă bătălie, tot cu arme de foc, se iscase la aripa stângă a polonezilor.</p>
                  <p rend="justify">Grădinile chenăruite cu garduri îngreuiau atacul piept la piept pentru amândouă părţile. În plus, răsfirându-se pe o întindere mai mare, duşmanul era mai puţin ameninţat de împuşcături.</p>
                  <p rend="justify">Lupta devenea tot mai aprinsă şi tot mai trudnică, deoarece năvala nu încetase nici la poartă.</p>
                  <p rend="justify">Spătarul începu să se neliniştească.</p>
                  <p rend="justify">La dreapta, avea încă liberă lunca ce se sfârşea cu râuleţul nu prea larg, dar adânc şi mlăştinos, a cărui trecere, mai ales în mare grabă, putea să fie destul de grea. Doar într-un singur loc era un drum bătătorit până la malul scund, pe care mânau vitele la pădure.</p>
                  <p rend="justify">Jupân Tomasz privea tot mai des spre partea aceea.</p>
                  <p rend="justify">Deodată, prin desişul de sălcii, străveziu acum, deoarece frunzele căzuseră, zări în lucirile amurgului un nor întunecat de oşteni şi arme strălucind.</p>
                  <p rend="justify">„Soseşte Babinicz!” se gândi.</p>
                  <p rend="justify">Dar, în aceeaşi clipă, veni jupân Chrząstowski, care conducea o roată de călărime:</p>
                  <p rend="justify">—  Spre râu se vede pedestrimea suedeză! strigă înspăimântat.</p>
                  <p rend="justify">—  E o trădare la mijloc! exclamă jupân Tomasz. Pe rănile lui Christos, dă năvală cu roata domniei tale asupra acelei pedestrimi, fiindcă altfel ne va cădea în coastă!</p>
                  <p rend="justify">—  Sunt prea mulţi! răspunse jupân Chrząstowski.</p>
                  <p rend="justify">—  Ţineţi-o pe loc măcar un ceas, iar noi o să ne retragem înapoi spre pădure.</p>
                  <p rend="justify">Chrząstowski plecă în goană şi în curând porni pe luncă în fruntea a două sute de oameni. Când îi văzură, pedestraşii vrăjmaşi începură să se pregătească în desiş pentru a-i întâmpina. Roata de călăreţi polonezi slăbi dârlogii, lăsând caii să alerge în voie, iar în tufişul de sălcii răsună pocnetul muschetelor.</p>
                  <p rend="justify">Spătarul se îndoia acum nu numai de izbândă, dar nu mai era sigur că-şi va putea mântui nici măcar pedestrimea proprie.</p>
                  <p rend="justify">Putea încă să se retragă cu o parte din călărime şi cu jupâniţele, căutându-şi scăparea în pădure, dar aceasta ar fi însemnat o mare nenorocire, deoarece ar fi atras după sine pierderea celei mai mari părţi din oşteni şi măcelărirea laudanienilor care veniseră la Wolmontowicze să-l vadă pe Babinicz. În asemenea împrejurare, fireşte, satul ar fi fost făcut una cu pământul.</p>
                  <p rend="justify">Văzduhul se întuneca, dar printre aşezări lumina devenea tot mai puternică, deoarece luaseră foc grămezile de aşchii, şi scândurile dinaintea primei case de lângă poartă. Curând se aprinse şi casa, şi jariştea sângerie se înălţă deasupra satului.</p>
                  <p rend="justify">În strălucirile focului, spătarul văzu călăreţii lui Chrząstowski fugind înapoi de-a valma, urmaţi de pedestrimea suedeză care ieşea din tufişuri şi pornea la atac.</p>
                  <p rend="justify">Atunci înţelese că trebuie să se retragă pe singurul drum liber.</p>
                  <p rend="justify">Ajunse în goană la călărimea împrăştiată, înălţă sabia şi strigă: „înapoi, domniile voastre, dar în rânduială, în rânduială!” Când deodată, în spate, se auziră împuşcături amestecate cu ţipetele oştenilor.</p>
                  <p rend="justify">Spătarul îşi dădu seama că era încercuit şi căzuse într-o capcană din care nu mai avea cum să iasă şi să scape.</p>
                  <p rend="justify">Nu-i mai rămânea decât să piară ca un viteaz, aşa că ieşi înaintea rândurilor şi strigă;</p>
                  <p rend="justify">—  Vom lupta până la cel din urmă! Nu ne vom cruţa sângele pentru credinţă şi ţară!</p>
                  <p rend="justify">În acest timp, focul pedestraşilor, care apărau poarta şi partea stângă a satului, slăbi, iar strigătele tot mai puternice ale vrăjmaşului vesteau izbândă acestuia.</p>
                  <p rend="justify">Dar ce înseamnă oare sunetele răguşite de goarne în pâlcul lui Sakowicz şi duruitul darabanelor în rândurile suedeze?</p>
                  <p rend="justify">Răsună ţipete înfricoşate, neînţelese, învălmăşite, parcă nu de triumf, ci de spaimă.</p>
                  <p rend="justify">La poartă, focul încetează brusc, ca retezat de un cuţit. Grupuri din călărimea lui Sakowicz aleargă din răsputeri către drumul mare dinspre stânga. În partea dreaptă, pedestrimea se opreşte şi, în loc să meargă înainte, se trage îndărăt spre tufişuri.</p>
                  <p rend="justify">—  Cei asta? Pe rănile lui Christos, ce-i asta? se miră spătarul.</p>
                  <p rend="justify">Răspunsul vine pe neaşteptate dinspre păduricea din care ieşise Sakowicz, iar acum apar oameni, cai, steaguri, tunuri, săbii şi merg – nu! mai degrabă pornesc ca vijelia, nu ca vijelia, ci ca o vântoasă învârtejită. În lucirile sângerii ale focului se văd ca-n palmă. Vin cu miile! Mănâncă pământul, se rostogolesc ca o lavină, de, parcă un monstrum a ieşit din dumbravă şi aleargă pe câmp spre sat, ca să-l înghită. Înaintea lor fuge gonit de iureş aerul, fug spaima şi pierzania. Acum ajung! Îl spulberă pe Sakowicz cât ai bate din palme!</p>
                  <p rend="justify">—  Doamne, Dumnezeule mare! strigă spătarul în neştire. Sunt de-ai noştri! Te pomeneşti că e Babinicz!</p>
                  <p rend="justify">—  Babinicz! repetă după el toate glasurile.</p>
                  <p rend="justify">—  Babinicz! răspund ţipetele înfricoşate în ceata lui Sakowicz.</p>
                  <p rend="justify">Şi rândurile vrăjmaşe cotesc spre dreapta, vrând să fugă spre pedestrimea lor.</p>
                  <p rend="justify">Împins de piepturile cailor, gardul se prăbuşeşte cu trosnete ascuţite; păşunea se umple de fugari, dar ceilalţi sunt în spatele lor, taie şi împung, taie fără istov, taie fără milă. Răsună strigăte, gemete, şuieratul săbiilor. Şi unii şi alţii se năpustesc asupra pedestrimii, o răstoarnă, o frâng şi o împrăştie. De parcă mii de ţărani bat grâul cu îmblăciele. În cele din urmă, vălmăşagul se rostogoleşte spre râu, piere în desişuri şi ajunge pe malul celălalt. Se mai văd încă, gonesc mereu şi taie, taie fără încetare! Se depărtează. Săbiile strălucesc încă o dată, apoi pier în tufişuri, în depărtare, în întuneric.</p>
                  <p rend="justify">Pedestraşii spătarului încep să se adune de la poartă şi de prin casele pe care nu mai e nevoie să le apere; călărimea rămâne un răstimp atât de uluită, încât printre rânduri domneşte o tăcere surdă şi, abia când casa aprinsă se năruie cu zgomot, un glas vesteşte deodată:</p>
                  <p rend="justify">—  În numele Tatălui, al Fiului şi al Sfântului Duh! Furtuna a trecut!</p>
                  <p rend="justify">—  N-o să mai scape nici unul cu viaţă! adaugă al doilea.</p>
                  <p rend="justify">—  Domniile voastre! strigă spătarul deodată. Nu pornim şi noi asupra celor care ne atacau din spate? Se retrag, dar îi putem ajunge!</p>
                  <p rend="justify">—  Loveşte, ucide! răspund oştenii în cor.</p>
                  <p rend="justify">Şi toată călărimea se întoarce în loc şi se repede pe urmele ultimei cete a vrăjmaşului. La Wolmontowicze rămân doar bătrânii, femeile, copiii şi cele două jupâniţe.</p>
                  <p rend="justify">Focul e stins într-o clipită şi inimile tuturor se umplu de o bucurie nemărginită. Femeile suspină, îşi înalţă braţele spre cer şi, întorcându-se spre partea în care dispăruse Babinicz, strigă:</p>
                  <p rend="justify">—  Dumnezeu să te binecuvânteze, războinic neînvins! Izbăvitorule care ne-ai scăpat pe noi, pe copiii noştri şi casele de la pieire!</p>
                  <p rend="justify">Iar Butrymii încovoiaţi de ani repetă în cor:</p>
                  <p rend="justify">—  Dumnezeu să te binecuvânteze! Dumnezeu să-ţi călăuzească paşii! Dacă nu erai tu, nu mai era nici Wolomontowieze!</p>
                  <p rend="justify">Ehei, dacă ar fi ştiut că satul scăpase de foc şi locuitorii de sabie datorită aceleiaşi mâini care cu doi ani înainte adusese aici focul şi sabia!</p>
                  <p rend="justify">După ce stinseră pojarul, începură cu toţii să strângă răniţii, în timp ce flăcăiandrii încruntaţi alergau pe câmpul de bătaie cu leucile în mână şi-i ucideau pe suedezii şi jefuitorii lui Sakowicz.</p>
                  <p rend="justify">Oleńka luă îndată conducerea. Mereu cu ochii în patru, plină de energie şi putere, nu încetă să trudească până când toţi răniţii fură culcaţi prin care cu rănile oblojite.</p>
                  <p rend="justify">După care sătenii îi urmară pilda şi se duseră cu toţii la troiţă, să se roage pentru sufletele celor căzuţi; la Wolmontowicze nu puse nimeni geană pe geană toată noaptea, aşteptând cu mic cu mare întoarcerea spătarului şi a lui Babinicz şi îngrijindu-se să le pregătească o primire vrednică de învingători. Se tăiară boii şi berbecii crescuţi prin păduri, iar focurile arseră până dimineaţa.</p>
                  <p rend="justify">Numai Anusia nu putu să ia parte la nimic, deoarece la început frica parcă îi luase picioarele; apoi o cuprinse o bucurie vecină cu nebunia. Oleńka se văzu nevoită să aibă grijă de ea, în timp ce simţitoarea jupâniţa râdea şi plângea pe rând, aruncându-se în braţele prieteniei şi repetând mereu fără nici o noimă:</p>
                  <p rend="justify">—  Ei, vezi? Cine ne-a scăpat şi pe noi, şi pe spătar, şi pe oşteni, şi tot satul Wolmontowicze? De cine a fugit Sakowicz? Cine l-a învins şi pe el şi pe suedezi odată cu el? Jupân Babinicz! Vezi, am ştiut eu că va veni. Doar eu i-am scris. Nu m-a uitat! Am ştiut, am ştiut că va veni. Eu l-am adus! Oleńka, Oleńka, sunt fericită! Nu ţi-am spus eu? Pe el nu-l învinge nimeni! Nici jupân Czarniecki nu-i poate sta alături. O, Doamne, Dumnezeule! Nu-i aşa că se va întoarce aici? Astăzi? Că dacă n-ar fi vrut să se întoarcă, nici n-ar mai fi venit, nu-i aşa? Auzi, Oleńka, se aud caii nechezând în depărtare.</p>
                  <p rend="justify">Dar în depărtare nu se auzea nimic. Abia spre dimineaţă, când se întoarse spătarul, răsunară tropote de cai, strigăte şi cântece. Călăreţii pe caii numai spume din pricina goanei umplură satul. Cântecele, strigătele şi istorisirile nu se mai sfârşeau.</p>
                  <p rend="justify">Spătarul, mânjit de sânge, trudit, dar voios, povesti până la răsăritul soarelui cum zdrobise ceata de raitieri, cum îi urmărise două mile şi-i tăiase aproape pe toţi.</p>
                  <p rend="justify">El, oştenii şi toţi laudanienii erau încredinţaţi că Babinicz trebuie să se întoarcă dintr-o clipă în alta.</p>
                  <p rend="justify">Dar veni amiaza, apoi soarele străbătu a doua jumătate din drumul lui şi începu să coboare, iar Babinicz nu se întorcea.</p>
                  <p rend="justify">Spre seară, Anusia se făcu roşie la faţă.</p>
                  <p rend="justify">„Să fi venit oare numai pentru suedezi, nu şi pentru mine? se întreba în gând. Trebuie să fi primit scrisoarea, de vreme ce a venit aici.”</p>
                  <p rend="justify">Biata de ea, nu ştia că sufletele lui Braun şi Jurek Billewicz se aflau de mult pe lumea cealaltă, iar Babinicz nu primise nici o scrisoare.</p>
                  <p rend="justify">Dac-ar fi primit-o, s-ar fi întors ca fulgerul la Wolmontowicze, numai că. nu pentru tine!</p>
                  <p rend="justify">Se scurse încă o zi; spătarul tot mai trăgea nădejde şi nu pleca din sat.</p>
                  <p rend="justify">Anusia se încrâncenă în tăcere.</p>
                  <p rend="justify">—  M-a jignit îngrozitor! Aşa-mi trebuie, asta e pedeapsa pentru uşurătatea şi păcatele mele! îşi spunea.</p>
                  <p rend="justify">A  treia zi, jupân Tomasz trimise un podghiaz mic în recunoaştere.</p>
                  <p rend="justify">Oştenii întoarseră a patra zi cu vestea că jupân Babinicz luase Poniewież şi nu lăsase în viaţă nici un suedez. După care plecase nu se ştie unde, pentru că i se pierduse urma.</p>
                  <p rend="justify">—  Acum n-o să-l mai găsim până nu va ieşi iarăşi la iveală! spuse spătarul.</p>
                  <p rend="justify">Anusia se prefăcu într-o urzică; oricare dintre tinerii şleahtici se atingea de ea, se ardea numaidecât. A cincea zi, îi spuse Olenkăi:</p>
                  <p rend="justify">—  Jupân Wołodyjowski e un oştean tot atât de bun, dar nu e atât de necioplit.</p>
                  <p rend="justify">—  Poate că, răspunse Oleńka pe gânduri, poate că jupân Babinicz îi păstrează credinţă celei despre care ţi-a vorbit pe drumul de la Zamość.</p>
                  <p rend="justify">La care Anusia:</p>
                  <p rend="justify">—  N-are decât! Mie nici că-mi pasă.</p>
                  <p rend="justify">Dar nu spunea adevărul, fiindcă îi păsa şi încă destul de mult.</p>
               </div>
               <div type="div3">
                  <head>Capitolul XXVIII.</head>
                  <p rend="justify">Înfrângerea lui Sakowicz fusese deplină şi starostele abia izbutise să scape de unul singur şi să se ascundă în pădurile din apropiere de Poniewież. După aceea, rătăci luni întregi în haine ţărăneşti, neîndrăznind să iasă la lumină.</p>
                  <p rend="justify">Iar Babinicz năvăli la Poniewież, tăie pedestrimea suedeză din garnizoana târgului şi porni în urmărirea lui Hamilton care, neputând să fugă spre Letonia din pricina oştilor polone adunate la Szawle şi mai departe, la Birże, coti, într-o parte spre răsărit în speranţa că va izbuti să se strecoare la Wiłkomierz. Nu mai nădăjduia să-şi scape polcul, dar nu voia să cadă în mâna lui Babinicz, deoarece umbla zvonul pretutindeni că fiorosul războinic poruncea să se taie prinşii, ca să nu se mai împovăreze şi cu grija lor.</p>
                  <p rend="justify">Aşa că nefericitul englez fugea asemeni căpriorului urmărit de o haită de lupi, iar Babinicz îl gonea tot mai îndârjit; iată de ce nu se întorcea la Wolmontowicze şi nici măcar nu se întreba pe cine scăpase.</p>
                  <p rend="justify">Dimineaţa bruma începea să acopere pământul şi fuga devenea tot mai trudnică, pentru că urmele de copite se vedeau cu uşurinţă prin pădure. Câmpurile erau pustii şi caii răbdau cumplit de foame.</p>
                  <p rend="justify">Raitierii nu îndrăzneau să se oprească multă vreme prin sate, de teamă că duşmanul îndărătnic poate, să-i ajungă în orice clipă.</p>
                  <p rend="justify">În cele din urmă, suferinţele lor întrecură orice măsură; se hrăneau numai cu frunze, coajă şi cu proprii cai care cădeau de oboseală.</p>
                  <p rend="justify">După o săptămână, începură să-l roage pe polcovnic să se întoarcă şi să primească lupta cu Babinicz, fiindcă preferă să piară de sabie decât de foame.</p>
                  <p rend="justify">Hamilton le dădu ascultare şi se pregăti de luptă la Androniszki. Oastea suedeză era atât de mică, încât englezul nu putea nici măcar să viseze că va învinge, măi ales când avea în faţă asemenea potrivnic. Dar era şi el istovit şi voia să piară.</p>
                  <p rend="justify">Cu toate acestea, lupta începută la Androniszki se isprăvi nu departe de Troupie, unde căzură cei din urmă suedezi.</p>
                  <p rend="justify">Hamilton muri vitejeşte, apărându-se lângă o troiţă de pe marginea drumului împotriva unui grup de tătari care la început voiau să-l prindă viu, apoi zădărâţi de împotrivire, îl hăcuiră cu săbiile.</p>
                  <p rend="justify">Dar şi steagurile lui Babinicz erau atât de vlăguite, încât nu mai aveau nici puterea, nici dorinţa de a merge la Troupie, aşa că rămaseră pe locurile pe care se aflau şi se pregătiră pentru noapte, aprinzând focurile printre trupurile vrăjmaşilor.</p>
                  <p rend="justify">După ce-şi astâmpărară foamea, se adânciră cu toţii într-un somn de piatră.</p>
                  <p rend="justify">Până şi tătarii amânară pentru a doua zi jefuirea morţilor.</p>
                  <p rend="justify">Kmicic, care se gândea mai ales la cai, le îngădui să se odihnească.</p>
                  <p rend="justify">În ziua următoare, se trezi totuşi dis-de-dimineaţă, ca să-şi socotească pierderile după încăierarea îndârjită şi să împartă prada cu dreptate. După ce mâncă, urcă la troiţa lângă care murise Hamilton, iar căpeteniile polone şi tătare se apropiară pe rând, având crestat pe buzdugane numărul morţilor, şi dădură socoteală. El îi asculta, cum îşi ascultă stăpânul vechilii în timpul verii, bucurându-se de rodul bogat.</p>
                  <p rend="justify">Deodată, veni la el Akbah-Ulan, care semăna mai degrabă cu o sperietoare decât un om, fiindcă în încleştarea de la Wolmontowicze îi spărseseră nasul cu mânerul săbiei, se înclină, îi întinse lui Kmicic câteva hârtii însângerate şi-i spuse:</p>
                  <p rend="justify">—  Effendi am găsit la căpetenia suedeză scrisorile astea pe care ţi le înmânez, cum am avut poruncă.</p>
                  <p rend="justify">Într-adevăr, Kmicic poruncise odată pentru totdeauna să i se aducă toate hârtiile găsite la morţi, pentru că citindu-le, putea să afle planurile vrăjmaşului şi să ia măsurile de cuviinţă.</p>
                  <p rend="justify">De astă dată nu se grăbise, aşa că-i făcu semn din cap lui Akbah şi băgă hârtiile în sân. După aceea îl trimise pe Akbah la ciambul, poruncindu-i să plece îndată la Troupie, unde vor rămâne să se odihnească mai multă vreme.</p>
                  <p rend="justify">Steagurile treceau prin faţa lui unui după altul, în frunte merge ciambulul care acum nu mai număra decât vreo cinci sute de luptători, ceilalţi pieriseră în luptele neîncetate, dar fiecare tătar avea cusuţi la şa, în cojoc şi în căciulă atâţia taleri suedezi şi prusieni, şi ducaţi, încât preţuia cât greutatea lui în argint. Nu mai semănau cu tătarii obişnuiţi, fiindcă cei mai slabi căzuseră de trudă, rămăseseră doar flăcăii cei mai puternici, laţi la umeri, cu o rezistenţă de fier şi otrăviţi ca viespile. Luptând mereu, ajunseseră la asemenea îndemânare, încât puteau să înfrunte până şi călărimea regulată a polonezilor; cât despre raitierii şi dragonii prusieni, dacă numărul era egal, se aruncau asupra lor cum se aruncă lupii asupra oilor. În bătălie apărau mai ales trupurile tovarăşilor morţi, pentru a-şi împărţi pe urmă banii acestora.</p>
                  <p rend="justify">Acum treceau pe dinaintea lui Jupân Kmicic cu mare fală, bătând în tumbelechiuri, fluierând din oase de cal şi fluturându-şi tuiurile; nici oştenii de meserie n-ar fi mărşăluit mai bine. După ei veneau dragonii, întocmiţi cu mare trudă de jupân Andrzej din volintiri de tot felul, înarmaţi cu rapiere şi muschete. Îi conducea fostul vagmistru Soroka, acum ridicat la rangul de rotmistru. Înţolit în haine la fel, luate de la dragonii prusieni, polcul acesta era alcătuit în cea mai mare parte din oameni din starea de jos, la care jupân Kmicic ţinea foarte mult, fiindcă ascultau orbeşte şi îndurau toate lipsurile fără să crâcnească, În următoarele două steaguri de volintiri slujeau numai şleahtici, mai răsăriţi ori mai mărunţi. Firi viforoase şi fără astâmpăr, care sub altă căpetenie ar fi devenit o adunătură de jefuitori, în aceste mâini de fier semănau cu steagurile regulate, socotindu-se cu bucurie, „petyhoreni”. Mai puţin rezistenţi în bătălie ca dragonii, erau mai năprasnici în primul iureş, iar în lupta cu sabia întreceau întreaga oştire, deoarece fiecare învăţase meşteşugul de la meşteri iscusiţi.</p>
                  <p rend="justify">În urma lor, trecură cei aproape o mie de volintiri adevăraţi.</p>
                  <p rend="justify">Fiecare steag, când ajungea în dreptul troiţei, începea să strige şi să-l salute pe jupân Andrzej cu săbiile. Iar el se bucura tot mai mult. Avea acum o oaste destul de mare! Făptuise multe cu ea, vărsase mult sânge de vrăjmaş şi numai Dumnezeu ştie câte va mai făptui. Vinile de odinioară erau mari, dar nici meritele nu erau mai mici. Se ridicase din cădere şi păcat şi nu-şi răscumpărase greşelile îngenunchind în cenuşă în faţa altarului, ci pe câmpul de luptă şi în sânge. O apărase pe Sfânta Fecioară, îşi apărase ţara şi regele, iar acum îşi simţea sufletul uşurat şi voios. Inima voinicului se umple de mândrie, fiindcă nu oricine este în stare să facă ce-a făcut el!</p>
                  <p rend="justify">Sunt doar atâţia şleahtici plini de foc în această Republică atâţia cavaleri, dar nici unul nu se află în fruntea unei puteri atât de mari; nici măcar Wołodyjowski, nici Skrzetuski! Şi pe urmă, cine a apărat Częstochowa, cine a scăpat viaţa regelui în trecătoarea munţilor? Cine l-a învins pe Bogusław? Cine a trecut cel dintâi Prusia electorului prin foc şi sabie? Şi iată că acum nu se mai află picior de vrăjmaş nici în Samogiţia.</p>
                  <p rend="justify">Jupân Andrzej simţi ce simte şoimul când îşi întinde aripile şi se înalţă sus, tot mai sus! Steagurile care treceau scoteau strigăte puternice la vederea lui, iar el îşi înălţa capul şi se întreba: „Până unde am să zbor aşa?” Şi faţa i se învăpăia, pentru că în clipa aceea i se părea că va ajunge hatman. Dar buzduganul acela, dacă avea să-l ajungă, va veni spre el de pe câmpul de luptă, din răni, din merite şi slavă. Nu i-l va mai flutura nici un trădător pe dinaintea ochilor, cum făcuse cândva Radziwiłł, ci patria recunoscătoare i-l va pune în mână din porunca regelui. El însă nu trebuie să-i ducă grija, să se întrebe când va veni, ci să se bată şi iar să se bată, să învingă şi mâine, cum a învins şi astăzi!</p>
                  <p rend="justify">Aici, închipuirea dezlănţuită a viteazului se întoarse pe pământ. Încotro să plece de la Troupie, în care loc să năvălească iarăşi asupra suedezilor?</p>
                  <p rend="justify">Deodată. Îşi aduse aminte de scrisorile pe care i le adusese Akbah-Ulan, spunându-i că le găsise la Hamilton.</p>
                  <p rend="justify">Băgă mâna în sân, le scoase, se uită la ele şi uimirea se răsfrânse îndată pe faţa lui.</p>
                  <p rend="justify">Deoarece o mână de femeie scrisese limpede: „Înălţimii sale Babinicz, polcovnic al oştirii de tătari şi volintiri.”</p>
                  <p rend="justify">Scrisoarea o pentru mine? se întrebă jupân Andrzej.</p>
                  <p rend="justify">Peceţile erau rupte, aşa că o despături repede, o îndreptă lovind hârtia cu palma şi începu să citească.</p>
                  <p rend="justify">Dar nu apucă să sfârşească şi mâinile începură să-i tremure, se schimbă la fată şi strigă:</p>
                  <p rend="justify">—  Lăudat fie numele Domnului! Dumnezeule milostiv, iată că răsplata îmi vine din mâinile tale!</p>
                  <p rend="justify">Înconjură troiţa cu braţele şi lovi soclul cu ciuful cânepiu. Nu ştia să-i mulţumească altfel lui Dumnezeu în această clipă, nu era în stare de altă rugăciuni, fiindcă bucuria se învârteji în el şi-l purtă până la cer.</p>
                  <p rend="justify">Scrisoarea era de la Anusia Borzobohata. Suedezii o găsiseră la Jurek Billewicz, iar acum prin Hamilton ajunsese în sfârşit, la Kmicic. Mii de gânduri şi încrucişau în capul lui jupân Andrzej cu iuţeala săgeţilor tătăreşti.</p>
                  <p rend="justify">Aşadar Oleńka nu era în Codrul Białowieska, ci cu pâlcul lui Billewicz? El o scăpase şi, odată cu ea, aşezările din Wolmontowicze, pe care odinioară tot el le pârjolise ca să-şi răzbune tovarăşii ucişi. Se vede că braţul lui Dumnezeu îi călăuzise paşii în aşa fel, încât să plătească în acelaşi timp toate nedreptăţile Oleńkăi şi ale Laudei. Iată că-şi răscumpărase în sfârşit vinovăţia! Mai poate ea să nu-l ierte? Sau şleahticii laudanieni? Pot oare să nu-l binecuvânteze? Ce va spune acum jupâniţa îndrăgită, care-l socoteşte un trădător, când va afla că acel Babinicz care l-a doborât pe Radziwiłł, care a înotat până la brâu în sânge prusian şi suedez, care a zdrobit vrăjmaşul în Samogiţia. alungându-l în ţinuturile prusiene şi Letonia, este el, Kmicic, dar nu nelegiuitul, blestematul şi trădătorul de altădată, ci apărătorul credinţei, al regelui şi al ţării?!</p>
                  <p rend="justify">După ce trecuse hotarul Samogiţiei, jupân Andrzej ar fi vestit în cele patru părţi ale lumii cine este acest faimos Babinicz, dar n-o făcuse de teamă că la auzul numelui adevărat îşi vor întoarce cu toţii inima de la el, îl vor bănui şi îi vor refuza ajutorul şi încrederea. Nu trecuseră decât doi ani de când îmbrobodit de Radziwiłł tăiase steagurile care nu voiau să-l urmeze pe prinţul voievod de Wilno împotriva regelui şi a ţării. Doar cu doi ani înainte fusese mâna dreaptă a marelui trădător!</p>
                  <p rend="justify">Acum însă se schimbaseră toate! Acum, după atâtea izbânzi, acoperit de atâta slavă, are dreptul să vină la jupâniţă şi să-i spună:Eu sunt Kmicic, dar sunt izbăvitorul tău!” Are dreptul să strige Samogiţiei întregi: „Eu sunt Kmicic, dar sunt izbăvitorul tău!”</p>
                  <p rend="justify">Dar până la Wolmontowicze nu e prea departe! Babinicz îl urmărise o săptămână pe Hamilton, dar Kmicic va cădea la picioarele Oleńkăi în mai puţin de o săptămână.</p>
                  <p rend="justify">Jupân Andrzej se ridică palid de emoţie, cu ochii scânteietori, cu faţa străluminată, şi-i porunci slujitorului:</p>
                  <p rend="justify">—  Calul meu! Repede!</p>
                  <p rend="justify">Slujitorul îi aduse murgul şi se repezi să-i ţină scara, dar se opri deodată şi zise:</p>
                  <p rend="justify">—  Înălţimea ta, nişte oameni străini vin dinspre Troupie în trap întins cu jupân Soroka.</p>
                  <p rend="justify">—  Ce-mi pasă mie de ei?! răspunse jupân Andrzej.</p>
                  <p rend="justify">În acest timp, cei doi călăreţi se apropiaseră la zece-cincisprezece paşi, apoi unul din ei înainta împreună cu Soroka, descălecă, veni în fugă şi, înclinându-şi calpacul de râs, îşi descoperi ciuful roşcat.</p>
                  <p rend="justify">—  Văd că mă aflu înaintea lui jupân Babinicz! spuse. Sunt bucuros că te-am găsit, domnia ta.</p>
                  <p rend="justify">—  Cu cine am cinstea? întrebă nerăbdător Kmicic.</p>
                  <p rend="justify">—  Sunt Wierszuł, cândva rotmistru al steagului de tătari sub conducerea lui Jarema Wiśniowiecki; mă întorc în locurile de baştină, ca să strâng oşteni pentru războiul cel nou şi cu acest prilej am adus şi o scrisoare pentru domnia ta de la marele hatman Sapieha.</p>
                  <p rend="justify">—  Un nou război? întrebă Kmicic, încruntându-şi sprâncenele. Ce vorbeşti domnia ta?</p>
                  <p rend="justify">—  Scrisoarea te va lamuri mai bine decât mine! răspunse Wierszułł întinzându-i scrisoarea hatmanului.</p>
                  <p rend="justify">Kmicic rupse peceţile în grabă. Scrisoarea lui Sapieha suna după cum urmează: „Mult iubite jupâne Babinicz! Un nou potop se revarsă asupra Republicii! Suedezul s-a unit cu Rakoczi, plănuind să-şi împartă Republica. Optzeci de mii de unguri, transilvani, moldoveni şi cazaci vor călca în curând hotarul de la miazăzi. În această vreme de cumplire, când trebuie să ne încordăm toate puterile ca să lăsăm viitorimii măcar un nume slăvit, îţi trimit poruncă potrivit căreia, nepierzând nici o clipă, să întorci caii spre miazăzi şi să vii cât se poate de repede la noi. Ne vei găsi la Brześć, de unde te vom trimite fără zăbavă mai departe. Între timp, periculum în mora! Prinţul Bogusław a scăpat din robie, dar jupân Gosiewski va supraveghea ţinuturile prusiene şi Samogiţia. Poruncindu-ţi încă o dată să te grăbeşti, sunt încredinţat că dragostea pentru ţara care piere îţi va fi cel mai bun îndemn.”</p>
                  <p rend="justify">Când sfârşi de citit, Kmicic lăsă scrisoarea să-i cadă pe jos şi începu să-şi treacă mâinile peste faţa năduşită, apoi se uită cu priviri rătăcite la Wierszułł şi întrebă încet, cu glasul înăbuşit:</p>
                  <p rend="justify">—  De ce jupân Gosiewski trebuie să rămână în Samogiţia iar eu să plec spre miazăzi?</p>
                  <p rend="justify">Wierszułł ridică din umeri.</p>
                  <p rend="justify">—  Asta să-l întrebi domnia ta pe hatman la Breść! Eu nu pot să-ţi spun nimic.</p>
                  <p rend="justify">Deodată, o mânie năprasnică puse stăpânire pe jupân Andrzej, ochii îi scânteiară, faţa i se învineţi şi strigă cu glas ascuţit:</p>
                  <p rend="justify">—  N-am să mă mişc de aici! Pricepi, domnia ta!</p>
                  <p rend="justify">—  Chiar aşa? se miră Wierszułł. Treaba mea a fost să-ţi aduc porunca, restul te priveşte pe domnia ta! Închinăciune, închinăciune! Voiam să rămân câteva ceasuri cu domnia ta, dar după cele ce-am auzit, prefer să-mi caut altă tovărăşie.</p>
                  <p rend="justify">Spunând acesta, îşi întoarse calul şi plecă. Jupân Andrzej se aşeză iarăşi la picioarele troiţei şi începu să se uite în neştire la cer, de parcă voia să cerceteze cum va fi vremea. Slujitorul se trase mai încolo cu caii şi împrejur se aşternu liniştea.</p>
                  <p rend="justify">Dimineaţa era senină, palidă, având ceva de toamnă şi iarnă totodată. Nu bătea vântul, dar din mestecenii de lângă troiţă cădeau fără zgomot frunzele îngălbenite şi răsucite de frig. Cârduri nenumărate de ciori şi stanei zburau deasupra pădurii; unele coborau croncănind nu departe de troiţă, deoarece pe câmp şi pe drum se aflau sumedenie de trupuri suedeze neîngropate. Jupân Andrzej se uita la păsările negre, clipind din ochi, de parcă voia să le numere! Apoi închise ochii şi rămase nemişcat multă vreme. În cele din urmă, se scutură, îşi încruntă sprâncenele, revenindu-şi şi începu să vorbească astfel cu sine însuşi:</p>
                  <p rend="justify">—  Astfel nu se poate! O să plec, dar peste două săptămâni, nu acum. Întâmplă-se ce s-o întâmpla! Nu l-am adus eu pe Rakoczi. Nu pot! Ce-i prea mult, e prea mult! N-am trudit şi nu m-am zbuciumat destul? Câte nopţi n-am petrecut în şa? Cât sânge polonez şi vrăjmaş am vărsat! Asta-mi e răsplata?! Dacă n-aş fi primit scrisoarea dinainte, m-aş fi dus, dar amândouă au sosit în acelaşi timp, parcă înadins, ca să-mi sporească durerea şi jalea. N-are decât să se scufunde lumea, că tot n-am să mă duc! N-o să piară ţara în două săptămâni, se vede că s-a abătut mânia lui Dumnezeu asupra ei, şi puterea omenească nu-i poate sta împotrivă. Doamne, Dumnezeule! Hiperboreii, suedezii, prusienii, ungurii, transilvanii, moldovenii, cazacii, toţi deodată! Cine-i va stăvili? O, Doamne, cu ce ţi-a greşit această ţară nefericită, regele acesta cucernic, de ţi-ai întors faţa de la ei şi nu-i mai ajuţi cu mila ta, trimiţând asupră-le numai nenorociri? N-am plătit cu sânge şi lacrimi destule? Oamenii au şi uitat ce-i veselia, iar vântul nu bate, ci geme parcă. Ploile plâng şi ele, iar tu ne biciuieşti fără încetare! Îndurare, Doamne, ajută-ne, părinte! Am păcătuit. dar ne-am îndreptat! Ne-am lăsat averile de izbelişte, am încălecat pe cai şi ne batem întruna! Am renunţat la samavolnicie şi la interesele noastre. De ce dar nu ne ierţi şi nu ne trimiţi alinarea, Doamne?</p>
                  <p rend="justify">Aici conştiinţa îl înşfacă de păr şi-l zgâlţâi cu putere; aproape că se sperie, fiindcă i se păru că aude deodată un glas necunoscut care cobora din tăriile cerului, spunându-i:</p>
                  <p rend="justify">—  Aţi renunţat la interesele voastre? Dar tu, nefericitule, ce faci acum? Te sumeţeşti cu meritele tale, iar când vine clipa încercării, te ridici în două picioare ca un cal nărăvaş şi strigi: „N-am să plec!” Mama noastră piere, paloşele îi străpung pieptul, iar tu îţi întorci faţa de la ea, nu vrei să pui umărul, alergi după propria fericire şi strigi: „N-am să plec!” Ea îşi întinde mâinile însângerate, e gata să se prăbuşească, leşină, moare şi strigă cu glasul clin urmă: „Ajutaţi-mă, copiii mei!” Iar tu îi răspunzi: „N-am să mă duc!” Vai vouă, vai de asemenea popor, vai de Republică!</p>
                  <p rend="justify">Spaima îi ridică părul măciucă în vârful capului şi trupul începu să-i tremure, cuprins parcă de friguri. Se prăbuşi deodată cu faţa la pământ şi începu să se roage cu înfricoşare:</p>
                  <p rend="justify">—  Nu mă pedepsi, Isuse! Ai milă, facă-se voia ta! Am să mă duc, am să mă duc!</p>
                  <p rend="justify">Apoi zăcu o vreme suspinând în tăcere, iar când se ridică, în sfârşit, pe faţă i se citea resemnarea şi liniştea. Se rugă mai departe:</p>
                  <p rend="justify">—  Nu te mira, Doamne, că-mi pare rău, pentru că eram în ajunul fericirii mele. Dar, fie aşa cum porunceşti tu! Acum înţeleg că ai vrut să mă încerci şi de aceea m-ai aşezat la răspântie. Facă-se voia ta! N-am să privesc înapoi! Ţie, Doamne, îţi încredinţez jalea mea cumplită, dorul şi grijile mele. Să mi se pună toate la socoteală, pentru că l-am cruţat pe prinţul Bogusław, făcând ţara să sufere. Acum, vezi, Doamne, că am greşit pentru ultima dată. Altă dată nu se va mai întâmpla. Părinte milostiv! Lasă-mă să sărut pământul acesta scump şi să-ţi îmbrăţişez picioarele. apoi am să mă duc, Isuse, am să mă duc!</p>
                  <p rend="justify">Şi plecă.</p>
                  <p rend="justify">Iar pe răbojul ceresc, acolo unde se scriu faptele bune şi cela rele ale oamenilor, toate vinile i se şterseră într-o clipă, pentru că era cu totul alt om.</p>
               </div>
               <div type="div3">
                  <head>Capitolul XXIX.</head>
                  <p rend="justify">În nici o carte nu se scrise cile bătălii mai dădură oştirea, şleahticii şi poporenii Republicii înfruntând vrăjmaşul. Luptară prin păduri, pe câmpuri, prin sate, târguri şi oraşe, luptară în Prusia regală şi în cea ducală, în Mazowsze, Wielkopolska şi Małopolska, în Rutenia, Lituania şi Samogiţia, luptară fără istov ziua şi noaptea.</p>
                  <p rend="justify">Fiecare palmă de pământ mustea de sânge. Numele vitejilor, faptele strălucite şi jertfele uriaşe pieriră în uitare, deoarece cronicarii nu le însemnară şi nu le cântă lăuta. Datorită acestor sforţări, puterea vrăjmaşului se încovoie în cele din urmă.</p>
                  <p rend="justify">Şi aşa cum leul impunător care cu o clipă înainte, străpuns de plumbi, zăcea părând fără suflare, se ridică deodată şi, scuturându-şi coama regală, răcneşte cu putere, îngrozind vânătorii şi punându-i pe fugă, tot aşa se ridică Republica ameninţătoare, gata să ţină piept lumii întregi, înfricoşându-i şi slăbindu-i pe năvălitori. Nu se mai gândeau la cuceriri, ci cum să scape cu viaţă dintre fălcile leului şi să se întoarcă acasă.</p>
                  <p rend="justify">Nu mai ajutară nimic noile alianţe, hoardele de unguri, transilvani, cazaci şi moldoveni. E adevărat că furtuna se rostogoli încă o dată între Cracovia, Varşovia şi Brześć, dar se sparse de piepturile polone şi se prefăcu repede într-o biată trâmbă de praf.</p>
                  <p rend="justify">Regele suedez, pierzându-şi cel dintâi nădejdea în izbândă, plecă în războiul din Danemarca; electorul înşelător, supus înainte celui puternic şi îndrăzneţ cu cel slab, îşi plecă fruntea la picioarele Republicii şi începu să-i bată pe suedezi; cetele tâlhăreşti ale „măcelarilor” lui Rakoczi o zbughiră degrabă spre ţinuturile transilvane pe care jupân Lubomirski le pustiise cu focul şi sabia.</p>
                  <p rend="justify">Dar fusese mai uşor să încalce hotarul şi să intre în Republică, decât să plece nepedepsiţi înapoi. Când polonezii îi ajunseră din urmă la locul de trecere, grafii transilvani îngenuncheară în pulbere înaintea lui jupân Potocki, Lubomirski şi Czarniecki, cerşind îndurare.</p>
                  <p rend="justify">—  Vă dăm înapoi armele şl banii, strigau, numai îngăduiţi-ne să plecăm!</p>
                  <p rend="justify">Şi, primind răscumpărarea, hatmanii se milostiviră de această oaste de nevoiaşi, dar urdia îi calcă în copitele cailor înainte de a ajunge acasă.</p>
                  <p rend="justify">Pacea începu să se statornicească iarăşi pe meleagurile polone. Regele luă înapoi cetăţile prusiene, jupân Czarniecki avea să ducă paloşul polonez în Danemarca, deoarece Republica nu se mulţumea doar cu alungarea vrăjmaşului.</p>
                  <p rend="justify">Satele şi oraşele se ridicau iarăşi din mormanele dărâmăturilor arse; locuitorii se întorceau din păduri, plugurile se iveau pe ogoare.</p>
                  <p rend="justify">În toamna anului 1657, după războiul cu ungurii, în cea mai mare parte din pământurile Republicii, mai ales în Samogiţia, era linişte.</p>
                  <p rend="justify">Laudanienii care plecaseră odinioară cu pan Wołodyjowski erau încă departe pe câmpul de bătaie, dar toată lumea îi aştepta să se întoarcă.</p>
                  <p rend="justify">În acest timp, la Morozy, Wolmontowicze, Drożejkany şi Mozgi, la Goszczuny şi Pacunele, nevestele, copilandrii şi bătrânii arau, semănau grâiele de toamnă, înălţau iarăşi casele prin locurile pe unde trecuse pârjolul, ca luptătorii să găsească la întoarcere un adăpost deasupra capului şi să nu rabde de foame.</p>
                  <p rend="justify">De la o vreme, Oleńka sta la Wodokty cu Anusia Borzobohata şi spătarul. Jupân Tomasz nu se grăbea să plece la Billewicze, mai întâi pentru că acolo nu mai rămăsese decât cenuşa, iar în al doilea rând, pentru că prefera şi el să stea cu jupâniţele, decât să i se urască singur. Între timp, ajutat de Oleńka, se îngrijea de moşia de la Wodokty.</p>
                  <p rend="justify">Jupâniţa voia ca treburile să meargă cât mai bine, deoarece Wodokty şi Mitruny erau zestrea ei pentru mânăstire, altfel spus, aveau să treacă în stăpânirea călugăriţelor benedictine, printre care biata Oleńka voia să-şi înceapă noviciatul în ziua de Anul Nou.</p>
                  <p rend="justify">Cântărind bine toate câte i se întâmplaseră, soarta schimbătoare, dezamăgirile şi durerile, se încredinţase că aceasta şi nu alta trebuie să fie voia Celui-de-sus. I se părea că o mână atotputernică o împinge spre chilie şi un glas îi spune: „Acolo vei afla alinarea şi sfârşitul grijilor lumeşti!”</p>
                  <p rend="justify">Aşa că se hotărâse să dea ascultare acelui glas; simţind însă în adâncul cugetului că sufletul nu i se desprinsese cu totul de pământ, voia să-l ajute prin cucernicie, fapte bune şi muncă. Dar sforţările îi erau deseori zădărnicite de veştile din afară.</p>
                  <p rend="justify">O  dată, de pildă, se zvoni printre oameni că faimosul Babinicz era în fapt Kmicic. Unii tăgăduiau cu înfocare, alţii însă o ţineau morţiş că aşa este.</p>
                  <p rend="justify">Oleńka nu credea. În amintirea ei stăruiau proaspete toate faptele lui Kmicic şi slujba lui la Radziwiłł, aşa că nu putea presupune nici măcar pentru o clipă că el este învingătorul lui Bogusław, slujitorul credincios al regelui şi un patriot atât de înflăcărat. Toate acestea îi tulburară liniştea şi jalea şi durerea i se cuibăriră iarăşi în inimă.</p>
                  <p rend="justify">Putea să scape de îndoieli, grăbindu-şi intrarea la mânăstire, dar mănăstirile nu se refăcuseră încă; maicile care nu pieriseră de samavolnicia oştenilor în timpul războiului, abia începeau să se adune.</p>
                  <p rend="justify">Sărăcia domnea pretutindeni în ţară, iar cine voia să se adăpostească între zidurile mânăstirii, trebuia să-şi aducă pâine nu numai pentru el, ci pentru toţi ceilalţi.</p>
                  <p rend="justify">De aceea, Oleńka voia să vie cu pâine la mânăstire, să îmbrace rantia şi să le hrănească pe maici.</p>
                  <p rend="justify">Văzând că strădania lui avea să fie în folosul Domnului, spătarul trudea cu râvnă. Umblau împreună pe câmpuri, cercetând moşia şi supraveghind muncile de toamnă care aveau să aducă roade primăvara viitoare. Câteodată le ţinea tovărăşie Anusia Borzobohata care, neputând uita jignirea lui Babinicz, ameninţa că intră şi ea la mânăstire. Aşteaptă doar întoarcerea lui jupân Wołodyjowski cu laudanienii, fiindcă vrea să-şi ia rămas bun de la un vechi prieten. De cele mai multe ori, spătarul ieşea numai cu Oleńka, deoarece Anusiei nu-i plăcea să se ocupe de treburile gospodăriei.</p>
                  <p rend="justify">Într-o bună zi, plecară amândoi călare la Mitruny, unde se reclădeau grajdurile şi şurile arse în timpul războiului.</p>
                  <p rend="justify">Pe drum aveau să treacă pe la biserică, deoarece se împlinea un an de la bătălia de la Wolmontowicze, când sosirea lui Babinicz scăpase satul de la mare primejdie, îşi petrecură toată ziua chibzuind în fel şi chip, aşa că abia spre seară putură să plece de la Mitruny.</p>
                  <p rend="justify">La dus, merseseră pe drumul care trecea pe la biserică, dar de întors, trebuiau să se întoarcă pe la Lubicz şi Wolmontowicze. Cum văzu fumurile de la Lubicz, jupâniţa îşi întoarse ochii şi începu să rostească rugăciuni, ca să alunge gândurile negre. Spătarul călărea în tăcere, mulţumindu-se să privească împrejur.</p>
                  <p rend="justify">În sfârşit, după ce trecură pe lângă poartă, spuse;</p>
                  <p rend="justify">—  E un pământ grozav! Lubicz face cât două moşii ca Mitruny.</p>
                  <p rend="justify">Oleńka se ruga înainte.</p>
                  <p rend="justify">Dar se vede că în spătar se trezise vechiul gospodar şi poate şi şleahticul înclinat spre judecăţi, fiindcă după o clipă spuse iarăşi parcă numai pentru sine:</p>
                  <p rend="justify">—  La drept vorbind, e moşia noastră. din bătrâni, sudoarea şi munca noastră. Nefericitul acela trebuie să fi pierit demult, de vreme ce n-a mai venit, dar chiar dacă ar fi venit, legea e de partea noastră.</p>
                  <p rend="justify">Aici se întoarse spre Oleńka:</p>
                  <p rend="justify">—  La ce te gândeşti?</p>
                  <p rend="justify">Iar jupâniţa:</p>
                  <p rend="justify">—  E un loc blestemat. Nu-mi pasă pe mâna cui va încăpea.</p>
                  <p rend="justify">—  Da, dar vezi că legea e de partea noastră. S-a arătat un loc blestemat pentru că a fost în mâini rele, dar se va preface într-unul binecuvântat când va avea un stăpân bun. Legea e cu noi!</p>
                  <p rend="justify">—  Niciodată! Nu vreau să ştiu de nimic. Bunicul l-a scris pe numele lui, n-au decât să-l ia rudele.</p>
                  <p rend="justify">Spunând acestea, îşi îndemnă calul; spătarul şi-l îmboldi şi el pe al lui cu pintenii şi nu încetiniră goana decât după ce ieşiră pe câmp. Între timp se lăsase noaptea, dar se vedea destul de bine, fiindcă luna uriaşă, roşietică, se ivise din spatele pădurilor de la Wolmontowicze şi lumina împrejurimile cu străluciri aurii.</p>
                  <p rend="justify">—  Ei, Dumnezeu ne-a dat o noapte frumoasă! spuse spătarul uitându-se la tipsia lunii.</p>
                  <p rend="justify">—  Cum mai luceşte Wolmontowicze în depărtare! răspunse Oleńka.</p>
                  <p rend="justify">—  Pentru că lemnul n-a avut când să se înnegrească. Vorbirea le fu întreruptă de scârţâitul unui car, pe care nu puteau să-l vadă deocamdată, deoarece drumul era vălurit. În curând se arătă o pereche de cai, apoi încă una la oişte şi, la sfârşit, un car cu loitre înconjurat de câţiva călăreţi.</p>
                  <p rend="justify">—  Cine poate să fie? întrebă spătarul.</p>
                  <p rend="justify">Şi îşi struni calul; Oleńka se opri lângă el. Între timp, ceilalţi se apropiau tot mai mult.</p>
                  <p rend="justify">—  Opreşte! strigă spătarul. Pe cine duceţi acolo? Unul dintre călăreţi se întoarse spre el:</p>
                  <p rend="justify">—  Pe jupân Kmicic, a fost rănit de unguri la Magierów.</p>
                  <p rend="justify">—  Cuvântul s-a întrupat! exclamă spătarul.</p>
                  <p rend="justify">Oleńkăi i se făcu întuneric înaintea ochilor; inima îi muri în piept şi i se tăie răsuflarea. Glasuri nedesluşite îi strigau în suflet: „Isuse, Mărie! Ei sunt!” Apoi nu-şi mai dădu seama unde se află şi ce se întâmplă cu ea.</p>
                  <p rend="justify">Nu căzu de pe cal, fiindcă se sprijini de loitra carului. Când îşi veni în fire, privirile îi căzură pe trupul întins în car. Da, el era, jupân Andrzej Kmicic, stegarul de Orsza. Zăcea pe spate, avea capul oblojit, dar în lumina roşietică a lunii se vedea bine chipu-i alb şi liniştit, cioplit parcă în marmură sau atins de adierea îngheţată a morţii. Ochii erau adânciţi în orbite şi închişi; nu dădea nici un semn de viaţă.</p>
                  <p rend="justify">—  Duceţi-vă cu Dumnezeu! spuse spătarul, scoţându-şi căciula.</p>
                  <p rend="justify">—  Staţi! strigă Oleńka.</p>
                  <p rend="justify">Şi începu să întrebe repede, cu glas încet, înfrigurată:</p>
                  <p rend="justify">—  Mai trăieşte sau a murit?</p>
                  <p rend="justify">—  Trăieşte, dar poate să moară dintr-o clipă în alta.</p>
                  <p rend="justify">Spătarul se uită la faţa lui Kmicic şi zise iarăşi:</p>
                  <p rend="justify">—  Nu mai apucaţi să-l duceţi până la Lubicz.</p>
                  <p rend="justify">—  Ne-a poruncit să-l ducem neapărat, pentru că vrea să moară acolo.</p>
                  <p rend="justify">—  Duceţi-vă cu Dumnezeu! Grăbiţi-vă!</p>
                  <p rend="justify">—  Închinăciune!</p>
                  <p rend="justify">Şi carul porni mai departe, iar Oleńka şi spătarul plecară în galop în partea opusă. Trecură prin Wolmontowicze ca două făpturi ale nopţii şi ajunseră la Wodokty fără să-şi spună un cuvânt tot drumul; abia după ce descăleca, Oleńka se întoarse spre jupân Tomasz:</p>
                  <p rend="justify">—  Trebuie să-i trimitem un preot! spuse cu glasul sugrumat. Să plece cineva la Upita numaidecât!</p>
                  <p rend="justify">Spătarul îi împlini dorinţa îndată, iar ea se repezi în odaia ei şi căzu în genunchi la icoana Sfintei Fecioare.</p>
                  <p rend="justify">După câteva ceasuri, noaptea târziu, se auzi clinchetul unui clopoţel pe drum. Era preotul care se ducea la Lubicz.</p>
                  <p rend="justify">Jupâniţa Aleksandra se ruga mereu. Buzele îi murmurau litania care se rosteşte la căpătâiul muribunzilor. Când isprăvi, începu să bată mătănii, atingând podeaua cu fruntea şi repetând întruna:</p>
                  <p rend="justify">—  Doamne, îndură-te de el, că moare de mâna vrăjmaşului! Doamne, îndură-te de el, că moare de mâna vrăjmaşului. Iartă-l, ai milă de el!</p>
                  <p rend="justify">Îşi petrecu astfel toată noaptea. Preotul zăbovi la Lubicz până dimineaţa, iar la întoarcere dădu şi pe la Wodokty. Jupâniţa ii ieşi în întâmpinare.</p>
                  <p rend="justify">—  Şi-a dat? întrebă.</p>
                  <p rend="justify">Şi nu mai putu să vorbească, pentru că i se tăie răsuflarea.</p>
                  <p rend="justify">—  Trăieşte încă! răspunse preotul.</p>
                  <p rend="justify">În zilele următoare, zece-cincisprezece la număr, trimişii de la Wodokty bătură zilnic calea până la Lubicz şi fiecare se întorcea cu răspunsul că stegarul „mai trăieşte”, în sfârşit, unul veni cu vestea pe care o auzise de la doftorul adus de la Kiejdany, cum că trăieşte şi se va însănătoşi, fiindcă rănile făcute de plumbi se ogoiesc şi puterile îi revin.</p>
                  <p rend="justify">Jupâniţa Aleksandra trimise daruri bogate la Upita pentru liturghia de mulţumire, dar lucru de mirare, din ziua aceea goana olăcarilor încetă; în inima jupâniţei, odată cu liniştea, îşi făcea loc iarăşi părerea de rău. Se gândea întruna la vinile de neiertat ale lui jupân Andrzej. Numai moartea putea să arunce peste ele vălul uitării. Acum, când se însănătoşise, apăsau iarăşi asupra lui. Biata Oleńka îşi repeta în fiecare zi tot ce putea să-l apere.</p>
                  <p rend="justify">Se zbuciumă şi suferi atât de mult în aceste zile, încât îşi zdruncină sănătatea.</p>
                  <p rend="justify">Jupân Tomasz se îngrijoră foarte mult şi într-o seară, când rămaseră singuri, o întrebă:</p>
                  <p rend="justify">—  Oleńka, spune-mi cu mâna pe inimă ce gândeşti despre stegarul de Orsza?</p>
                  <p rend="justify">—  Dumnezeu mi-e martor că nu vreau să mă gândesc la el! răspunse.</p>
                  <p rend="justify">—  Pentru că, vezi tu. ai cam slăbit. şi hm! Se prea poate ca tu să-l mai. Nu vreau să te îndemn la nimic, dar aş fi bucuros să aflu ce se petrece în sufletul tău. Nu eşti de părere că voinţa bunicului răposat ar trebui să se împlinească?</p>
                  <p rend="justify">—  Niciodată! răspunse Oleńka. Bunicul mi-a lăsat o portiţă deschisă în care voi ciocăni la Anul Nou. Astfel se va împlini şi voia lui.</p>
                  <p rend="justify">—  Nici eu n-am dat crezare trăncănelilor unora şi altora, zise spătarul, cum că Babinicz şi Kmicic sunt totuna, dar la Magierów a luptat împotriva vrăjmaşilor şi şi-a vărsat sângele pentru ţară. E drept că s-a îndreptat mai târziu, dar tot s-a îndreptat!</p>
                  <p rend="justify">—  Păi şi prinţul Bogusław se află acum în slujba regelui şi a Republicii! răspunse jupâniţa cu jale. Dumnezeu să-i ierte pe amândoi, mai ales pe acela care şi-a vărsat sângele. Cu toate acestea, oamenii vor avea dreptul să spună întotdeauna că în clipa cea mai grea, în clipa de cumpănă şi de prăbuşire, au luptat împotriva ţării, întorcându-se alături de ea atunci când vrăjmaşul a fost învins, când folosul propriu le-a poruncit să ţină cu cel mai tare. Asta-i vina lui! Acum nu mai sunt trădători, pentru că nu mai au ce dobândi! Care-i meritul lor? Nu e oare o nouă dovadă că asemenea oameni sunt totdeauna gata să slujească celui mai puternic? De-ar fi dat Dumnezeu să fie altfel! O vină ca asta nu poate fi răscumpărată numai de cele întâmplate la Magierów.</p>
                  <p rend="justify">—  E adevărat! Nu tăgăduiesc! răspunse spătarul. E un adevăr greu, dar rămâne adevăr! Trădătorii de odinioară s-au întors cu toţii la rege.</p>
                  <p rend="justify">—  Asupra stegarului de Orsza, vorbi mai departe jupâniţă, apasă o povară şi mai înfricoşătoare decât asupra prinţului Bogusław, deoarece jupân Kmicic s-a oferit să-l vândă pe rege, lucru de care până şi prinţul s-a temut. Poate oare un plumb întâmplător să şteargă asemenea vină? Aş fi îngăduit să mi se taie mâna asta, numai să nu fi fost aşa. dar a fost şi nu se mai întoarce! Se vede că Dumnezeu l-a lăsat să trăiască tocmai ca să se căiască. O, unchiule, unchiule, ne-am păcăli singuri dacă am vrea să ne încredinţăm unul pe altul că e fără pată. Şi ce-am câştiga? Poţi să-ţi înşeli oare propria conştiinţă? Facă-se voia lui Dumnezeu. Ce s-a rupt o dată, nu se mai leagă la loc şi nici nu trebuie! Sunt fericită că stegarul trăieşte. recunosc, pentru că pesemne că Dumnezeu s-a milostivit de el. Dar cu asta s-a isprăvit l Voi fi fericită să aud că şi-a spălat vina, mai mult nu vreau şi nici nu-mi doresc, chiar dacă aş mai suferi. Dumnezeu să-l ajute.</p>
                  <p rend="justify">Oleńka nu mai putu să vorbească, fiindcă izbucni în hohote de jale; era însă pentru ultima dată. Spusese tot ce avusese pe inimă şi liniştea începea să i se reaşeze în suflet.</p>
               </div>
               <div type="div3">
                  <head>Capitolul XXX.</head>
                  <p rend="justify">Într-adevăr, sufletul împieliţat al viteazului nu voia să părăsească învelişul trupesc şi nu-l părăsi. La o lună după întoarcerea la Lubicz, rănile lui jupân Andrzej începură să se închidă. Mai înainte însă, recăpătându-şi cunoştinţa, se uită prin încăpere şi ghici îndată că se află la Lubicz.</p>
                  <p rend="justify">Apoi îl strigă pe credinciosul Soroka.</p>
                  <p rend="justify">—  Soroka, îi spuse, Dumnezeu s-a milostivit de mine! Simt că n-am să mai mor.</p>
                  <p rend="justify">—  La poruncă! răspunse bătrânul oştean, strivindu-şi o lacrimă cu pumnul.</p>
                  <p rend="justify">Iar Kmicic vorbi mai departe, parcă de unul singur:</p>
                  <p rend="justify">—  S-a isprăvit cu căinţa. nu mai încape îndoială. Dumnezeu s-a îndurat de mine!</p>
                  <p rend="justify">Apoi tăcu un răstimp, doar buzele îngânau o rugăciune.</p>
                  <p rend="justify">—  Soroka! zise iarăşi.</p>
                  <p rend="justify">—  La porunca înălţimii tale!</p>
                  <p rend="justify">—  Cine stă la Wodokty?</p>
                  <p rend="justify">—  Jupâniţa şi spătarul de Rosienie.</p>
                  <p rend="justify">—  Lăudat fie numele Domnului! A venit cineva să întrebe de mine?</p>
                  <p rend="justify">—  Au venit de la Wodokty până când le-am spus că înălţimea ta te vei face bine.</p>
                  <p rend="justify">—  şi pe urmă n-au mai venit?</p>
                  <p rend="justify">—  Nu.</p>
                  <p rend="justify">La acestea, Kmicic:</p>
                  <p rend="justify">—  Nu ştiu încă nimic, dar o să afle chiar de la mine. N-ai spus nimănui că am luptat aici sub numele de Babinicz?</p>
                  <p rend="justify">—  N-am avut poruncă! răspunse oşteanul.</p>
                  <p rend="justify">—  Dar jupân Wołodyjowski nu s-a întors cu laudanienii?</p>
                  <p rend="justify">—  Încă nu, dar pot să pice de pe o zi pe alta.</p>
                  <p rend="justify">Cu acestea, vorbirea din prima zi luă sfârşit. Doua săptămâni mai târziu, jupân Kmicic se sculă din pat şi începu să umble în cârje, iar duminică următoare se încăpăţână să meargă la biserică.</p>
                  <p rend="justify">—  Mergem la Upita, îi spuse lui Soroka, pentru că trebuie să începem cu Dumnezeu, iar după slujbă la Wodokty.</p>
                  <p rend="justify">Soroka nu îndrăzni să se împotrivească şi porunci să se aştearnă brişca cu fân, iar jupân Andrzej se găti ca de sărbătoare şi plecară.</p>
                  <p rend="justify">Ajunseră prea devreme, în biserică era foarte puţină lume. Jupân Andrzej, sprijinit de braţul lui Soroka se apropie de altarul cel mare şi îngenunche lângă strana enoriaşilor de vază; nu-l recunoscu nimeni, atât de mult se schimbase; era tras la faţă, slăbit, şi purta o barbă lungă care-i crescuse în timpul războiului şi al bolii. Cine se uita la el, credea că e vreun şleahtic în trecere pe la Upita, care venise să asculte slujba; o mulţime de războinici se întorceau la moşiile lor de pe câmpul de luptă.</p>
                  <p rend="justify">Biserica se umplea cu încetul de poporenii şi şleahticii din împrejurimi. În curând începură să sosească şi stăpânii moşiilor mai depărtate, deoarece în multe locuri bisericile fuseseră arse, astfel că erau nevoiţi să vie la Upita, ca să asculte sfânta slujbă.</p>
                  <p rend="justify">Cufundat în rugăciune, Kmicic nu vedea pe nimeni; îl treziră din gândurile-i cucernice paşii celor care se aşezau în stranele din jur.</p>
                  <p rend="justify">Atunci îşi înălţă privirile şi văzu deasupra lui chipul dulce şi trist al Oleńkăi.</p>
                  <p rend="justify">La rândul ei, jupâniţa îl văzu şi ea şi-l recunoscu numaidecât, pentru că se dădu înapoi, îngrozită parcă; la început, faţa i se învâlvoră, apoi păli de moarte, dar îşi încordă voinţa, se stăpâni şi îngenunche” lângă el; al treilea loc îl ocupă spătarul.</p>
                  <p rend="justify">Şi Kmicic şi ea îşi plecară capetele şi, sprijinindu-şi faţa în palme, stăteau tăcuţi, iar inimile băteau să le spargă pieptul. Jupân Andrzej vorbi cel dintâi:</p>
                  <p rend="justify">—  Binecuvântat fie numele Domnului!</p>
                  <p rend="justify">—  În vecii vecilor! răspunse Oleńka cu jumătate de glas. Şi mai mult nu-şi spuseră.</p>
                  <p rend="justify">În acest timp, preotul începu predica: Kmicic îl ascultă, dar, cu toată silinţa lui, nu auzi şi nu pricepu nimic. Fiinţa scumpă, pe care o dorise atâţia ani, care nu-i ieşise niciodată din gând şi din inimă, se afla acum lângă el. O simţea alături şi nu cuteza să-şi întoarcă privirile spre ea, pentru că era în biserică, dar închidea ochii şi-i asculta răsuflarea.</p>
                  <p rend="justify">„Oleńka, Oleńka e lângă mine! îşi spunea. Iată că Dumnezeu a poruncit să ne revedem în biserică după atâta vreme.” Gândurile şi inima lui îi repetau numele fără încetare: „Oleńka, Oleńka, Oleńka!”</p>
                  <p rend="justify">În răstimpuri, îl înăbuşea plânsul, apoi iarăşi aducea înflăcărat mulţumire Domnului; aproape că nu-şi mai dădea seama ce se petrece cu el.</p>
                  <p rend="justify">Jupâniţa stătea mereu în genunchi cu faţa ascunsă în mâini.</p>
                  <p rend="justify">Preotul isprăvi predica şi coborî din amvon, înaintea bisericii se auzi deodată zăngănit de arme şi tropote de copite. Un glas strigă la intrare: „Se întorc laudanienii!” şi biserica se umplu de murmure care crescură curând în strigăte tot mai puternice:</p>
                  <p rend="justify">—  Laudanienii, laudanienii!</p>
                  <p rend="justify">Mulţimea începu să freamăte şi capetele tuturor se întoarseră îndată spre uşă.</p>
                  <p rend="justify">Intrarea înnegri de oameni şi ceata înarmată păşi în biserică. În frunte mergeau, zornăindu-şi pintenii, jupân Wołodyjowski şi jupân Zagłoba. Mulţimea se desfăcu în faţa lor, iar ei străbătură biserica, îngenuncheară înaintea altarului, se rugară o vreme şi intrară amândoi în sacristie.</p>
                  <p rend="justify">Laudanienii se opriră la mijlocul naosului, nedând bineţe nimănui, din respect pentru locul în care se aflau.</p>
                  <p rend="justify">Ce mai privelişte! Feţe ameninţătoare, asprite de vânturi, slăbite de greutăţile războiului, crestate de săbiile suedeze, nemţeşti, ungureşti şi moldovene. Toată desfăşurarea războiului şi fala Laudei cucernice erau însemnate cu, paloşul pe ele. Iată-i pe Butrymi şi pe Stakjeni, pe Domaszewiczi şi pe Gościewiczi, atâţia câţi mai rămăseseră. Din cei care plecaseră cândva din Lauda cu Wołodyjowski, se întorseseră abia un sfert, De aceea, multe neveste îşi caută în zadar bărbaţii, mulţi bătrâni nu-şi mai găsesc feciorii şi hohotele îndurerate se înmulţesc, căci şi cei care se întâlnesc cu cei dragi plâng de bucurie. Toată biserica răsună de suspine; din când în când, un glas rosteşte un nume iubit şi tace, iar oştenii stau falnici, rezemaţi în paloşe, dar şi lor le şiroiesc lacrimile peste cicatricele adânci, scurgându-se pe mustăţile uriaşe.</p>
                  <p rend="justify">Deodată, clopoţelul sună la uşa sacristiei, şi plânsul şi murmurele conteniră. Îngenuncheară cu toţii, iar preotul ieşi cu sfintele daruri, urmat de jupân Wołodyjowski şi de jupân Zagłoba în cămăşi albe, şi slujba începu.</p>
                  <p rend="justify">Preotul era şi el mişcat şi când rosti prima dată spre credincioşi: Dominus vobiscum! glasul îi tremura, iar când veni rândul Evangheliei şi toate săbiile ieşiră din teacă în semn că Lauda e întotdeauna gata să apere credinţa, de se lumină biserica de luciul oţelelor, abia fu în stare să cânte sfintele vorbe.</p>
                  <p rend="justify">Îngânară apoi cu toţii rugăciunea, cuprinşi de simţăminte pioase, şi slujba luă sfârşit. Preotul însă, după ce puse la loc sfintele daruri în altar, se întoarse către mulţime în semn că mai vrea să spună ceva.</p>
                  <p rend="justify">Se aşternu liniştea, iar preotul întâmpină mai întâi cu vorbe calde de bun sosit pe oştenii care se întorseseră, apoi vesti tuturor că va citi scrisoarea regelui, adusă de polcovnicul steagului laudanian.</p>
                  <p rend="justify">După o clipă, în tăcerea adâncă, se auzi în toată biserica glasul dinaintea altarului: „Noi, Jan Kazimierz, rege al Poloniei, mare prinţ de Lituania, Mazowsze, Prusia etc. etc. In numele Tatălui, al Fiului şi al Sfântului Duh, amin!</p>
                  <p rend="justify">Aşa cum faptele nelegiuite ale oamenilor de rea-credinţă, îndreptate împotriva regelui şi a ţării, înainte de a ajunge în faţa judecătorului ceresc, au a fi pedepsite în viaţa pământească. tot atât de drept este ca virtutea să nu rămână fără răsplată, care se cuvine să-i sporească strălucirea şi să slujească drept îndemn pentru urmarea pildelor înălţătoare.</p>
                  <p rend="justify">Drept care facem cunoscut întregii stări a cavalerilor, anume oamenilor de arme şi mirenilor, celor care au cuius vis dignitatis{24} et praeeminentiae, şi totodată tuturor şleahticilor din Marele Principat al Lituaniei şi din stărostia Samogiţiei, cum că orice gravamina ar apăsa asupra numitului şi multiubitului nostru Andrzej Kmicic, stegar de Orsza, acestea, cunoscute fiind meritele şi slava lui, au a pieri din amintirea oamenilor, neştirbind cu nimic cinstea şi faima pomenitului stegar de Orsza.”</p>
                  <p rend="justify">Aici preotul se opri din citit şi privi spre strana în care stătea jupân Andrzej; acesta se ridică o clipă şi se aşeză din nou, apoi îşi rezemă capul slăbit de tăblia despărţitoare şi închise ochii, ca şi când şi-ar fi pierdut simţirea.</p>
                  <p rend="justify">Toate privirile se îndreptară spre el, toate buzele începură să şoptească:</p>
                  <p rend="justify">—  Jupân Kmicic, Kmicic, Kmicic, iată-l acolo, lângă jupâniţa Billewicz.</p>
                  <p rend="justify">Dar preotul începu să citească iarăşi în tăcerea surdă: „Care stegar de Orsza, deşi la începutul nefericitei năvăliri a suedezilor s-a arătat de partea prinţului voievod, n-a făcut-o din interes, el dorind din toată inima binele ţării, înşelat fiind de lămuririle prinţului cum că pentru mântuirea Republicii n-a mai rămas alt drum decât acela pe care păşea el!</p>
                  <p rend="justify">Venind apoi la prinţul Bogusław care, socotindu-l vânzător, i-a dezvăluit limpede toate uneltirile-i duşmănoase împotriva ţării, nu numai că numitul stegar de Orsza nu i-a făgăduit să ridice mâna asupra noastră, dar l-a răpit pe prinţ cu braţul înarmat, vrând să răzbune astfel suferinţele noastre şi ale ţării.”</p>
                  <p rend="justify">—  Doamne, fii milostiv cu mine păcătoasa! hohoti un glas de femeie lângă jupân Andrzej, iar în biserică se iscară iarăşi murmure de uimire.</p>
                  <p rend="justify">Preotul citi mai departe: „Împuşcat fiind în obraz de acelaşi prinţ, după ce s-a înzdrăvenit, a plecat îndată la Częstochowa şi a apărat cu pieptul său sfântul lăcaş, dând tuturor pildă de statornicie şi vitejie; tot acolo, primejduindu-şi sănătatea şi viaţa, a aruncat în aer cu pulbere cel mai mare tun de asediu, cu care prilej, prins fiind, a fost osândit la moarte de vrăjmaşul neînduplecat şi chinuit cu foc înainte.”</p>
                  <p rend="justify">Ici şi colo, femeile izbucniră în plâns. Oleńka tremura din tot trupul, cuprinsă parcă de friguri.</p>
                  <p rend="justify">„Dar scăpat de puterea Reginei îngerilor şi din această cumpănă, a venit la noi în Śląsk şi, după întoarcerea noastră în ţara scumpă, când vrăjmaşul înşelător ne-a întins o capcană, numitul stegar s-a aruncat numai cu patru oameni asupra duşmanului, scăpându-ne astfel viaţa. Acolo, tăiat şi împuns de rapiere, înotând până la brâu în sângele-i de viteaz, a fost ridicat fără suflare de pe câmpul de bătaie.”</p>
                  <p rend="justify">Oleńka îşi duse amândouă mâinile la tâmple şi, înălţându-şi capul, începu să tragă cu lăcomie aerul printre buzele arse. Pin piept i se smulgeau gemete:</p>
                  <p rend="justify">—  Doamne! Doamne! Doamne!</p>
                  <p rend="justify">Şi iarăşi răsună glasul preotului din ce în ce mai tulburat: „Iar când în urma strădaniei noastre s-a însănătoşit, nici atunci nu s-a odihnit, ci a continuat războiul, luptând de fiecare dată cu fală nemărginită, dat pildă mereu cavalerilor de către hatmanii celor două naţii, până la fericita cucerire a Varşoviei, după care a fost trimis în ţinuturile prusiene sub numele de Babinicz.”</p>
                  <p rend="justify">Când răsună în biserică acest nume, murmurul omenesc se prefăcu în zgomot de talazuri. Aşadar el era Babinicz?! Aşadar, acel nimicitor al suedezilor, izbăvitorul aşezărilor de la Wolmontowicze, învingător în atâtea bătălii, era Kmicic?! Larma se înteţea tot mai mult, mulţimea începu să se îmbulzească spre altar, ca să-l vadă mai bine.</p>
                  <p rend="justify">—  Doamne, binecuvântează-l! Binecuvântează-l, Doamne! se auziră sute de glasuri.</p>
                  <p rend="justify">Preotul se întoarse spre strane şi făcu semnul crucii asupra lui jupân Andrzej care, rezemat de tăblie, semăna mai degrabă cu un mort, decât cu un om viu, deoarece sufletul i se înălţa spre ceruri de fericire.</p>
                  <p rend="justify">După care, capelanul citi mai departe: „Acolo a pustiit ţara vrăjmaşului cu focul şi sabia, a contribuit precumpănitor la izbândă de la Prostki, l-a doborât cu propria mână pe prinţul Bogusław şi l-a luat prins, apoi venind în stărostia Samogiţiei, cât de mari sunt foloasele pe care le-a adus, câte oraşe şi sate a scăpat de braţul duşman, incolae{25} de acolo trebuie să cunoască cel mai bine.”</p>
                  <p rend="justify">—  Cunoaştem, cunoaştem, cunoaştem! tună mulţimea.</p>
                  <p rend="justify">—  Să fie linişte! spuse preotul, apropiind de ochi scrisoarea regelui.</p>
                  <p rend="justify">„De aceea, noi – citi mai departe – cântărind toate meritele lui, tot binele pe care l-a făcut ţării şi nouă, mai mare decât al oricărui fiu faţă de părintele şi maica lui, am hotărât să le aducem la cunoştinţă tuturor prin această scrisoare, pentru ca un cavaler atât de mare, apărătorul credinţei, al nostru şi al Republicii, să nu mai fie prigonit de osânda oamenilor, ci dimpotrivă, să fie îndrăgit şi respectat de toţi cum se cuvine. Înainte ca adunarea Seimului să întărească vrerile noastre, spălându-l de orice pată, şi înainte de a-l putea răsplăti cu stărostia de la Upita, care vacat, rugam pe toţi şleahticii din stărostia Samogiţiei să oprească în inima şi mintea lor aceste vorbe ale noastre pe care însăşi justiţia, fundamentum regnorum{26} ne-a poruncit să le trimitem spre luare-aminte.”</p>
                  <p rend="justify">Preotul isprăvi şi, întorcându-se cu faţa la altar, începu să se roage. Jupân Andrzej simţi deodată că o mână moale îi apucă mâna. Se uită: era Oleńka, şi înainte de a pricepe ce se întâmplă, înainte de a şi-o retrage, jupâniţă o ridică şi o duse la buze în văzul tuturor, în faţa altarului şi a mulţimii.</p>
                  <p rend="justify">—  Oleńka! strigă Kmicic uluit.</p>
                  <p rend="justify">Iar ea se ridică şi, acoperindu-şi faţa cu voalul, îi spuse spătarului:</p>
                  <p rend="justify">—  Hai să plecăm, unchiule, să plecăm repede! Şi ieşiră prin uşa sacristiei.</p>
                  <p rend="justify">Jupân Andrzej încercă să se ridice şi să iasă după ea, dar nu mai fu în stare.</p>
                  <p rend="justify">Puterile îl părăsiră cu totul.</p>
                  <p rend="justify">În schimb, după un sfert de ceas, se afla înaintea bisericii, sprijinit de-o parte şi de alta de Wołodyjowski şi de Zagłoba.</p>
                  <p rend="justify">Mulţimea şleahticilor, mai avuţi şi mai săraci, şi oamenii de rând se înghesuiau în jurul lor; nevestele – cele care izbutiseră să se smulgă de la pieptul bărbaţilor întorşi din război – mânate de curiozitatea proprie firii femeieşti, dădeau fuga să se uite la acest Kmicic, înfricoşător cândva, astăzi însă mânuitorul Laudei şi viitor staroste. Cercul se strângea tot mai mult, aşa că laudanienii se văzură nevoiţi să-l înconjure pe cavaler, ca să-l ferească de îmbulzeală.</p>
                  <p rend="justify">—  Jupâne Andrzej! strigă jupân Zagłoba. Vezi ce dar ţi-am adus. Nu te aşteptai la una ca asta. Acum să mergem la Wodokty, la logodnă şi la nuntă!</p>
                  <p rend="justify">Vorbele lui jupân Zagłoba fură acoperite de strigătele tunătoare pe care laudanienii le înălţară la îndemnul lui Józwa Butrym:</p>
                  <p rend="justify">—  Să trăiască jupân Kmicic!</p>
                  <p rend="justify">—  Să trăiască! repetă mulţimea. Trăiască starostele nostru de Upita. Trăiască!</p>
                  <p rend="justify">—  La Wodokty, cu toţii! răcni iarăşi jupân Zagłoba.</p>
                  <p rend="justify">—  La Wodokty! La Wodokty! strigară o mie de guri. Să mergem în peţit la Wodokty, cu jupân Kmicic, cu izbăvitorul nostru! La jupâniţă, la Wodokty!</p>
                  <p rend="justify">Se iscă o frământare grozavă. Laudanienii încălecară pe cai, iar mulţimea se repezi la căruţe, brişte, şarete. Cei care veniseră pe jos, o luară la fugă de-a dreptul prin pădure şi peste câmpuri. Strigătul „La Wodokty” răsuna în tot târgul. Drumurile se umplură de grupuri de oameni în straie de culori felurite.</p>
                  <p rend="justify">Jupân Kmicic şedea într-o caretă, între Wołodyjowski şi Zagłoba, şi-l lua în braţe când pe unul, când pe celălalt. Nu putea să vorbească, deoarece era şi acum foarte tulburat; dealtfel, goneau de parcă năvăliseră tătarii la Upita. Toate briştele şi carele zoreau la fel în jurul lor.</p>
                  <p rend="justify">Târgul rămăsese departe în urmă, când Wołodyjowski se apropie deodată de urechea lui Kmicic şi-l întrebă:</p>
                  <p rend="justify">—  Jędrek, nu ştii unde e cealaltă?</p>
                  <p rend="justify">—  La Wodokty! răspunse viteazul.</p>
                  <p rend="justify">Atunci mustăcioara lui jupân Michał începu să se mişte avan, nu se ştie dacă din pricina vântului sau a tulburării, destul că tot drumul sfârcurile se tot zburliră înainte ca două andrele ori ca nişte coarne de cărăbuş.</p>
                  <p rend="justify">Jupân Zagłoba cânta de bucurie cu un glas atât de gros, de se speriau caii:</p>
                  <p rend="justify">Eram noi doi, Kasienko, numai noi doi pe lume, Dar mi se pare, dragă, că vom fi trei anume.</p>
                  <p rend="justify">Anusia nu venise în duminica aceea la biserică, deoarece fusese rândul ei să rămână cu jupâniţa Kulwiec care nu se simţea prea bine; o zi stătea ea, o zi Oleńka.</p>
                  <p rend="justify">Toată dimineaţa o îngrijise şi o oblojise pe bolnavă, aşa că era destul de târziu când se apucase să spună rugăciunile.</p>
                  <p rend="justify">Abia rostise ultimul „Amin!” când se auzi uruitul caleştii la poartă şi Oleńka se năpusti ca vijelia In odaie.</p>
                  <p rend="justify">—  Isuse, Mărie! Ce s-a întâmplat? strigă jupâniţa Borzobohata, uitându-se la ea.</p>
                  <p rend="justify">—  Anusia, ştii cine-i Babinicz? E jupân Kmicic!</p>
                  <p rend="justify">Anusia zvâcni drept în picioare.</p>
                  <p rend="justify">—  Cine ţi-a spus?</p>
                  <p rend="justify">—  S-a citit scrisoarea regelui. jupân Wołodyjowski a adus-o. laudanienii.</p>
                  <p rend="justify">—  Păi, jupân Wołodyjowski s-a întors? exclamă Anusia.</p>
                  <p rend="justify">Şi se aruncă în braţele Oleńkăi. Oleńka primi această răbufnire de bucurie ca pe o dovadă a dragostei Anusiei faţă de ea; era atât de tulburată, încât aproape că nu mai ştia ce se petrece în jurul ei. Faţa i se roşise ca focul şi răsufla repede, de parcă era tare obosită.</p>
                  <p rend="justify">Începu să povestească fără nici o rânduială şi cu glasul întretăiat tot ce auzise la biserică, alergând în acest timp ca o nebună prin încăpere şi repetând mereu: „Nu sunt vrednică de el!” îşi spunea că ea l-a nedreptăţit mai mult decât oricine, că n-a vrut nici măcar să se roage pentru el, atunci când viteazul îşi vărsa sângele pentru Sfânta Fecioară, pentru ţară şi pentru rege.</p>
                  <p rend="justify">În zadar încerca Anusia s-o mângâie, alergând după ea prin odaie. Ea o ţinea una şi bună că nu-l merită şi că nu va îndrăzni să se uite în ochii lui, apoi iar începea să vorbească despre isprăvile lui Babinicz, despre răpirea lui Bogusław, despre răzbunarea lui şi scăparea regelui, despre Prostki, Wolmontowicze, Częstochowa, în sfârşit, despre vinovăţia şi neînduplecarea ei, pentru care trebuie să se căiască la mânăstire.</p>
                  <p rend="justify">Văicărelile fură întrerupte de jupân Tomasz care dădu buzna înăuntru şi strigă:</p>
                  <p rend="justify">—  Pentru Dumnezeu, toată Upita vine la noi! Au ajuns în sat, iar Babinicz trebuie să fie cu ei!</p>
                  <p rend="justify">Într-adevăr, strigătele îndepărtate vestiră în curând apropierea mulţimii. Spătarul o luă de mână pe Oleńka şi o duse în pridvor: Anusia ieşi după ei.</p>
                  <p rend="justify">Deodată, mulţimea de oameni şi cai înnegri în depărtare; cât cuprindeai cu ochii, drumul era ticsit de lume. În cele din urmă, ajunseră la conac. Cei care scurtaseră drumul peste câmp, se buluciră prin şanţul de apărare şi peste îngrădituri; iar carele se înghesuiră la poartă; chiuiau cu toţii, aruncându-şi căciulile în sus.</p>
                  <p rend="justify">În sfârşit, se ivi ceata înarmată a laudanienilor, având în mijloc careta în care şedeau trei bărbaţi: jupân Kmicic, jupân Wołodyjowski şi jupân Zagłoba.</p>
                  <p rend="justify">Careta se afla mai la o parte, neputând trage lângă pridvor din pricina mulţimii. Zagłoba şi Wołodyjowski săriră jos cei dintâi, îi ajutară lui Kmicic să coboare şi-l luară de braţ.</p>
                  <p rend="justify">—  Daţi-vă la o parte: strigă Zagłoba.</p>
                  <p rend="justify">—  Daţi-vă la o parte! repetară laudanienii.</p>
                  <p rend="justify">Oamenii se traseră îndărăt numaidecât, lăsând la mijloc o uliţă largă, pe care cei doi cavaleri îl conduseră pe Kmicic până în pridvor. Viteazul se clătina pe picioare şi era palid ca ceara, dar păşea cu capul ridicat, tulburat şi fericit în acelaşi timp.</p>
                  <p rend="justify">Oleńka se sprijini de uşă şi braţele îi căzură fără putere. Când îl văzu înaintea ei, când se uită la chipul acestui sărman care, după atâţia ani de despărţite se apropie de ea asemenea biblicului Lazăr, fără un strop de sânge în obraz, suspinele îi cutremurară iarăşi pieptul. Din pricina slăbiciunii, a fericirii şi a tulburării, nu mai ştia nici el ce să spună şi repeta mereu cu glasul întretăiat:</p>
                  <p rend="justify">—  Ei vezi, Oleńka, vezi?</p>
                  <p rend="justify">Jupâniţa îi alunecă deodată la picioare.</p>
                  <p rend="justify">—  Jędrus, nu sunt vrednică să-ţi sărut rănile tale!</p>
                  <p rend="justify">În clipa aceea, viteazul îşi recapătă puterile, o ridică de jos ca pe un fulg şi o strânse la piept.</p>
                  <p rend="justify">Un strigăt uriaş asurzi toate urechile, cutremurând pereţii caselor şi scuturând ultimele frunze din copaci. Laudanienii începură să tragă cu flintele; unii îşi zvârleau căciulile în sus şi împrejur se vedeau chipuri înseninate de bucurie, ochi învăpăiaţi şi guri care strigau:</p>
                  <p rend="justify">—  Vivat Kmicic! Vivat Billewiczówna! Vivat tânăra pereche!</p>
                  <p rend="justify">—  Vivat cele două perechi: tună Zagłoba.</p>
                  <p rend="justify">Dar glasul i se pierdu în larma tuturor.</p>
                  <p rend="justify">Conacul de la Wodokty semăna cu o tabără. Toată ziua se tăiară din porunca spătarului berbeci şi boi, se dezgropată butoaiele cu mied şi bere. Seara se aşezară cu toţii la ospăţ, cei mai vârstnici şi mai de vază prin încăperi, iar tinerii în odaia slujitorilor: prostimea se veseli şi ea în jurul bobotăilor aprinse în bătătură.</p>
                  <p rend="justify">La masa celor aleşi, paharele se goleau întruna în cinstea celor două perechi fericite, iar când voioşia ajunse la culme, jupân Zagłoba mai rosti următoarea urare:</p>
                  <p rend="justify">—  Cinstite jupâne Andrzej şi tu, vechi prieten, jupâne Michał, vouă vă vorbesc! Nu-i destul că v-aţi primejduit viaţa în luptă, că v-aţi vărsat sângele şi l-aţi biruit pe vrăjmaş! Truda voastră nu s-a isprăvit, deoarece acum, când a pierit atâta amar de lume în acest război cumplit, datoria voastră este să sporiţi numărul apărătorilor acestei Republici scumpe, lucru pentru care, nădăjduiesc, nu veţi duce lipsă de curaj şi tragere de inimă! Domniile voastre, să închinăm dar în cinstea vlăstarelor viitoare! Dumnezeu să le dea noroc şi să le ajute să păstreze această moştenire pe care le-o lăsăm reîntregită cu truda, sudoarea şi sângele nostru. Fie ca atunci când vor veni vremuri de năprasnă, să-şi aducă aminte de noi şi să nu-şi piardă nădejdea niciodată, încredinţaţi fiind că nu se află primejdie din care, viribus unitis{27} şi cu ajutorul lui Dumnezeu, să nu poată scăpa.</p>
                  <p rend="justify">*</p>
                  <p rend="justify">* *</p>
                  <p rend="justify">Curând după nuntă, jupân Andrzej plecă la războiul care izbucnise la fruntariile de răsărit. Dar biruinţa fulgerătoare a lui Czarniecki şi Sapieha asupra lui Chowański şi Dolgoruki, şi aceea a hatmanilor coroanei asupra lui Szeremet îi puseră capăt repede. Atunci Kmicic se întoarse acoperit iarăşi de slavă şi se statornici la Wodokty. Rangul de stegar de Orsza îl primi după el vărul său, Jakub, care mai apoi făcu parte din nefericita confederaţie a oştenilor. Jupân Andrzej, rămânând cu trup şi suflet alături de rege, răsplătit cu stărostia de la Upita, trăi mulţi ani în pace şi dragoste pilduitoare cu laudanienii, înconjurat de cinstirea tuturor. Răuvoitorii – căci cine nu-i are – spuneau într-adevăr că îşi asculta nevasta în toate, dar el nu se ruşina, dimpotrivă, recunoştea singur că-i cere părerea în orice treabă mai însemnată.</p>
                  <p rend="justify">SFÂRŞIT</p>
                  <p rend="justify">{1} Bărbat înfricoşător (lat.).</p>
                  <p rend="justify">{2} Sunt cavaler polonez (lat.).</p>
                  <p rend="justify">{3} Tun de calibru mic.</p>
                  <p rend="justify">{4} înţelegere, alianţă (lat.).</p>
                  <p rend="justify">{5} Nici măcar solul nenorocirii (lat.).</p>
                  <p rend="justify">{6} Cureluşă legată de şa, care trece pe sub coada calului (lat.).</p>
                  <p rend="justify">{7} De la început (lat.).</p>
                  <p rend="justify">{8} Să-mi cruţ, să-mi păstrez tinereţea (lat.).</p>
                  <p rend="justify">{9} Aici cartier general al Varşoviei pe malul drept al Vistulei.</p>
                  <p rend="justify">{10} Castelul regelui (lat.).</p>
                  <p rend="justify">{11} Tropicul Capricornului.</p>
                  <p rend="justify">{12} Gol (lat.).</p>
                  <p rend="justify">{13} Tunuri mici de fier.</p>
                  <p rend="justify">{14} Mai multe ţevi aşezate în paralel.</p>
                  <p rend="justify">{15} Maimuţe (lat.).</p>
                  <p rend="justify">{16} Creşteţi şi vă înmulţiţi (lat.).</p>
                  <p rend="justify">{17} Cu toate titlurile (lat.).</p>
                  <p rend="justify">{18} Înţelegerea, pacea, face să crească lucrurile neînsemnate pe când discordia le scade pe cele mari (lat.).</p>
                  <p rend="justify">{19} Joc de cuvinte; în lb. polonă bardzo = foarte, iar royaty =. j.aa coarne, încornorat.</p>
                  <p rend="justify">{20} A luat cu asalt (lat.).</p>
                  <p rend="justify">{21} Dumnezeu e cu noi (germ.).</p>
                  <p rend="justify">{22} Doamne, îndură-te de mine (germ.).</p>
                  <p rend="justify">{23} Să crească, să înflorească (lat.).</p>
                  <p rend="justify">{24} Puterea rangului şi a demnităţii (lat.).</p>
                  <p rend="justify">{25} Localnicii (lat.).</p>
                  <p rend="justify">{26} Dreptatea, fundamentul, baza domniilor (lat.).</p>
                  <p rend="justify">{27} Cu forţe unite (lat.).</p>
               </div>
            </div>
         </div>
      </body>
   </text>
</TEI>
