<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Charles Dickens</title>
            <author>Charles Dickens</author>
         </titleStmt>
         <editionStmt>
            <edition>
               <date>2013-08-08T12:42:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2023-01-02T18:03:17.641858761</date>
            </change>
         </listChange>
      </revisionDesc>
   </teiHeader>
   <text>                       
      <body>
         <author>Charles Dickens</author>
         <div type="div1">
            <head>Viaţa lui David Copperfield</head>
            <subtitle>Vol. 1</subtitle>
            <div type="div2">
               <head>CUPRINS:/x/</head>
               <p rend="justify">PREFAŢĂ 4</p>
               <p rend="justify">CAPITOLUL I 9</p>
               <p rend="justify">DESCHID OCHII 9</p>
               <p rend="justify">CAPITOLUL II 23</p>
               <p rend="justify">PRIVESC 23</p>
               <p rend="justify">CAPITOLUL III 41</p>
               <p rend="justify">SE ÎNTÂMPLĂ O SCHIMBARE 41</p>
               <p rend="justify">CAPITOLUL IV 60</p>
               <p rend="justify">CAD ÎN DIZGRAŢIE 60</p>
               <p rend="justify">CAPITOLUL V 82</p>
               <p rend="justify">SUNT ÎNDEPĂRTAT DE CASĂ 82</p>
               <p rend="justify">CAPITOLUL VI 104</p>
               <p rend="justify">FAC NOI CUNOŞTINŢE 104</p>
               <p rend="justify">CAPITOLUL VII 113 „ÎNTÂIUL SEMESTRU” LA „SALEM HOUSE” 113</p>
               <p rend="justify">CAPITOLUL VIII 135</p>
               <p rend="justify">VACANŢA. O DUPĂ-AMIAZA FERICITĂ 135</p>
               <p rend="justify">CAPITOLUL IX 152</p>
               <p rend="justify">O JALNICĂ ANIVERSARE A ZILEI MELE DE NAŞTERE 152</p>
               <p rend="justify">CAPITOLUL X 166</p>
               <p rend="justify">NU SE MAI SINCHISESC DE MINE, DAR ÎMI FAC ROST DE O SLUJBĂ 166</p>
               <p rend="justify">CAPITOLUL XI 191</p>
               <p rend="justify">ÎNCEP SĂ TRĂIESC DIN MUNCA MEA ŞI NU SUNT ÎNCÂNTAT 191</p>
               <p rend="justify">CAPITOLUL XII 211</p>
               <p rend="justify">FĂRĂ SA FIU MAI ÎNCÂNTAT DECÂT ÎNAINTE CĂ SUNT PE PICIOARELE MELE, IAU O HOTĂRÂRE DE MARE ÎNSEMNĂTATE 211</p>
               <p rend="justify">CAPITOLUL XIII 223</p>
               <p rend="justify">URMĂRILE HOTĂRÂRILOR MELE 223</p>
               <p rend="justify">CAPITOLUL XIV 247</p>
               <p rend="justify">MĂTUŞA DECIDE CE SĂ FACĂ CU MINE 247</p>
               <p rend="justify">CAPITOLUL XV 266</p>
               <p rend="justify">IAU TOTUL DE LA ÎNCEPUT 266</p>
               <p rend="justify">CAPITOLUL XVI 278</p>
               <p rend="justify">MĂ SCHIMB ÎN MULTE PRIVINŢE 278</p>
               <p rend="justify">CAPITOLUL XVII 304</p>
               <p rend="justify">O ÎNTÂLNIRE NEAŞTEPTATĂ 304</p>
               <p rend="justify">CAPITOLUL XVIII 325</p>
               <p rend="justify">PRIVIRE RETROSPECTIVA 325</p>
            </div>
            <div type="div2">
               <head>Personajele</head>
               <p rend="justify">RICHARD BABLEY, („Mister Dick”), un nebun inofensiv </p>
               <p rend="justify">MISTER BARKIS, harabagiu.</p>
               <p rend="justify">MISTER CHLLIP, medic; un omuleţ blajin.</p>
               <p rend="justify">DAVID COPPERFIELD, eroul romanului.</p>
               <p rend="justify">MISTER CREAKLE, un director de şcoală, incult şi câinos </p>
               <p rend="justify">REVERENDUL HORACE CREWLER, pastor sărac în Devonshire.</p>
               <p rend="justify">URIAH HEEP, copist în biroul lui mister Wickfield.</p>
               <p rend="justify">MISTER JORAM, asociatul şi ginerele lui mister Omer, antreprenorul de pompe funebre.</p>
               <p rend="justify">MISTER JORKINS. Asociatul lui mister Spenlow.</p>
               <p rend="justify">LATTIMMER, servitorul şi omul de încredere al lui James Steerforth.</p>
               <p rend="justify">JACK MALDON, un tânăr de nimic, lipsit de mijloace, leneş, obraznic, înfumurat.</p>
               <p rend="justify">MISTER CHARLES MELL, profesor la şcoala lui mister Creakle </p>
               <p rend="justify">MISTER WILKINS MICAWBER, un domn elegant, grandilocvent, generos şi nesocotit.</p>
               <p rend="justify">MISTER. WILKINS MICAWBER Jr, feciorul cel mare al acestuia </p>
               <p rend="justify">MISTER MILLS, tatăl Juliei Mills.</p>
               <p rend="justify">MISTER EDWARD MURDSTONE, tatăl vitreg al lui David Copperfield.</p>
               <p rend="justify">MISTER OMER, negustor de manufactură, croitor, antreprenor de pompe funebre etc. la Yarmouth.</p>
               <p rend="justify">DANIEL PEGGOTTY, un pescar cam din topor, dar bun la inimă.</p>
               <p rend="justify">HAM PEGGOTTY, marangoz şi pescar; nepotul lui Daniel Peggotty.</p>
               <p rend="justify">MISTER QIUNION, administratorul depozitului firmei „Murdstone &amp; Grinby”</p>
               <p rend="justify">MISTER FRANCIS SPENLOW, unul dintre membrii firmei „Spenlow &amp; Jorkins”; tatăl Dorei Spenlow.</p>
               <p rend="justify">JAMES STEERFORTH, un tânăr binecrescut şi cu deosebit farmec personal, prieten din şcoală cu Copperfield.</p>
               <p rend="justify">DR. STRONG, un domn bătrân şi amabil, directorul unei şcoli din Canterbury.</p>
               <p rend="justify">MISTER TIFFEY, un bătrân funcţionar în birourile firmei „Spenlow &amp; Jorkins”</p>
               <p rend="justify">THOMAS TRADDLES, coleg de şcoală şi prieten cu David Copperfield.</p>
               <p rend="justify">MISTER WICKFIELD, avocat la Canterbury.</p>
               <p rend="justify">MISSIS CLARA COPPERFIELD, mama lui David Copperfield.</p>
               <p rend="justify">MISSIS CREAKLE, o femeie de treabă bruftuluită de soţul ei.</p>
               <p rend="justify">MISS CREAKLE, fiica precedentei.</p>
               <p rend="justify">MRS.2 CREWLER, soţia reverendului Horace Crewler.</p>
               <p rend="justify">CAROLINE, LOUISA, LUCY, MARGARET, SARAH şi SOPHY.</p>
               <p rend="justify">CREWLER, fiicele reverendului Horace Crewler.</p>
               <p rend="justify">MRS. CRUPP, o femeie corpolentă, care închiriază camere mobilate.</p>
               <p rend="justify">ROSA DARTLE, o doamnă care locuieşte la missis Steerforth şi îi ţine companie.</p>
               <p rend="justify">MICUŢA EMILY, o nepoată a lui mister Peggotty adoptată de acesta.</p>
               <p rend="justify">MARTHA ENDELL, o femeie rău famată.</p>
               <p rend="justify">MRS. GUMMIDGE, văduva unui pescar, fost tovarăş al lui Daniel Peggotty.</p>
               <p rend="justify">MRS. HEEP, văduvă: mama lui Uriah Heep.</p>
               <p rend="justify">MRS. MARKLEHAM, mama Anniei Strong.</p>
               <p rend="justify">MRS. EMMA MICAWBER, soţia lui Wilkins Micawber.</p>
               <p rend="justify">MISS EMMA MICAWBER, fiica ei.</p>
               <p rend="justify">MISS JULIA MILLS, prietena cea mai apropiată a Dorei Spenlow.</p>
               <p rend="justify">MISS MOWCHER, coafeză cu clientelă distinsă.</p>
               <p rend="justify">MISS JANE MURDSTONE, sora lui Edward Murdstone.</p>
               <p rend="justify">MINNIE OMER, fiica Iul mister Omer; frumoasă şi cumsecade CLARA PEGGOTTY, femeie la toate în casa Clarei Copperfield; dădaca şi prietena lui David.</p>
               <p rend="justify">MISS CLARISSA SPENLOW, cea mai în vârstă dintre cele două surori nemăritate ale lui mister Spenlow.</p>
               <p rend="justify">MISS LAVINIA SPENLOW, sora Clarissei Spenlow.</p>
               <p rend="justify">MISS DORA SPENLOW, unicul copil al lui mister Spenlow; o fată timidă, sensibilă, naivă şi drăgălaşă, mai târziu „soţia-copiliţă” a lui David Copperfield.</p>
               <p rend="justify">MRS. STEERFORTH, mama lui James Steerforth.</p>
               <p rend="justify">MRS. ANNIE STRONG, soţia doctorului Strong.</p>
               <p rend="justify">MISS BETSEY TROTWOOD, o doamnă austeră, dar inimoasă; mătuşa mare a lui David Copperfield.</p>
               <p rend="justify">AGNES WICKFIELD, fiica şi menajera lui mister Wickfield.</p>
            </div>
            <div type="div2">
               <head>
                  <label>Capitolul I</label>
                  <lb/>Deschid ochii</head>
               <p rend="justify">Este menirea paginilor de faţă s-arate dacă până la urmă eroul propriei mele vieţi voi fi eu sau dacă altcuiva îi va reveni acest rol. Ca s-o iau cu povestirea chiar de la început, voi consemna că (precum mi s-a spus, şi cred) am venit pe lume într-o vineri la miezul nopţii. S-a băgat atunci de seamă că am scos primul ţipăt chiar în clipa când pendula a pornit să sune.</p>
               <p rend="justify">Dădaca mea şi anumite femei mai înţelepte de prin vecini, care mi-au arătat o grijă deosebită cu câteva luni înainte de a fi fost cu putinţă să facem cunoştinţă, ţinând seama de ziua şi ceasul naşterii, au dat de ştire că eram ursit să fiu nefericit în viaţă şi, în al doilea rând, au vestit că-mi era scris să văd stafii şi năluci, căci asta socoteau dânsele, era soarta nefericiţilor prunci – fete sau băieţi – veniţi pe lume vinerea după miezul nopţii.</p>
               <p rend="justify">Despre prevestirea dintâi nu e nevoie să spun nici un cuvânt aici, pentru că nimic nu poate arăta mai bine decât propria-mi poveste dacă ea s-a adeverit sau nu. În ce priveşte cea de a doua, voi spune doar că, de nu s-o fi împlinit cumva în frageda-mi copilărie, încă nu s-a săvârşit până în ziua de azi. Nu mă plâng însă defel c-am fost lipsit de acest dar; şi dacă în clipa de faţă de el se bucură altcineva, îi doresc din toată inima să-l păstreze.</p>
               <p rend="justify">M-am născut cu căiţă, care, prin anunţuri la gazetă, a fost oferită spre vânzare la preţul convenabil de cincisprezece guinee3. Dar nu ştiu dacă pe vremea aceea oamenii care călătoreau pe mare nu prea aveau bani sau dacă, nemaifiind superstiţioşi4, preferau colacii de salvare; ceea ce ştiu e că nu s-a grăbit decât un singur amator, un avocat care juca la bursă şi care a oferit două lire5 bani peşin, iar restul în vin de Xeres6 refuzând să plătească mai mult pentru chezăşia că nu se va îneca. Aşadar, anunţul a fost retras, reprezentând o cheltuială zadarnică, fiindcă pe acea vreme sărmana mea mamă avea şi ea vin de Xeres din belşug, iar zece ani mai târziu căiţa a fost pusă la loterie undeva pe meleagurile noastre, vânzându-se cincizeci de bilete a câte o jumătate de coroană7 fiecare, câştigătorul urmând să plătească cinci şilingi pe deasupra. Am fost de faţă şi-mi amintesc că m-am simţit tulburat şi stânjenit văzând cum se înstrăina astfel o parte din făptura mea. Căiţa a fost câştigată, ţin minte, de o bătrână, cu un coşuleţ pe braţ, care abia s-a îndurat să scoată cei cinci şilingi, în monede de câte o jumătate de penny8, şi până la urmă a dat cu doi pence şi jumătate mai puţin, ceea ce zadarnic s-au străduit să-i dovedească, făcând cu ea socoteli nesfârşite.</p>
               <p rend="justify">Faptul că bătrâna nu s-a înecat şi că şi-a dat liniştită obştescul sfârşit în patul ei, la vârsta de 92 de ani, este neîndoios, şi oamenii din partea locului nu-l vor da uitării multă vreme. După câte am aflat, s-a mândrit până şi pe patul morţii că nici o singură dată în viaţa, ei n-a trecut vreo apă altfel decât peste un pod şi că până la capătul zilelor ei, ori de câte ori îşi sorbea ceaiul, pentru care avea o mare slăbiciune, se arăta foarte indignată împotriva marinarilor şi a celorlalţi oameni care n-aveau nimic sfânt şi băteau mările lumii. Zadarnic i-ai fi spus că această mult hulită îndeletnicire aducea şi unele foloase, printre care se număra poate şi ceaiul. Răspundea totdeauna, repetând apăsat, cu neclintită încredere în temeinicia argumentului ei: „Nu, nici să n-aud de oamenii care bat drumurile şi mările!”</p>
               <p rend="justify">Şi acum, ca să nu mai bat şi eu câmpii, mă întorc să vă spun cum am venit pe lume.</p>
               <p rend="justify">M-am născut la Blunderstone, în comitatul Suffolk, sau „cam pe acolo”, cum se spune în Scoţia. Sunt un copil postum. Ochii părintelui meu s-au închis asupra luminii acestei lumi cu şase luni înainte ca ai mei să se deschidă asupra ei. Chiar şi acum mi se pare ciudat când mă gândesc că n-a apucat să mă vadă niciodată; şi mai ciudate îmi par amintirile nedesluşite din prima copilărie, legate de lespedea albă de pe mormântul lui din curtea bisericii, şi jalea ce mă cuprindea când vedeam că zăcea acolo singur, în noaptea adâncă, în timp ce salonaşul nostru era încălzit şi luminat de focul din cămin şi de flacăra, lumânărilor, şi că uşile casei noastre încuiate şi zăvorite – ceea ce mi se părea uneori o adevărată cruzime – nu-i dădeau voie să intre la adăpost.</p>
               <p rend="justify">Persoana cea mai însemnată din familia noastră, despre care voi avea prilejul să povestesc, era o mătuşă a tatii, care, prin urmare „mi-era şi mie mătuşă. Miss Trotwood9 – sau miss Betsey, cum obişnuia să-i spună biata mamă când, izbutind să-şi înfrângă spaima pe care i-o stârnea acest personaj înfricoşător, se-ncumeta să-i pomenească numele (ceea ce rar se întâmpla) – fusese măritată, cu un bărbat mai tânăr decât ea, foarte chipeş, dar, vorba ceea, „pomul se cunoaşte după roade şi omul după fapte”, căci lumea îl bănuia că o bătuse pe miss Betsey şi că odată, când se iscase între ei o gâlceavă pentru niscaiva merinde, se repezise la ea, hotărât s-o azvârle pe fereastră de la catul al doilea. Aceste dovezi neîndoielnice ale nepotrivirii lor de caracter o îndemnaseră pe miss Betsey să-i dea răvaş de drum şi să ajungă la o despărţire prin bună învoială. Dumnealui plecase în Indii cu ce bani avea, şi acolo, potrivit unor zvonuri fără temei, care se lăţiseră în familia noastră, fusese văzut călare pe un elefant. Împreună cu un babuin10: dar eu cred mai degrabă că trebuie să fi fost vreun babu11 sau o begum12. Oricum, nu trecură nici zece ani şi sosiră veşti că s-ar fi prăpădit. Ce-a simţit mătuşa când a aflat, nimeni nu ştie, căci, îndată după despărţire, şi-a reluat numele de fată, şi-a cumpărat o căsuţă într-un cătun îndepărtat, lângă ţărmul mării, şi s-a statornicit acolo, locuind cu o singură slujnică, trăind, pare-se, de atunci înainte retrasă în cea mai neînduplecată izolare.</p>
               <p rend="justify">Tata fusese, cred, cândva, una dintre slăbiciunile ei; căsătoria lui o jignise însă crunt, pentru simplul motiv că maică-mea era „o păpuşă de ceară”. Miss Betsey n-o văzuse niciodată pe mama, ştia doar că nu împlinise nici 20 de ani, şi asta îi era de ajuns. Tata şi miss Betsey nu s-au mai văzut niciodată. Când s-a însurat, era de două ori mai în vârstă decât mama şi nu tocmai sănătos. Precum am mai spus, s-a prăpădit după un an şi cu şase luni înainte de venirea mea pe lume.</p>
               <p rend="justify">Aşa stăteau lucrurile în după-amiaza acelei vineri memorabile şi, fie-mi iertat să spun, bogate în întâmplări de seamă. Nu pot pretinde că aş fi ştiut atunci care era situaţia, nici că despre cele ce au urmat mi-ar fi rămas amintiri întemeiate pe mărturia propriilor mele simţuri.</p>
               <p rend="justify">Mama se simţea rău şi şedea tare abătută lângă cămin, privind focul printre lacrimi, gândindu-se cu deznădejde la viitorul ei şi al micuţului necunoscut fără tată, care se gătea să vină într-o lume ce nu se sinchisea câtuşi de puţin de sosirea lui, unde nu-l aşteptau decât câteva pachete de ace de siguranţă într-un sertar din odaia de sus; mama, precum spuneam, şedea lângă focul din cămin în după-amiaza aceea senină de martie, în timp ce afară şuiera vântul, şi era speriată şi mâhnită, îndoindu-se că va scăpa cu viaţă din încercarea ce-o aştepta, când, deodată, îndreptându-şi privirea către fereastra din faţă, a văzut în timp ce-şi ştergea lacrimile, o doamnă necunoscută care trecea prin grădină.</p>
               <p rend="justify">Când s-a uitat a doua oară a avut o presimţire puternică cum că doamna aceea era miss Betsey. Peste zaplazul grădinii asfinţitul îşi revărsa strălucirea asupra necunoscutei, care se îndrepta spre uşă păşind băţos şi cu un aer înţepat ce nu putea fi decât al ei. Când a ajuns în dreptul casei s-a vădit o dată mai mult că era chiar ea. Tata spusese adesea că rareori mătuşa se purta ca toată lumea; şi de astă dată, în loc să sune, s-a apropiat de fereastra prin care mama o văzuse venind şi s-a uitat înăuntru, apăsându-şi atât de tare vârful nasului de geam, încât, cum povestea biata mama, i s-a turtit şi într-o clipită s-a făcut alb de tot.</p>
               <p rend="justify">Mamei i-a pricinuit o asemenea sperietură, încât sunt sigur că venirea mea pe lume într-o vineri i-o datorez mătuşei Betsey.</p>
               <p rend="justify">Tulburată, mama s-a ridicat de pe fotoliu şi s-a furişat în spatele lui, în colţ. Miss Betsey a cercetat încet şi cu luare-aminte odaia de la un capăt la celălalt, rotindu-şi ochii aşa cum îşi rotesc capul harapii la pendulele nemţeşti13 – până ce, în cele din urmă, a zărit-o pe mama. Atuncea s-a încruntat şi ca una ce era deprinsă să poruncească, i-a făcut semn să-i deschidă uşa. Mama s-a dus.</p>
               <p rend="justify">—  Missis David Copperfield, mi se pare, a spus miss Betsey. Intonaţia se datora pesemne hainelor de doliu pe care le purta mama şi stării în carele afla.</p>
               <p rend="justify">—  Da, a rostit mama cu voce stinsă.</p>
               <p rend="justify">—  Miss Trotwood, s-a prezentat vizitatoarea. Vreau să cred c-aţi auzit de mine!</p>
               <p rend="justify">Mama i-a răspuns că a avut această plăcere. Dar cu părere de rău, şi-a dat seama că adevărul i se citea pe faţă: plăcerea nu fusese din cale-afară de mare.</p>
               <p rend="justify">—  Acum ai prilejul s-o şi vezi! a spus miss Betsey.</p>
               <p rend="justify">Mama a dat din cap şi a poftit-o să intre.</p>
               <p rend="justify">Au intrat în odaia din care tocmai ieşise mama, pentru că în salonul aflat de cealaltă parte a coridorului nu se făcea focul – nu se mai făcuse focul de la înmormântarea tatii; s-au aşezat amândouă, şi văzând că miss Betsey nu scotea nici un cuvânt, mama, după ce s-a străduit zadarnic să se stăpânească, a izbucnit în plâns.</p>
               <p rend="justify">—  Oh, stai, stai! a strigat miss Betsey. Nu plânge! Lasă, lasă!</p>
               <p rend="justify">Mama nu a fost în stare să se potolească şi a plâns mai departe, până şi-a uşurat inima.</p>
               <p rend="justify">—  Ia scoate-ţi scufiţa, fetiţo, ca să te văd mai bine, a poftit-o miss Betsey.</p>
               <p rend="justify">Chiar dacă ar fi vrut, mama era prea înspăimântată pentru a se împotrivi acestei cereri ciudate. Aşadar, s-a supus, dar mâinile îi tremurau atât de tare, încât părul, care era bogat şi frumos, i s-a desfăcut şi i-a căzut pe faţă.</p>
               <p rend="justify">Fără îndoială, mama arăta foarte tânără, chiar pentru vârsta ei; ca şi cum s-ar fi simţit vinovată, a privit în pământ, sărmana, şi a spus printre suspine, că este într-adevăr prea tânără nu numai pentru a rămâne văduvă, ci şi pentru a fi mamă, de va avea zile. În scurta pauză ce a urmat, mamei i s-a părut că miss Betsey îi mângâia părul cu o mână prietenoasă; dar când şi-a ridicat privirea, însufleţită de o nădejde sfioasă, a văzut-o cum şedea cu fusta sumeasă, cu mâinile împreunate pe genunchi şi cu picioarele sprijinite de galeria căminului şi se uita încruntată la foc.</p>
               <p rend="justify">—  Pentru numele lui Dumnezeu, a izbucnit pe neaşteptate miss Betsey, de unde aţi mai scos şi numele ăsta de „Crângu-Ciorilor”?</p>
               <p rend="justify">—  Vorbiţi de casa noastră, ma'am14? a întrebat mama.</p>
               <p rend="justify">—  De ce „Crângu-Ciorilor”? Dacă măcar unul dintre voi ar fi avut cât de cât simţ practic, i-aţi fi dat mai degrabă numele de „Ţarcu Mieilor”15.</p>
               <p rend="justify">—  Numele i-a fost dat de mister Copperfield, a răspuns mama. Când a cumpărat casa, era încântat, căci credea că se găsesc ciori prin preajmă.</p>
               <p rend="justify">În clipa aceea, vântul de seară a răbufnit atât de tare printre cei câţiva ulmi înalţi şi bătrâni din fundul grădinii, încât nici mama, nici miss Betsey nu s-au putut opri să privească într-acolo. În vreme ce ulmii – ca nişte uriaşi care, câteva clipe după ce şi-au şoptit la ureche o taină, încep să se frământe şi să gesticuleze, ca şi cum noutăţile grozave pe care le aflaseră le-ar fi tulburat liniştea – se plecau unii către alţii, au zărit aninate pe crengile lor de sus câteva cuiburi de ciori, care se legănau, părăsite asemenea unor epave pe o mare răscolită de furtună.</p>
               <p rend="justify">—  Unde sunt păsările? a întrebat miss Betsey.</p>
               <p rend="justify">—  Cine? a întrebat mama, care se gândea la altceva.</p>
               <p rend="justify">—  Ciorile! Ce s-a întâmplat cu ele? a stăruit ea.</p>
               <p rend="justify">—  De când locuim aci, n-am văzut niciuna, a spus mama. Credeam, adică mister Copperfield credea… c-ar fi cârduri întregi. Dar sunt cuiburi vechi şi de mult părăsite.</p>
               <p rend="justify">—  Zi David Copperfield şi pace! a exclamat mătuşa. David Copperfield, aşa cum l-am ştiut! A dat casei numele de „Crângu-ciorilor”, deşi nu se află nici o cioară primprejur, şi şi-a închipuit că trebuie să fie numai pentru că văzuse nişte cuiburi.</p>
               <p rend="justify">—  Mister Copperfield a murit, a rostit mama, şi dacă îndrăzniţi să-l vorbiţi de rău în faţa mea…</p>
               <p rend="justify">Biata mama, scumpa de ea, presupun că s-a gândit o clipă să se năpustească asupra mătuşii şi s-o lovească, deşi aceasta ar fi putut s-o doboare cu o mână, chiar dacă mama s-ar fi simţit mult mai bine decât se simţea în seara aceea. Dar până a izbutit să se ridice de pe scaun, i-a trecut şi s-a aşezat la loc resemnată şi a leşinat.</p>
               <p rend="justify">Când şi-a venit în fire – fie singură, fie cu ajutorul lui miss Betsey – a văzut-o stând lângă fereastră. Soarele scăpătate, şi se lăsa întunericul; abia se vedeau una pe alta, şi asta mai mult datorită focului ce ardea în cămin.</p>
               <p rend="justify">—  Ei? a iscodit-o miss Betsey, întorcându-se la fotoliul ei, de parcă nu s-ar fi apropiat de fereastră decât pentru ca să-şi arunce ochii asupra priveliştii. Pe când aştepţi…</p>
               <p rend="justify">—  Tremur toată, a bolborosit mama. Nu ştiu ce o fi! Am să mor, sunt sigură!</p>
               <p rend="justify">—  Nu, nu, nu! a încredinţat-o miss Betsey. Ia un ceai!</p>
               <p rend="justify">—  Ah, Doamne, Doamne, credeţi c-o să-mi ajute? a scâncit mama, pierdută.</p>
               <p rend="justify">—  Sigur că o să-ţi ajute! a îmbărbătat-o miss Betsey. Totul nu-i decât închipuire. Cum se numeşte fata?</p>
               <p rend="justify">—  Încă nu pot şti, dacă o să fie fată, i-a răspuns mama cu candoare.</p>
               <p rend="justify">—  Binecuvântat fie copilul! a exclamat miss Betsey, citind, fără să-şi dea seama, cel de al doilea verset brodat pe periniţa de ace aflată în sertarul din odaia de sus, aplicându-l însă mamei în loc să mi-l aplice mie. Altceva voiam să spun. Te întrebam cum o cheamă pe fata în casă.</p>
               <p rend="justify">—  Peggotty! a zis mama.</p>
               <p rend="justify">—  Peggotty! a repetat misa Betsey, oarecum indignată. Vrei să spui, fetiţo, că într-o biserică creştinească cineva a putut fi botezat cu numele de Peggotty?</p>
               <p rend="justify">—  E numele ei de familie, o lămuri mama. Cu glas stins. Mister Copperfield îi spunea aşa, pentru că avea acelaşi nume de botez ca mine.</p>
               <p rend="justify">—  Peggotty! a strigat miss Betsey, deschizând uşa. Nişte ceai! Stăpâna dumitale nu se simte prea bine. Nu te mocăi!</p>
               <p rend="justify">După ce a dat fără nici o şovăire această poruncă, de parcă dintotdeauna ar fi avut o netăgăduită autoritate în casa aceasta, şi după ce s-a mai uitat o clipă, ca s-o vadă pe Peggotty, care, mirată la auzul unei voci străine, ieşise pe coridor cu o lumânare în mână, miss Betsey a închis uşa şi s-a aşezat la loc, ca mai înainte, cu picioarele pe galeria căminului, cu rochia sumeasă şi cu mâinile împreunate pe genunchi.</p>
               <p rend="justify">—  Spuneai că teaştepţi să fie fată, a început miss Betsey. Eu nu am nici o îndoială c-o să fie fată. Am o presimţire c-are să fie fată! Acum, copila mea, de îndată ce se va naşte fetiţa…</p>
               <p rend="justify">—  Sau. Poate, băiatul. S-a încumetat să adauge mama.</p>
               <p rend="justify">—  Ţi-am spus că am o presimţire c-are să fie fată! a repezit-o miss Betsey. Să nu mă contrazici! De îndată ce s-o naşte fetiţa, vreau să-i fiu prietenă. Am de gând să-i fiu naşă şi am să te rog să-i dai numele de Betsey Trotwood Copperfield. Nu se cade ca în viaţa acestei Betsey Trotwood să se săvârşească greşeli de pe urma cărora să aibă de suferit! Nimeni să nu se joace cu sentimentele ei! Trebuie să fie crescută cu grijă şi ferită, ca nu cumva să acorde încredere nesocotită unor oameni nevrednici de ea! Ca să nu se întâmple ceva, am să veghez chiar eu!</p>
               <p rend="justify">După fiecare din aceste sentinţe, miss Betsey clătina din cap, ca şi cum greşelile ei de odinioară ar fi continuat s-o macine şi numai anevoie s-ar fi stăpânit să nu le amintească pe larg. Cel puţin aşa bănuia mama, în timp ce o privea luminată de licăririle slabe ale focului; era însă prea înspăimântată de miss Betsey, prea se simţea rău şi prea era tulburată şi abătută pentru a desluşi limpede lucrurile, sau pentru a şti ce să spună.</p>
               <p rend="justify">După câteva clipe de tăcere, în care mişcările capului încetară treptat, miss Betsey a întrebat:</p>
               <p rend="justify">—  David s-a purtat frumos cu tine, fetiţo? Aţi trăit bine împreună?</p>
               <p rend="justify">—  Am fost foarte fericiţi, a răspuns mama. Mister Copperfield a fost cât se poate de bun cu mine!</p>
               <p rend="justify">—  Nu cumva te-a cam răsfăţat? a mârâit miss Betsey.</p>
               <p rend="justify">—  Da, m-a cam răsfăţat, cred, fiindcă mă aflam singură şi fără nici un sprijin în lumea asta rea, a încuviinţat din nou mama, plângând cu hohote.</p>
               <p rend="justify">—  Bine! Nu mai boci! i-a zis miss Betsey. Nu eraţi o pereche potrivită, fetiţo… dar există oare doi oameni pe lume care să se potrivească? De aceea chiar te şi întreb. Erai orfană, nu-i aşa?</p>
               <p rend="justify">—  Da.</p>
               <p rend="justify">—  Şi erai guvernantă?</p>
               <p rend="justify">—  Eram guvernantă într-o familie pe care mister Copperfield o frecventa. Mister Copperfield a fost cât se poate de binevoitor, interesându-se în chip deosebit de mine şi purtându-se foarte atent şi, în cele din urmă, mi-a cerut mâna. I-am acordat-o. Şi aşa ne-am căsătorit, a răspuns deschis mama.</p>
               <p rend="justify">—  Aşa! Sărăcuţa… a murmurat miss Betsey, căzând pe gânduri, dar tot privind încruntată focul. Te pricepi la ceva?</p>
               <p rend="justify">—  Vă rog să mă iertaţi, ma'am, la ce anume? a bolborosit mama.</p>
               <p rend="justify">—  La gospodărie, de pildă.</p>
               <p rend="justify">—  Destul de puţin, din păcate, a mărturisit mama: Nu atât cât aş fi vrut. Dar mister Copperfield mă mai învăţa…</p>
               <p rend="justify">—  Parcă el era mai breaz! a comentat, în treacăt, miss Betsey.</p>
               <p rend="justify">—  Eram foarte dornică să învăţ, iar el îşi dădea mare osteneală, şi cred c-aş fi prins ceva dacă nu s-ar fi abătut asupra mea această năpastă îngrozitoare a morţii lui… Şi, înecând-o plânsul, biata mamă n-a mai fost în stare să urmeze.</p>
               <p rend="justify">—  Bine, bine… mormăi miss Betsey.</p>
               <p rend="justify">—  Ţineam socotelile casei, şi seară de seară le verificam cu mister Copperfield, a adăugat mama printre lacrimi, după care a amuţit, cuprinsă de un nou val de deznădejde.</p>
               <p rend="justify">—  Bine, bine! a repetat miss Betsey. Dar nu mai plânge!</p>
               <p rend="justify">—  Şi niciodată nu ne-am certat în privinţa asta, afară doar că mister Copperfield găsea că „treiurile” mele prea semănau a „cinciuri” sau că scriam „şaptele” şi „nouăle” cu înflorituri în coadă… şi iar a izbucnit în lacrimi, şi iar n-a mai fost în stare să urmeze.</p>
               <p rend="justify">—  Ai să cazi la pat, i-a zis miss Betsey şi ştii bine că asta n-o să fie bine pentru dumneata, nici pentru viitoarea mea fină. Hai, stăpâneşte-te!</p>
               <p rend="justify">Argumentul ei a potolit-o întrucâtva pe mama, deşi hotărâtor a fost, pare-mi-se, faptul că se simţea tot mai rău. A urmat o pauză, punctată doar de cuvintele mătuşii Betsey, care, cu picioarele pe galeria căminului, exclama ici-colo: „Hm!”</p>
               <p rend="justify">—  După câte ştiu, David şi-a constituit o rentă, a spus ea după un timp. Ţi-a lăsat ceva?</p>
               <p rend="justify">—  Mister Copperfield, i-a răspuns mama bolborosind, bun şi prevăzător cum era, a avut grijă şi a stipulat că în caz de deces o parte din rentă îmi va reveni mic.</p>
               <p rend="justify">—  Cât! a întrebat miss Betsey.</p>
               <p rend="justify">—  O sută cinci lire pe an, a lămurit-o mama.</p>
               <p rend="justify">—  Nu-i chiar atât de rău, şi-a dat cu părerea mătuşa.</p>
               <p rend="justify">Cuvinte mai potrivite împrejurării nici nu s-ar fi putut găsi. Mama se simţea atât de rău, încât atunci când Peggotty a intrat cu ceaiurile şi lumânările, a băgat îndată de seamă cât era de suferindă, ceea ce ar fi putut observa şi miss Betsey, dacă ar fi fost mai multă lumină – şi a dus-o degrabă sus în odaia ei; apoi, fără nici o întârziere, l-a trimis pe Ham Peggotty, nepotul ei – pe care de câteva zile îl ţinea în casă, fără ştirea mamei, ca să aibă pe cineva la îndemână, în caz de nevoie – să cheme doctorul şi infirmiera.</p>
               <p rend="justify">Sosind unul după altul, la câteva minute distanţă, aceste două ajutoare au fost foarte mirate când au dat ochii cu o foarte impozantă doamnă necunoscută, care stătea lângă foc, cu boneta agăţată de braţul stâng, şi-şi înfunda urechile cu vată. Peggotty nu o cunoştea, iar mama n-apucase să-i spună nimic, aşa că prezenţa ei acolo constituia o enigmă, iar faptul că avea în buzunar un adevărat depozit de vată, pe care şi-o îndesa în urechi, nu ştirbea câtuşi de puţin aerul ei solemn.</p>
               <p rend="justify">După ce s-a dus sus, doctorul a coborât şi, presupun eu încredinţat fiind că va fi nevoit să petreacă mai multe ceasuri alături de această doamnă necunoscută, s-a străduit să se arate politicos şi comunicativ. Era cel mai cuviincios bărbat din lume, omul cel mai blând cu putinţă. Se dădea mereu la o parte, ca să ocupe cât, mai puţin loc. Pasul îi era la fel de uşor sau poate chiar şi mai uşor decât acela al Stafiei din Hamlet. Capul îl ţinea puţin aplecat, pe de o parte, fiindcă era modest şi se subaprecia, pe de altă parte, fiindcă dorea să-şi câştige simpatia tuturor. A spune despre el că nu ştia să arunce o vorbă urâtă nici măcar unui câine, ar fi mult prea puţin. Nici chiar unui câine turbat n-ar fi fost în stare să-i arunce o vorbă de ocară. I-ar fi spus poate binişor un asemenea cuvânt sau poate numai o jumătate sau o frântură de cuvânt, căci vorba îi era tot atât de molcomă ca şi pasul; pentru nimic în lume, însă, nu s-ar fi purtat urât cu el şi nu l-ar fi repezit.</p>
               <p rend="justify">Mister Chillip i-a aruncat o privire sfioasă mătuşii.</p>
               <p rend="justify">Ţinându-şi capul plecat într-o parte şi salutând-o, i-a spus, ducându-şi mâna la urechea stângă, făcând aluzie la vată:</p>
               <p rend="justify">—  Aveţi vreo iritaţie locală, ma'am?</p>
               <p rend="justify">—  Poftim? S-a răţoit mătuşa, scoţându-şi vata din ureche cum ai scoate un dop.</p>
               <p rend="justify">Mister Chillip s-a speriat într-atât de felul în care-l repezise, încât – după cum i-a povestit mai târziu mamei – a fost cât pe-aci să-şi piardă prezenţa de spirit. A repetat cu blândeţe întrebarea:</p>
               <p rend="justify">—  Aveţi vreo iritaţie locală, ma'am?</p>
               <p rend="justify">—  Mofturi! i-a retezat vorba mătuşa, şi, dintr-o singură mişcare şi-a astupat la loc urechea.</p>
               <p rend="justify">Până ce a fost chemat din nou sus, lui mister Chillip nu i-a mai rămas altceva de făcut decât să stea la locul lui şi s-o privească sfios cum şedea şi se uita în foc. După vreun sfert de ceas s-a înapoiat.</p>
               <p rend="justify">—  Ei? l-a iscodit mătuşa, scoţându-şi vata din urechea care era mai aproape de el.</p>
               <p rend="justify">—  Ce să vă spun, ma'am, i-a răspuns mister Chillip. Merge, ma'am, merge binişor.</p>
               <p rend="justify">—  Phii! a exclamat mătuşa, apăsând pe nota dispreţuitoare a acestei interjecţii şi astupându-şi din nou urechea.</p>
               <p rend="justify">Da… da… după cum i-a mărturisit mamei chiar dânsul, pe mister Chillip mai-mai să-l cuprindă indignarea; fireşte, în înţelesul profesional al cuvântului. În ciuda indignării, a rămas totuşi nemişcat, şi până l-au chemat din nou s-o vadă pe mama, vreme de aproape două ceasuri, s-a uitat la miss Betsey cum şedea şi privea în foc. Apoi, după un răstimp oarecare, s-a întors la locul lui.</p>
               <p rend="justify">—  Ei? l-a iscodit mătuşa, scoţându-şi din nou vata.</p>
               <p rend="justify">—  Cum vă spuneam, ma'am, răspunse mister Chillip. Merge, ma'am, merge binişor.</p>
               <p rend="justify">—  Hait! a bombănit mătuşa.</p>
               <p rend="justify">Şi a mârâit atât de urât, încât mister Chillip n-a mai putut răbda. Mârâise la el dinadins, ca să-l scoată din sărite, a povestit el mai târziu. A găsit deci cu cale să se aşeze, în curent şi în beznă, pe o treaptă a scării, şi să aştepte acolo până ce îl vor chema din nou.</p>
               <p rend="justify">Ham Peggotty, care învăţa pe atunci la şcoala naţională16 şi ştia catehismul ca un balaur, ceea ce făcea ca mărturiile lui să fie vrednice de crezare „a povestit a doua zi că, vârându-şi capul pe uşă, cam un ceas mai târziu, a fost strigat de miss Betsey, care se plimba ca turbată prin salonaş şi care s-a năpustit asupră-i, prinzându-l mai înainte ca să poată scăpa cu fuga. A mai istorisit că, din când în când, se auzeau zgomote de voci şi de paşi pe care vata din urechile doamnei nu izbutea să le înăbuşe, căci socotea că-l înşfăcase tocmai ca să aibă asupra cui să-şi verse prisosul de nervi în clipele când zgomotele deveneau din cale afară de puternice. Că, ţinându-l de guler, îl silise să umble în sus şi în jos prin odaie (ca şi cum ar fi luat prea mult opiu), şi când zgomotele se auzeau mai tare, îl scutura, îl ciufulea, îi astupa urechile, de parcă ar fi fost ale ei, şi pe deasupra l-a îmbrâncit şi l-a bruftuluit în fel şi chip. A doua zi aceste mărturisiri au fost întărite de mătuşa băiatului, care îl văzuse pe la 12 şi jumătate noaptea, îndată după ce fusese eliberat, şi care afirma că în clipa aceea Ham era tot atât de stacojiu ca şi mine.</p>
               <p rend="justify">Blândul mister Chillip nu era în stare să poarte pică nimănui, şi cu atât mai puţin în împrejurări ca acelea. Cum a isprăvit treaba, s-a furişat în salonaş şi, mai smerit ca oricând, i-a spus mătuşii:</p>
               <p rend="justify">—  Sunt fericit, ma'am, că vă pot prezenta felicitările mele!</p>
               <p rend="justify">—  Cu ce ocazie? s-a răstit mătuşa.</p>
               <p rend="justify">Din nou mister Chillip a rămas buimăcit de purtarea peste măsură de aspră a mătuşii mele; de aceea, ca s-o îmblânzească, i-a făcut o mică plecăciune şi a schiţat un surâs sfielnic.</p>
               <p rend="justify">—  Doamne, miluieşte-l, nu înţeleg ce l-a pălit pe omul ăsta! a izbucnit mătuşa nerăbdătoare. Oare o fi mut?</p>
               <p rend="justify">—  Liniştiţi-vă, scumpă doamnă, a rugat-o mister Chillip cu glas mai blând ca niciodată. Nu mai aveţi de ce să vă temeţi. Liniştiţi-vă!</p>
               <p rend="justify">Faptul că mătuşa nu s-a apucat să-l scuture ca să scoată mai repede de la el ce voia să afle este socotit de unii o adevărată minune. S-a mărginit doar să-l privească clătinând din cap, dar în aşa fel încât bietul om şi-a pierdut firea.</p>
               <p rend="justify">—  Da, ma'am, a reluat mister Chillip, îndată ce a mai prins puţin curaj, sunt fericit să vă pot prezenta felicitările mele. Totul s-a isprăvit, ma'am, şi s-a isprăvit cu bine.</p>
               <p rend="justify">Vreme de cinci minute, cât i-a trebuit lui mister Chillip ca să rostească acest discurs, mătuşa mea l-a cercetat cu luare-aminte.</p>
               <p rend="justify">—  Cum se simte ea? l-a întrebat mătuşa, încrucişându-şi braţele, cu boneta atârnată de mâna stângă.</p>
               <p rend="justify">—  Sper, ma'am, că în curând se va simţi foarte bine, a răspuns mister Chillip. Atât de bine cât se poate simţi o mamă tânără în asemenea împrejurări nefericite. Puteţi merge s-o vedeţi, ma'am. O să-i facă plăcere.</p>
               <p rend="justify">—  Şi ea? Ea cum se simte? a stăruit mătuşa.</p>
               <p rend="justify">Mister Chillip a lăsat capul mai jos spre umăr şi, blajin ca o păsărică, a privit-o lung pe mătuşa mea.</p>
               <p rend="justify">—  Fetiţa, a zis mătuşa mea. Cum se simte fetiţa?</p>
               <p rend="justify">—  M'am a răspuns mister Chillip, credeam c-aţi aflat. E băiat!</p>
               <p rend="justify">Mătuşa n-a mai suflat nici un cuvânt, şi, apucând boneta cum ai apuca o praştie, a dat să i-o arunce în obraz lui mister Chillip; apoi s-a răzgândit, şi-a pus-o strâmb pe cap, a ieşit şi nu s-a mai întors niciodată. S-a făcut nevăzută, ca o zână supărată sau ca una dintre acele făpturi suprafireşti pe care, potrivit superstiţiilor populare, mi-era hărăzit să le văd; şi de atunci nu s-a mai întors niciodată.</p>
               <p rend="justify">Ba nu. Eu zăceam în coşuleţul meu, iar mama pe patul ei; Betsey Trotwood Copperfield a rămas însă pentru totdeauna în lumea viselor şi a umbrelor, în ţinutul acela tainic din care abia venisem; şi lumina ce intra pe fereastra odăii noastre strălucea asupra pământescului hotar pe care-l trec toţi călătorii şi asupra movilei ridicate peste cenuşa şi ţărâna aceluia fără de care niciodată n-aş fi prins viaţă.</p>
            </div>
            <div type="div2">
               <head>
                  <label>Capitolul II.</label>
                  <lb/>Privesc</head>
               <p rend="justify">Când privesc înapoi către spaţiile albe ale copilăriei, colo dintâi chipuri care mi se înfiripă desluşit în minte sunt mama, cu părul ei frumos şi silueta-i tinerească, şi Peggotty, care n-avea deloc siluetă, dar avea ochi atât de negri, încât îi întunecau parcă tot restul feţei, şi obraji şi braţe atât de roşii şi de durdulii, încât mă miram de ce, în loc să ciugulească mere, păsărelele nu veneau s-o ciugulească pe ea.</p>
               <p rend="justify">Parcă mi le amintesc pe amândouă, la oarecare depărtare una de alta, micşorate în ochii mei, pentru că se aplecau sau îngenuncheau pe podea, în vreme ce, împleticindu-mă, eu mergeam de la una la alta. Mi-e prezentă şi astăzi o senzaţie pe care nu sunt în stare s-o desprind din amintire, senzaţia pricinuită de contactul cu degetul arătător pe care Peggotty obişnuia să mi-l întindă şi faptul că era asprit de cusut, ca o mică răzătoare de nuci.</p>
               <p rend="justify">Se prea poate ca acestea să nu fie decât închipuiri, deşi cred că amintirile noastre pot pătrunde mult mai adânc în vârsta copilăriei decât bănuiesc mulţi dintre noi; de asemenea cred că la foarte mulţi copii de vârstă fragedă puterea de observaţie este uimitor de precisă şi ascuţită. Socot că despre oamenii vârstnici care au un spirit de observaţie deosebit s-ar putea spune mai degrabă că nu şi l-au pierdut decât că l-au dobândit; mai mult chiar, după cum îndeobşte am băgat de seamă, aceşti oameni păstrează o anumită prospeţime şi blândeţe şi capacitatea de a se bucura de viaţă, care sunt şi ele daruri păstrate de ei din zestrea copilăriei.</p>
               <p rend="justify">Pentru că am prins să vă spun toate acestea, m-aş putea teme că iar am pornit „să bat câmpii”, dar trebuie să arăt că toate aceste concluzii se întemeiază în bună parte pe propria-mi experienţă; şi dacă din cuprinsul povestirii de faţă va reieşi că am fost un copil înzestrat cu spirit de observaţie sau că, ajuns la bărbăţie, păstrez proaspete amintirile din copilărie, înseamnă că nu mă sfiesc să revendic aceste două însuşiri.</p>
               <p rend="justify">Precum am spus, când privesc înapoi către spaţiile albe ale copilăriei, cele dintâi chipuri care se conturează din vălmăşagul amintirilor sunt mama şi Peggotty. Oare îmi mai aduc aminte şi de altceva? Să vedem.</p>
               <p rend="justify">Se desprinde, din negură, casa noastră, care, în cele mai vechi amintiri, nu-mi pare deloc necunoscută, ci aproape familiară. La catul de jos se află bucătăria lui Peggotty, care dă în curtea din dos; în mijlocul curţii, pe un stâlp, un porumbar fără porumbei; într-un colţ, o cuşcă mare, fără câine; şi o mulţime de păsări, care îmi par uriaşe, se plimbă de colo-colo cu un aer fioros şi ameninţător. Un cocoş, care, vrând să cânte s-a cocoţat pe un stâlp, şi acum când îl privesc de la fereastra bucătăriei, parcă se uită fix la mine, şi atâta e de straşnic, încât mă trec fiorii. Precum oamenii care trăiesc în mijlocul fiarelor sălbatice văd lei în visurile lor, tot aşa şi eu noaptea văd, în vis, gâştele, care mergând legănat şi întinzându-şi gâtul lung, mă urmăresc când trec pe lângă portiţă.</p>
               <p rend="justify">Aici e coridorul cel lung – mi se pare nesfârşit de lung – care duce de la bucătăria lui Peggotty la uşa din faţă. Din el se deschide cămara întunecată, pe lângă care e bine să treci repede noaptea; căci cine ştie ce se poate ascunde printre acele butoaie, garniţe şi cutii de ceai, când nu e nimeni pe acolo cu o lumânare aprinsă ca să deschidă uşa cămării şi să lase să iasă aerul umed, încărcat cu miros de săpun, de murături, de piper, de lumânări şi aromă de cafea, toate amestecate într-o singură boare. Apoi sunt cele două salonaşe; cel în care ne petreceam serile, mama, cu mine şi cu Peggotty – căci, după ce şi-a sfârşit treaba, Peggotty vine să stea cu noi, când suntem singuri – şi celălalt, cel bun, în care stăm duminica; frumos, e drept, dar nu tocmai plăcut. Mie, cel puţin, mi se pare că încăperea asta are ceva jalnic, căci Peggotty mi-a povestit cândva – nu ştiu anume când, cu ani în urmă pesemne – despre înmormântarea tatii şi despre asistenţa înveşmântată în haine negre. În odaia aceasta, într-o duminică seara, mama ne-a citit, mie şi lui Peggotty, despre învierea lui Lazăr. Am fost atât de înfricoşat, încât mai târziu au trebuit să mă scoale din pat şi să-mi arate, prin fereastra dormitorului, cimitirul tăcut, în care, sub lumina solemnă a lunii, toţi morţii dormeau, liniştiţi în mormintele lor.</p>
               <p rend="justify">Nu cred să se găsească nicăieri pe lume iarbă pe jumătate atât de verde, sau copaci pe jumătate atât de umbroşi, sau un loc pe jumătate atât de tihnit ca pietrele de mormânt din cimitirul acesta. Dimineaţa, devreme, când mă ridic în genunchi în pătucul meu, aşezat într-o nişă în dormitorul mamei, şi privesc într-acolo, văd oile care pasc şi lumina roşie a zorilor pe cadranul solar, şi atunci îmi spun: „Oare o fi fericit cadranul solar că poate iarăşi să ne spună cât e ceasul?”</p>
               <p rend="justify">Iată şi strana noastră din biserică. Ce spătar înalt mai are? Alături se află fereastra prin care poate fi şi chiar este văzută casa noastră pentru că în timpul slujbei de dimineaţă, vrând să se încredinţeze că n-au spart-o hoţii sau că n-au mistuit-o flăcările, Peggotty îşi aruncă nu o dată privirile pe fereastră. Dar deşi îşi tot plimbă privirea pe afară, când fac şi eu la fel, Peggotty se supără, se încruntă şi-mi face semn să mă uit la preot. Nu pot să mă uit tot timpul la el – îl ştiu şi fără fâşia aceea albă17 pe spate; şi teamă mi-e să nu se mire de ce îl privesc ţintă şi să nu întrerupă liturghia ca să mă întrebe ce poftesc – şi atunci ce să fac? E foarte urât să caşti gura. Dar trebuie să mă îndeletnicesc şi eu cu ceva. Mă uit la mama, şi dânsa se preface că nu mă vede. Mă uit la un băieţaş din cor, şi el se strâmbă la mine. Mă uit la raza de soare care pătrunde prin uşa deschisă şi pridvorul bisericii şi văd o oaie rătăcită – nu un păcătos, ci chiar o oaie – gata să intre în biserică, şi simt că dacă am să mă mai uit, la ea, n-o să mă mai pot stăpâni să nu spun ceva cu glas tare; şi ce-aş păţi atunci! Mă uit la tăbliţele funerare de pe zid, şi încerc să mă gândesc la răposatul mister Bodgers, din parohia noastră, şi la ce trebuie să fi simţit missis Bodgers când soţul ei s-a chinuit atâta vreme şi medicii nu i-au fost de nici un ajutor. Mă întreb dacă l-or fi chemat şi pe mister Chillip, şi dacă nici el n-a fost în stare să-l ajute; în cazul acesta, cum s-o fi simţind, în fiecare săptămână, când i se aminteşte acest lucru? De la mister Chillip – care poartă jaboul de duminică – privirea mea trece la amvon şi mă gândesc cât de potrivit ar fi pentru joacă şi ce bine ar putea sluji drept fortăreaţă; dacă ar veni un băiat s-o atace, i-aş putea arunca în cap perna de catifea cu ciucuri! După câtva timp, ochii mei se închid încetul cu încetul; şi după o vreme mi, se pare că aud preotul cum cântă o litanie monotonă în zăpuşeala aromitoare, şi apoi nu mai desluşesc nimic, şi deodată cad cu zgomot de pe scaun, iar Peggotty mă scoate afară mai mult mort decât viu.</p>
               <p rend="justify">Şi acum văd faţada casei, şi ferestrele cu vitralii ale dormitorului, deschise spre a lăsa să pătrundă înăuntru aerul înmiresmat; şi vechile cuiburi dărăpănate ale ciorilor, care se leagănă în vârful ulmilor de la capătul grădinii din faţa casei. Şi apoi iată-mă-s în grădina din spatele casei, dincolo de curtea din dos – unde se află porumbarul şi cuşca câinelui, amândouă goale – adevărată împărăţie a fluturilor, cu un gard înalt; pe cât îmi amintesc, şi cu portiţă cu lacăt; aici fructele, pârguite şi zemoase cum nu s-au mai pomenit nicicând în altă grădină, atârnă grămadă pe pomi, iar mama adună câteva într-un coş, în vreme ce eu stau lângă ea, rupând pe furiş coacăze şi căutând să par nepăsător. Se ridică un vânt puternic, şi într-o clipită vara s-a dus. Într-un amurg de iarnă ne jucăm şi dansăm prin odaie. Când mama oboseşte şi se aşază într-un fotoliu, mă uit la ea cum îşi răsuceşte pe degete buclele strălucitoare şi cum îşi îndreaptă rochia pe talie, şi nimeni nu ştie mai bine ca mine cât îi place să arate îngrijit şi ce mândră e de frumuseţea ei.</p>
               <p rend="justify">Acestea sunt câteva dintre cele mai vechi amintiri. Acestea şi sentimentul că amândoi ne temeam un pic de Peggotty şi că, în aproape toate privinţele, ne lăsam conduşi de ea sunt cele dintâi păreri – dacă le pot numi astfel – pe care mi le-am format pe baza celor văzute.</p>
               <p rend="justify">Într-o seară stăteam singur cu Peggotty în faţa focului din salonaş. Îi citisem ceva despre crocodili. Fie că i-am citit deosebit de limpede, fie că biata femeie a urmărit povestirea cu foarte mare atenţie, fapt e că, până la urmă, după câte-mi amintesc, a rămas cu o vagă impresie că crocodilii ar fi nişte legume. Obosisem citind şi picam de somn, dar fiindcă mi se îngăduise, ca o mare favoare, s-aştept până s-o întoarce mama de la o vecină la care fusese poftită, nici mort nu m-aş fi dus la culcare. Mă pălise somnul şi mi se părea că o văd pe Peggotty înălţându-se în văzduh şi crescând neînchipuit de mare. Îmi proptisem pleoapele întredeschise pe degetele arătătoare şi mă uitam ţintă la ea cum stătea şi lucra; mă uitam la mucul de lumânare pe care-l păstra pentru aţa de cusut – cât de bătrân părea, cu zbârciturile lui de tot felul! – mă uitam la ruleta ca o colibă în care era înfăşurat iardul18; la cutia ei de lucru, cu capacul culisant, pe care era zugrăvită catedrala Sfântul Paul (cu cupola vopsită în roşu); la degetarul de aramă de pe degetul ei; la dânsa pe care o găseam drăguţă. Mă răzbea somnul şi-mi dădeam seama că dacă nu mi-aş fi aţintit privirea asupra vreunui obiect, într-o clipită aş fi fost pierdut.</p>
               <p rend="justify">—  Peggotty, i-am spus pe neaşteptate, ai fost vreodată măritată?</p>
               <p rend="justify">—  Doamne! mi-a răspuns Peggotty. Ce-ţi veni aşa, deodată, cu măritişul, master19 Davy?</p>
               <p rend="justify">Mi-a răspuns atât de brusc, încât m-a trezit de-a binelea. S-a oprit din lucru şi m-a privit, trăgând acul cât era firul de lung.</p>
               <p rend="justify">—  Spune-mi, Peggotty, ai fost măritată vreodată? Doar eşti o femeie foarte frumoasă, nu-i aşa?</p>
               <p rend="justify">Fireşte, o socoteam frumoasă, dar altfel, nu ca pe mama; un alt fel de frumuseţe, dar, în felul ei, fără cusur, în salonaşul de duminică se afla un taburet îmbrăcat în catifea roşie, pe care mama pictase un buchet de flori. Mi se părea că între tapiseria taburetului şi tenul lui Peggotty exista o asemănare. Deşi taburetul era neted, iar faţa lui Peggotty aspră, deosebirea mi se părea neînsemnată.</p>
               <p rend="justify">—  Doamne! Eu, frumoasă, Davy? mi-a spus Peggotty. Ah, no, dragul meu! Dar ce-ţi veni să vorbeşti de măritiş?</p>
               <p rend="justify">—  Nu ştiu! Nu-i aşa, Peggotty, că nu poţi să te măriţi decât cu un singur bărbat deodată?</p>
               <p rend="justify">—  Fireşte, mi-a răspuns Peggotty fără nici o şovăire.</p>
               <p rend="justify">—  Dar dacă te măriţi cu cineva care pe urmă moare, atunci te poţi mărita cu un altul? Se poate nu-i aşa, Peggotty?</p>
               <p rend="justify">—  Se POATE, mi-a zis Peggotty, dacă vrei, dragul meu. Fiecare după cum socoteşte.</p>
               <p rend="justify">—  Dar tu, Peggotty, cum socoteşti?</p>
               <p rend="justify">I-am pus această întrebare şi m-am uitat curios la ea pentru că şi ea mă privea foarte curioasă.</p>
               <p rend="justify">După o scurtă şovăire, depărtându-şi privirea de la mine şi reluându-şi lucrul, Peggotty mi-a zis:</p>
               <p rend="justify">—  Eu, master Davy, atâta ştiu, că n-am fost niciodată măritată şi nici nu cred c-am să mă mărit vreodată. Asta-i tot ce ştiu!</p>
               <p rend="justify">—  Nu te-ai supărat, Peggotty, nu-i aşa? i-am spus după câtva timp.</p>
               <p rend="justify">Credeam că era supărată pe mine, fiindcă îmi vorbise foarte răspicat; dar mă înşelasem, căci lăsă lucrul (cârpea un ciorap) şi, deschizând larg braţele, îmi prinse capul cârlionţat şi mi-l strânse cu putere. Ştiu bine că m-a strâns tare, deoarece, fiind foarte grasă, de câte ori făcea o mişcare mai violentă, îi săreau câţiva dintre bumbii cu care se înheia rochia la spate. Şi ţin minte că de astă data când m-a îmbrăţişat i s-au rostogolit doi bumbi până în celălalt capăt al salonaşului.</p>
               <p rend="justify">—  Hai, mai citeşte-mi ceva despre „corcondilii” ăia, mi-a spus Peggotty, care încă nu le prinsese bine numele. Vreau să mai aflu şi alte lucruri despre ei.</p>
               <p rend="justify">N-am priceput prea bine de ce avea Peggotty un aer atât de ciudat şi de ce se grăbea să revină la crocodili. Totuşi, ne-am întors la aceste, dihănii, eu fiind acum ceva mai treaz, şi am lăsat ouăle lor în nisip, să le clocească soarele; şi ne-am depărtat de ei fugind, şi apoi i-am zăpăcit învârtindu-ne mereu în jurul lor, căci fiind foarte greoi, nu ne puteau urmări; şi am intrat după ei în apă, ca băştinaşii, şi le-am vârât pe gât prăjini ascuţite; pe scurt, am parcurs toată gama aventurilor cu crocodili. Asta în ceea ce mă priveşte pe mine; în privinţa lui Peggotty, am oarecare îndoieli, fiindcă tot timpul îşi vâra îngândurată acul în diferite părţi ale obrazului şi ale braţelor.</p>
               <p rend="justify">Tocmai isprăvisem cu crocodilii şi trecusem la aligatori, când am auzit sunând clopoţelul de la portiţă. Am ieşit la uşă, unde ne aştepta mama, care mi s-a părut neobişnuit de frumoasă, însoţită de un domn cu păr negru frumos şi cu favoriţi, care duminica trecută ne petrecuse de la biserică până acasă.</p>
               <p rend="justify">În prag, când mama s-a aplecat să mă ia în braţe şi să mă sărute, domnul a spus că eram ura băieţaş mai norocos decât un rege… sau ceva în felul acesta; aici, pare-mi-se, mă ajută şi înţelepciunea dobândită mai târziu.</p>
               <p rend="justify">—  Ce-nseamnă asta? l-am întrebat peste umărul mamei.</p>
               <p rend="justify">Atunci m-a mângâiat pe cap; dar nu-mi plăcea nici domnul, nici glasul lui gros, şi nu voiam ca mâna lui, mângâindu-mă pe mine, să atingă mâna mamei, aşa că i-am depărtat-o cât am putut mai iute.</p>
               <p rend="justify">—  Oh, Davy! m-a mustrat mama.</p>
               <p rend="justify">—  Drăguţul de el! a zis domnul. Nu mă miră câtuşi de puţin dragostea lui.</p>
               <p rend="justify">Niciodată, până atunci, nu văzusem o culoare atât de frumoasă pe chipul mamei. M-a dojenit cu blândeţe pentru mojicia mea şi, strângându-mă lângă şalul ei, s-a întors, pre a mulţumi domnului pentru osteneala ce-şi dăduse însoţind-o până acasă. În timp ce-i vorbea, i-a întins mâna, şi când dânsul i-a strâns-o, mama s-a uitat, pare-mi-se, la mine.</p>
               <p rend="justify">—  Să ne spunem „noapte bună”, drăguţule, mi-a zis domnul după ce-şi plecase capul – l-am văzut! – peste mânuşa mamei.</p>
               <p rend="justify">—  Noapte bună! i-am răspuns.</p>
               <p rend="justify">—  Hai să fim cei mai buni prieteni din lume! a adăugat râzând. Să dăm mâna.</p>
               <p rend="justify">Cu dreapta ţineam mâna stângă a mamei, astfel că i-am întins-o pe cealaltă.</p>
               <p rend="justify">—  Ah, Davy, nu se dă mâna stângă! a râs domnul acela.</p>
               <p rend="justify">Mama mi-a împins mâna dreaptă înainte, dar eu eram hotărât, din pricina arătată mai înainte, să nu i-o dau. Şi nici nu i-am dat-o. I-am întins-o tot pe cealaltă, şi mi-a scuturat-o bine, şi mi-a spus că sunt un băiat de treabă, şi a plecat.</p>
               <p rend="justify">În clipa asta îl văd cum s-a întors, în grădină, şi, înainte de a apuca noi să închidem uşa, s-a mai uitat o dată la noi cu ochii lui negri, de piază-rea.</p>
               <p rend="justify">Peggotty, care nu scosese o vorbă şi nici nu mişcsase un deget, trase îndată zăvoarele şi ne-am dus cu toţii în salonaş.</p>
               <p rend="justify">Mama, în loc să se înfunde în fotoliul de lângă foc, ca de obicei, rămase în celălalt colţ al odăii, unde s-a aşezat, fredonând.</p>
               <p rend="justify">—  Cred c-aţi petrecut o seară plăcută, ma'am, i-a spus Peggotty, care stătea în mijlocul odăii, cu sfeşnicul în mână, ţeapănă de parc-ar fi înghiţit un băţ.</p>
               <p rend="justify">—  Mulţumesc, Peggotty, i-a răspuns mama cu glas vioi. Am petrecut o seară foarte plăcută.</p>
               <p rend="justify">—  E o schimbare plăcută, să întâlneşti oameni noi, insinua Peggotty.</p>
               <p rend="justify">—  Într-adevăr, foarte plăcută, i-a răspuns mama.</p>
               <p rend="justify">Peggotty rămase neclintită în mijlocul odăii, mama reîncepu să fredoneze, iar eu am aţipit, căzând într-un somn uşor, prin care le auzeam glasurile, fără a putea desluşi ce spuneau. Când m-am trezit pe jumătate din această toropeală, le-am găsit pe Peggotty şi pe mama vorbind amândouă, cu ochii înlăcrimaţi.</p>
               <p rend="justify">—  Lui mister Copperfield, unul ca ăsta nu i-ar fi plăcut, zicea Peggotty. Pot s-o spun şi chiar să jur!</p>
               <p rend="justify">—  Doamne-Dumnezeule! se jelea mama. Mă faci să înnebunesc! Cine-a mai pomenit ca o biată fată să fie atât de persecutată de servitoarea ei cum sunt eu? Dar de ce mă nedreptăţesc singură spunând că sunt fată? Ce, n-am fost oare măritată, Peggotty?</p>
               <p rend="justify">—  Martor e bunul Dumnezeu c-aţi fost, ma'am.</p>
               <p rend="justify">—  Atunci cum poţi îndrăzni… ştii, Peggotty, n-am vrut să spun cum poţi îndrăzni, ci cum te lasă inima să mă faci să sufăr atâta şi să-mi spui vorbe atât de amarnice când ştii prea bine că n-am nici un singur prieten pe lume?</p>
               <p rend="justify">—  Cu atât mai mult e datoria mea să vă spun că n-o să fie bine, stăruia Peggotty. Nu! N-o să fie bine I Nu! Pentru nimic în lume! Nu!</p>
               <p rend="justify">Am crezut că Peggotty are de gând să dea cu sfeşnicul de pământ, atât de violent gesticula cu el.</p>
               <p rend="justify">—  Cum de poţi fi atât de crudă cu mine? se căina mama, vărsând încă şi mai multe lacrimi, de ce eşti atât de nedreaptă? De ce stărui, ca şi cum totul ar fi hotărât şi pus la cale, când îţi repet mereu, Peggotty, că, în afară de câteva atenţii mărunte din partea lui, nu s-a petrecut nimic între noi? Ah, ce neîndurată eşti! Îmi tot vorbeşti de admiraţia lui! Ce-s eu de vină dacă oamenii sunt atât de proşti că se lasă pradă unui asemenea sentiment? Ce-ar trebui să fac, te întreb? Nu cumva ai vrea să-mi rad părul din cap, să mă mânjesc cu cărbune pe faţă şi să mă sluţesc arzându-mă, opărindu-mă sau făcând altceva de soiul ăsta? Cred, Peggotty, că tu asta ai vrea. Cred chiar că te-ai bucura dac-aş face una ca asta!</p>
               <p rend="justify">Peggotty a pus, pare-mi-se, la inimă aceste cuvinte.</p>
               <p rend="justify">—  Şi iubitul meu băieţaş, striga mama apropiindu-se de fotoliul în care stăteam şi mângâindu-mă, micuţul meu Davy! Poate cineva să spună că nu-mi iubesc comoara nepreţuită, cel mai scump băiat care a existat vreodată pe lume?</p>
               <p rend="justify">—  Nimeni n-a îndrăznit să spună una ca asta! a sărit Peggotty.</p>
               <p rend="justify">—  Chiar tu ai spus-o, Peggotty! o învinuia mama. Ştii prea bine că ai spus-o! S-ar putea înţelege oare altceva din vorbele tale, nesuferito, când ştii la fel de bine ca şi mine că luna trecută numai din pricina lui nu mi-am cumpărat o umbrelă nouă, deşi cea verde, pe care o am, de mult e toată destrămată şi e zdrenţuită la margini! O ştii prea bine, Peggotty; asta nu poţi tăgădui. Apoi, întorcându-se drăgăstoasă către mine şi lipindu-şi obrazul de al meu, a urmat: Spune, Davy, sunt eu o mamă rea? Sunt eu o mamă urâcioasă, aspră, egoistă şi rea? Spune că sunt, copilul meu; spune da, iubitul meu, şi Peggotty o să te iubească; şi să ştii că dragostea ei e mult mai de preţ decât a mea! Nu te iubesc deloc, nu-i aşa?</p>
               <p rend="justify">La aceste cuvinte ne-am pornit toţi pe plâns. Cel mai zgomotos dintre noi mi se pare că eram eu, sunt sigur însă că niciunul nu era făţarnic. Inima-mi era zdrobită, şi mă tem că în cea dintâi pornire de afecţiune rănită să nu-i fi spus lui Peggotty „zgripţuroaico!” Biata femeie, se simţea foarte mâhnită, şi, ţin minte, şi-a pierdut aproape toţi bumbii cu acest prilej; căci, după ce s-a împăcat cu mama, a dat să îngenuncheze lângă fotoliu ca să se împace şi cu mine, şi atunci, ca o salvă de proiectile, i-au sărit toţi bumbii.</p>
               <p rend="justify">Foarte abătuţi, ne-am dus cu toţii la culcare. Multă vreme hohotele de plâns m-au împiedicat să adorm; şi când un hohot foarte puternic aproape că m-a făcut să mă ridic din pat, am găsit-o pe mama aplecată asupra mea, şezând pe plăpumioară. După aceea am adormit în braţele ei şi am dormit un somn adânc.</p>
               <p rend="justify">Nu-mi amintesc dacă pe domnul acela l-am văzut în duminica următoare sau dacă nu cumva a trecut mai multă vreme până s-a arătat din nou. Nu am pretenţia de a fi foarte precis în privinţa datelor. Ştiu doar că l-am revăzut la biserică şi că după slujbă ne-a petrecut până acasă. A şi intrat, ca să admire faimoasa muşcată din fereastra salonaşului. Mi s-a părut că nu prea s-a uitat la ea, dar, la plecare, i-a cerut mamei să-i dea o floare. Mama i-a spus să şi-o aleagă singur, el însă a refuzat – n-am putut înţelege de ce – şi atunci mama i-a rupt una şi i-a dat-o în mână. Dânsul i-a spus că niciodată, niciodată n-o să se despartă de această floare; şi eu m-am gândit că trebuie să fie tare prost încât să nu ştie că până într-o zi sau cel mult două nu va mai rămâne nimic din biata floare.</p>
               <p rend="justify">Serile, Peggotty începu să stea cu noi mult mai rar decât obişnuia altădată. Mama era foarte atentă cu ea – mi se părea chiar că era mai atentă ca mai înainte – şi toţi trei ne înţelegeam foarte bine; cu toate acestea, se schimbase ceva şi nu ne mai simţeam atât de bine împreună ca altădată. Presupuneam că Peggotty o dojenise pe mama pentru că purta toate rochiile frumoase pe care le avea în dulap, sau pentru că se ducea prea des în vizită la vecina aceea, dar n-am izbutit să desluşesc care era pricina.</p>
               <p rend="justify">Treptat, m-am deprins să-l văd mereu pe domnul cu favoriţii negri. Îmi plăcea tot atât de puţin ca şi întâia oară şi mă rodea aceeaşi gelozie; dac-aş fi fost mai mare, poate că mi-aş fi dat seama că nu repulsia instinctivă a copilului ce eram şi gândul că Peggotty şi cu mine puteam să-i purtăm de grijă mamei şi fără ajutor străin, ci altele erau motivele care mă depărtau de el. Aşa ceva însă nu mi-a trecut prin minte. Puteam să observ fapte izolate, dar să ţes o plasă din aceste fapte şi să prind pe cineva în ea, nu eram încă în stare.</p>
               <p rend="justify">Într-o dimineaţă de toamnă stăteam cu mama în grădină, când mister Murdstone20 – aflasem între timp că acesta-i era numele – trecu călare. Strunindu-şi calul, se opri s-o salute pe mama şi îi spuse că se duce la Lowestoft21 să vadă nişte prieteni care se aflau acolo pe un iaht, şi bine dispus, îmi propuse să mă ia cu el pe şa, dacă aş vrei să fac această plimbare.</p>
               <p rend="justify">Aerul era curat şi plăcut, şi calul părea că se bucura şi el la gândul plimbării, căci sforăia şi bătea din picior în timp ce stătea în faţa portiţei, aşa că mi-a venit pofta să mă duc. Am fost trimis sus, în casă, la Peggotty, să mă dichisească, iar între timp mister Murdstone descălecă şi, cu frâul sub braţ, începu să se plimbe încet, în sus şi în jos. De-a lungul gardului viu de răsură, în vreme ce, ca să-i ţină de urât, mama mergea încet, în sus şi în jos, de cealaltă parte. Îmi aduc aminte că Peggotty şi cu mine ne-am uitat la ei prin ferestruica odăii mele; îmi aduc aminte că amândoi parcă cercetam cu băgare de seamă gardul acela de răsură, şi cum Peggotty, care era blândă ca un înger, s-a supărat deodată şi m-a periat în răspăr peste măsură de energic.</p>
               <p rend="justify">Curând am pornit în trap cu mister Murdstone pe covorul de iarbă verde, ce se întindea la marginea drumului. Mă ţinea uşor cu o mână, şi deşi eram, pare-se, un copil potolit, totuşi nu mă puteam hotărî să stau cu spatele la el fără să întorc din când în când capul pentru a-l privi în faţă. Avea ochi negri, spălăciţi – aş vrea să găsesc alt cuvânt spre a descrie ochii aceia lipsiţi de adâncime, în care nu-ţi puteai cufunda privirea – nişte ochi care, atunci când cădea pe gânduri, păreau saşii o clipă, datorită unui anumit joc de lumină. De câteva ori, uitându-mă la el, am băgat de seamă, cuprins de un fel de teamă, acest amănunt şi m-am întrebat la ce s-o fi gândind atât de încordat. Văzuţi atât de aproape, părul şi favoriţii săi erau mai negri şi mai deşi decât crezusem. Bărbia pătrată şi urmele vizibile ale bărbii atât de negre, pe care şi-o rădea cu grijă în fiecare zi, îmi aduceau aminte de o expoziţie de figuri de ceară22, văzută cu vreo jumătate de an mai înainte, când fusese adusă şi pe meleagurile noastre. Toate acestea, ca şi sprâncenele-i drepte şi pielea albă – blestemate fie-i şi pielea şi amintirea! – m-au făcut ca, în ciuda presimţirilor, să-l socotesc foarte chipeş. Şi nu mă îndoiesc că şi biata şi scumpa mea mamă îl găsea la fel!</p>
               <p rend="justify">Ne-am dus la un hotel, lângă ţărmul mării, unde se aflau doi domni care stăteau singuri într-o odaie şi trăgeau din trabuc. Purtau jachete largi, grosolane şi zăceau tolăniţi pe cel puţin patru scaune fiecare. Într-un colţ se afla un maldăr de costume şi mantale de marinar şi un steag, legate laolaltă.</p>
               <p rend="justify">Când am intrat, s-au ridicat alene în picioare amândoi şi au strigat:</p>
               <p rend="justify">—  Hei, Murdstone! Credeam c-ai murit!</p>
               <p rend="justify">—  Nu încă, a mormăit mister Murdstone.</p>
               <p rend="justify">—  Cine-i puştiul? a întrebat unul dintre ei, punând mâna pe mine.</p>
               <p rend="justify">—  Davy! i-a răspuns mister Murdstone.</p>
               <p rend="justify">—  Care Davy? a stăruit acela. Jones?</p>
               <p rend="justify">—  Copperfield, a răspuns mister Murdstone.</p>
               <p rend="justify">—  Cum? povara fermecătoarei missis Copperfield? a exclamat acela. Frumoasa văduvioară?</p>
               <p rend="justify">—  Quinion, te rog păzeşte-ţi gura, l-a avertizat mister Murdstone. E isteţ.</p>
               <p rend="justify">—  Cine? a întrebat râzând acela.</p>
               <p rend="justify">Am ridicat iute privirea, curios să aflu cine.</p>
               <p rend="justify">—  Brooks din Sheffield, a zis mister Murdstone.</p>
               <p rend="justify">M-am simţit uşurat că nu era decât Brooks din Sheffield, căci în primul moment crezusem c-ar fi fost vorba de mine.</p>
               <p rend="justify">Se vede că Brooks din Sheffield era cunoscut ca un caraghios, deoarece, auzindu-i numele, amândoi domnii aceia au început să râdă cu poftă, iar mister Murdstone a făcut şi el mult haz. După ce a râs puţin, domnul pe care-l chema Quinion a spus:</p>
               <p rend="justify">—  Şi ce crede Brooks din Sheffield despre afacerea pusă la cale?</p>
               <p rend="justify">—  Mi se pare că Brooks, deocamdată, n-a priceput destul de bine despre ce e vorba, a răspuns mister Murdstone, dar, în general, nu cred să-i fie pe plac.</p>
               <p rend="justify">La aceste cuvinte au izbucnit din nou în râs, şi mister Quinion a spus că va suna ca să comande nişte vin de Xeres, pe care să-l bea în sănătatea lui Brooks. Zis şi făcut; şi când s-a adus vinul, mi-a dat şi mie puţin, cu un pişcot, şi, înainte de a bea, s-a ridicat şi a zis:</p>
               <p rend="justify">—  Pentru ameţirea lui Brooks din Sheffield!</p>
               <p rend="justify">Închinarea a fost primită cu aplauze furtunoase şi cu hohote de râs, şi am început şi eu să râd, ceea ce i-a făcut să râdă şi mai tare. Pe scurt, am petrecut foarte bine.</p>
               <p rend="justify">După aceea, ne-am plimbat pe faleză, ne-am aşezat pe iarbă şi ne-am uitat printr-o lunetă – n-am izbutit să desluşesc nimic când mi-au pus-o la ochi, dar totuşi le-am zis că văd – şi în cele din urmă ne-am înapoiat la hotel, ca să prânzim devreme. Cât timp am stat afară, cei doi domni au fumat fără încetare, ceea ce, judecând după duhoarea veşmintelor lor grosolane, făcuseră, pare mi-se, tot timpul de când le scoseseră de la croitor. Nu trebuie să uit să amintesc că am fost şi pe bordul unui iaht, unde toţi trei au coborât în cabină şi au răscolit nişte hârtii. Când m-am uitat jos, prin spiraiul deschis, i-am văzut lucrând de zor. Mă lăsaseră pe punte cu un omuleţ foarte drăguţ, care avea o coamă roşie, bogată, şi o pălăriuţă foarte lucioasă şi purta un tricou vărgat sau un fel de jiletcă, pe pieptul căreia sta scris cu litere mari: „Skylark”23. Am crezut că aşa-l chema şi că, deoarece locuia pe o corabie şi n-avea uşă la stradă pe care să-şi scrie numele, şi-l pusese pe piept, dar când i-am zis „mister Skylark”, m-a lămurit că acesta era numele iahtului.</p>
               <p rend="justify">Am băgat de seamă că în tot timpul zilei mister Murdstone a părut mai serios şi mai potolit decât ceilalţi domni, care erau foarte, veseli şi n-aveau nici o grijă. Glumeau mereu între ei, dar rareori cu mister Murdstone. Mi s-a părut că era mai rece şi mai cumpătat şi că, de altfel, şi prietenii lui aveau aceeaşi impresie ca mine. Căci l-am văzut pe mister Quinion cum s-a uitat o dată sau de două ori, pe furiş, la mister Murdstone, în timp ce vorbea, spre a se încredinţa că nu îl supără, şi cum l-a călcat pe picior pe mister Passnidge (celălalt domn), care se înflăcărase, şi i-a făcut semn cu ochiul să se uite la mister Murdstone, care şedea tăcut şi serios. Pe mister Murdstone nu l-am văzut râzând decât o singură dată în tot timpul zilei, şi anume la gluma cu Sheffield, pe care, de altfel, chiar el o făcuse.</p>
               <p rend="justify">Ne-am înapoiat devreme acasă, înainte de asfinţit. Era o după-amiază foarte frumoasă, şi mama s-a mai plimbat cu dumnealui pe lângă gardul viu de răsură, iar pe mine m-au trimis în casă să-mi beau ceaiul. După ce a plecat, mama m-a întrebat cum mi-am petrecut ziua şi ce au spus şi au făcut domnii aceia. I-am povestit ce-au zis despre ea, şi mama a râs şi mi-a spus că erau nişte obraznici, care vorbeau prostii, dar eu ştiu că i-a făcut plăcere.</p>
               <p rend="justify">Am ştiut acest lucru atunci, aşa cum îl ştiu şi astăzi. Am găsit şi prilejul s-o întreb dacă nu cumva îl cunoaşte pe mister Brooks din Sheffield, dar mi-a spus că nu-l cunoaşte şi că trebuie să fie vreun fabricant de cuţite şi furculiţe.</p>
               <p rend="justify">Oare pot să spun despre chipul ei – aşa schimbat de împrejurări, cum mi-l amintesc, cu toate că ştiu că dânsa nu mai trăieşte – oare pot să spun despre el că a pierit, când în clipa aceasta îl văd aievea, în faţa mea, tot atât de limpede ca orice figură asupra căreia mi-am oprit privirea pe o stradă forfotind de lume? Oare pot să spun despre frumuseţea ei tinerească şi nevinovată că s-a ofilit şi s-a dus, când simt şi acum răsuflarea ei pe obrajii mei, întocmai ca în noaptea aceea? Oare pot să spun că s-a schimbat, când amintirea-mi îi dă mereu viaţă şi când, mai statornică în fermecătoarea ei tinereţe decât oricare altă făptură de pe lume, îl mai strânge şi acum la piept pe cel pe care l-a iubit atunci?</p>
               <p rend="justify">Scriu despre ea aşa cum am văzut-o în seara aceea când, după ce am stat de vorbă, m-am dus la culcare şi a venit apoi să-mi spună noapte bună. A îngenuncheat, veselă, lângă patul meu, şi-a sprijinit bărbia în mâini şi, râzând, m-a întrebat:</p>
               <p rend="justify">—  Cum zici, Davy, că au spus? Mai povesteşte-mi o dată. Nu-mi vine să cred.</p>
               <p rend="justify">—  Fermecătoarea”… am început eu.</p>
               <p rend="justify">Mama mi-a pus mâna pe buze, oprindu-mă:</p>
               <p rend="justify">—  N-au zis „fermecătoarea”, n-au putut spune „fermecătoarea”! a râs ea. O ştiu prea bine.</p>
               <p rend="justify">—  Ba „fermecătoarea missis Copperfield” au zis, am repetat eu ferm. Şi au zis „frumoasa”.</p>
               <p rend="justify">—  Nu, nu, n-au zis „frumoasa”. Nu „frumoasa”! m-a oprit mama, punându-mi iar degetele pe buze.</p>
               <p rend="justify">—  Ba au zis, „frumoasa văduvioară”.</p>
               <p rend="justify">—  Ce smintiţi şi ce obraznici! a exclamat mama, râzând şi acoperindu-şi faţa cu mâna. Ce caraghioşi! Nu-i aşa, Davy, dragul meu?</p>
               <p rend="justify">—  Da, Ma24…</p>
               <p rend="justify">—  Nu-i spune lui Peggotty. E în stare să se supere pe ei. Şi eu sunt foarte supărată pe ei, dar n-aş vrea să ştie şi Peggotty.</p>
               <p rend="justify">I-am făgăduit, bineînţeles, apoi ne-am sărutat de mai multe ori şi curând am adormit.</p>
               <p rend="justify">Acum, după atâta vreme, mi se pare că Peggotty chiar a doua zi mi-ar fi făcut propunerea tulburătoare şi îndrăzneaţă de care vreau să vorbesc; dar, de fapt, asta nu s-a întâmplat, cred, decât cu vreo două luni mai târziu.</p>
               <p rend="justify">Într-o seară stăteam împreună, ca pe vremuri (mama era plecată), de faţă fiind ciorapul şi ruleta cu iardul, şi mucul de lumânare, şi cutia cu catedrala Sfântul Paul pe capac, şi cartea despre crocodili, când, deodată, după ce m-a privit şi a deschis gura de câteva ori, parcă spre a spune ceva, însă fără să rostească nici un cuvânt – ceea ce m-a făcut să cred că îi venea să caşte, căci altfel m-aş fi alarmat – Peggotty mi-a zis cu o voce îmbietoare:</p>
               <p rend="justify">—  Master Davy, nu ţi-ar plăcea să vii cu mine, pentru vreo două săptămâni, la fratele meu, la Yarmouth25? N-ar fi straşnic, ce zici?</p>
               <p rend="justify">—  E un om drăguţ fratele tău? am întrebat-o, fără să mă pronunţ.</p>
               <p rend="justify">—  O, tare drăguţ! a strigat Peggotty, ridicând braţele. Şi apoi, acolo avem şi marea, şi bărci, şi corăbii, şi pescari, şi plajă, şi mai e şi Am26, cu care o să te poţi juca!</p>
               <p rend="justify">Peggotty se referea la nepotul ei, Ham, de care am pomenit în capitolul întâi, dar i-a rostit numele ca pe o ciudăţenie a gramaticii engleze.</p>
               <p rend="justify">Perspectiva atâtor plăceri m-a înflăcărat şi i-am răspuns c-ar fi într-adevăr straşnic, dar ce va spune mama?</p>
               <p rend="justify">—  Pun rămăşag pe o guinee c-o să ne lase să plecăm! mi-a răspuns Peggotty, privindu-mă drept în faţă. Dacă vrei, o-ntreb de îndată ce s-o înapoia. Ne-am înţeles?</p>
               <p rend="justify">—  Dar ce o să se facă singură când vom fi plecaţi? am spus eu, punându-mi coatele pe masă, pentru a sublinia astfel importanţa obiecţiei. Nu poate rămâne singură!</p>
               <p rend="justify">Brusc, Peggotty s-a apucat să caute în călcâiul ciorapului o găurică atât de mică, încât, pesemne, nici nu era nevoie s-o cârpească.</p>
               <p rend="justify">—  Îţi spun eu, Peggotty, nu poate rămâne singură, ştii prea bine!</p>
               <p rend="justify">—  O, dragul meu, mi-a zis Peggotty, ridicându-şi în cele din urmă privirea. Nu ştii? Se duce să petreacă vreo două săptămâni la missis Grayper. Missis Grayper va avea o mulţime de oaspeţi.</p>
               <p rend="justify">O! Dacă aşa stăteau lucrurile, eram gata să plec. Am aşteptat cu nerăbdare să se întoarcă mama de la missis Grayper (vecina la care se tot ducea), ca să văd dacă ne va îngădui să înfăptuim acest plan măreţ. Fără a se arăta atât de mirată pe cât mă aşteptam, mama s-a învoit de îndată; şi chiar în seara aceea am pus totul la cale, hotărându-se că găzduirea şi întreţinerea mea vor fi plătite.</p>
               <p rend="justify">Curând a sosit şi ziua plecării. Era atât de apropiată, încât mi s-a părut şi mie că a venit destul de iute, cu toate că o aşteptam cu înfrigurare, temându-mă să nu se producă vreun cutremur de pământ sau o erupţie vulcanică sau vreun alt cataclism care să zădărnicească expediţia. Urma să călătorim cu harabaua unui cărăuş şi să pornim la drum dimineaţa, după gustare. Aş fi dat orice ca să mi se îngăduie să mă îmbrac de cu seară şi să dorm încălţat şi cu pălăria pe cap.</p>
               <p rend="justify">Cu toate că povestesc glumind aceste întâmplări, sunt răscolit până în fundul inimii când îmi amintesc cât de nerăbdător eram să părăsesc căminul nostru fericit; nici nu bănuiam măcar că-l părăseam pentru totdeauna.</p>
               <p rend="justify">Mă bucur să-mi amintesc că atunci când harabaua a tras la poartă şi mama stătea lângă mine şi mă săruta, am simţit o duioşie plină de recunoştinţă faţă de ea şi de căsuţa aceea pe care nu o părăsisem încă niciodată, şi am început să plâng. Şi mă bucur la gândul că şi mama a plâns şi că i-am simţit inima bătând alături de a mea.</p>
               <p rend="justify">Mă bucur la gândul că atunci când a pornit harabaua, mama a alergat la poartă şi i-a strigat harabagiului să oprească, pentru ca să mă mai sărute o dată. Şi cu tot atâta bucurie îmi amintesc de dragostea şi de emoţia cu care şi-a lipit obrazul de al meu şi m-a sărutat.</p>
               <p rend="justify">O  lăsasem în mijlocul drumului, când, deodată, mister Murdstone s-a apropiat de ea şi parcă a dojenit-o pentru că se arăta atât de mişcată. Mă uitam înapoi pe lângă coviltirul harabalei şi mă întrebam ce drept avea dumnealui să se amestece în treaba asta. Peggotty, care se uita şi ea de cealaltă parte, nu părea câtuşi de puţin mulţumită, după cum s-a putut vedea pe faţa ei când şi-a întors capul.</p>
               <p rend="justify">Am rămas câtva timp îngândurat, uitându-mă la Peggotty şi punându-mi următoarea întrebare: oare dacă Peggotty ar fi primit însărcinarea să mă piardă, ca pe băieţaşul din poveste27, aş fi fost eu în stare să găsesc calea înapoi spre casă călăuzindu-mă după bumbii pe care i-ar pierde ea pe drum?</p>
            </div>
            <div type="div2">
               <head>
                  <label>Capitolul III.</label>Se întâmplă o schimbare</head>
               <p rend="justify">Calul harabagiului era cea mai leneşă mârţoagă din lume; umbla cu capul în pământ şi târa picioarele de parcă i-ar fi făcut plăcere să-i lase să aştepte pe cei cărora le ducea coletele. Mi s-a părut chiar că, la gândul acesta, pufnea uneori în râs, dar harabagiul mi-a spus că-l necăjea tusea.</p>
               <p rend="justify">Întocmai ca mârţoaga lui, harabagiul ţinea şi el capul în jos şi, cu coatele pe genunchi, moţăia în timp ce mâna. Zic „mâna”, dar cred că am fi ajuns la Yarmouth la fel de bine şi fără el, căci calul mergea de capul lui; afară de asta, poftă de vorbă nu prea avea şi se mulţumea doar să fluiere.</p>
               <p rend="justify">Peggotty ţinea în poală un coş cu merinde, care ne-ar fi ajuns cu prisosinţă chiar dacă ar fi fost să mergem cu harabaua până la Londra. Am mâncat mult şi am dormit bine. Peggotty aţipea mereu, cu bărbia sprijinită pe mânerul coşului, căruia nu-i dădea drumul din mână nici o singură clipă; şi de n-aş fi auzit-o cu urechile mele, niciodată n-aş fi crezut că o biată femeie fără apărare e în stare să sforăie atât de zdravăn.</p>
               <p rend="justify">Am făcut atâtea ocoluri în sus şi în jos, pe tot felul de drumuri de ţară, şi am pierdut atâta vreme până am descărcat un pat la un han şi ne-am oprit şi în alte locuri, încât m-am simţit foarte obosit şi am fost fericit când am zărit Yarmouthul. Când mi-am aruncat privirea asupra şesului pustiu şi trist, care se întindea dincolo de fluviu, mi s-a părut tare mocirlos şi murdar; şi m-am întrebat, cum e cu putinţă, dacă pământul e într-adevăr rotund precum scrie în cartea mea de geografie, ca o parte a lui să fie atât de netedă? Mi-am zis însă că Yarmouth trebuie să fie aşezat la unul din cei doi poli ai globului pământesc, ceea ce explica totul.</p>
               <p rend="justify">Apropiindu-ne şi văzând întreaga privelişte înconjurătoare desfăşurându-se otova sub înaltul cerului, i-am spus lui Peggotty că o movilă sau ceva asemănător ar fi înfrumuseţat, peisajul şi că ar fi fost mai atrăgător dacă uscatul ar fi fost întrucâtva mai despărţit de mare şi dacă oraşul şi marea n-ar fi fost amestecate, ca o bucată de pâine prăjită, muiată în apă. Dar Peggotty mi-a răspuns, vorbind mai apăsat ca de obicei, că se cuvine să luăm lucrurile aşa cum sunt şi că, în ceea ce o priveşte, se mândreşte cu numele de „scrumbie-de-Yarmouth”.</p>
               <p rend="justify">Când am ajuns pe uliţă (care mi s-a părut destul de ciudată) şi am simţit mirosul de peşte, de catran, de câlţi şi de gudron şi când am văzut marinarii care se plimbau şi căruţele huruind încoace şi încolo pe caldarâm, mi-am dat seama că fusesem nedrept cu orăşelul acesta atât de activ; şi i-am spus-o lui Peggotty, care a ascultat cu multă plăcere cuvintele mele admirative şi mi-a zis că era un lucru îndeobşte cunoscut (acelora care avuseseră norocul să se fi născut la Yarmouth, bănuiesc eu) că Yarmouthul era cel mai frumos oraş din lume.</p>
               <p rend="justify">—  Iată-l şi pe Am al meu! a strigat Peggotty. A crescut de nu-l mai recunoşti!</p>
               <p rend="justify">Ne aştepta, într-adevăr, la han; şi ca o veche cunoştinţă, m-a întrebat ce mai fac. La început mi s-a părut că nu-l cunoşteam chiar atât de bine cum mă cunoştea el pe mine, fiindcă din noaptea în care mă născusem nu mai venise niciodată pe la noi, şi în privinţa asta, fireşte, nu mă puteam măsura cu el. Ne-am împrietenit însă curând, căci m-a luat în cârcă şi m-a dus până acasă. Era acum un flăcău spătos, voinic, înalt de vreo şase picioare28, bine legat şi cu umeri vânjoşi, dar avea o faţă copilăroasă şi zâmbitoare şi păr bălai, cârlionţat, care-i dădeau un aer de prostănac. Purta o bluză de pânză şi o pereche de pantaloni atât de scorţoşi, încât şi singuri ar fi stat ţepeni. Şi nu s-ar putea spune că purta o pălărie, căci asemenea unei vechi clădiri, avea un acoperământ smolit.</p>
               <p rend="justify">Ham, cu mine în cârcă şi cu o lădiţă de-a noastră sub braţ, şi Peggotty cărând altă lădiţă de-a noastră au apucat-o pe ulicioare presărate cu surcele şi grămăjoare de nisip şi am trecut pe lângă distilerii de gaz, ateliere de frânghierie, şantiere de construcţii şi de armare, parcuri de epave, ateliere de călăfătuit, magazii cu vele şi odgoane, fierării şi o sumedenie de alte locuri de acelaşi soi, până ce am ajuns pe întinderea pustie şi tristă pe care mai înainte o văzusem din depărtare; aici Ham a strigat:</p>
               <p rend="justify">—  Ete, colo e şi casa noastră, mas'r Davy!</p>
               <p rend="justify">M-am uitat în toate părţile, până hăt-departe cât puteam cuprinde, peste coclauri şi spre larg, şi în susul fluviului, dar n-am zărit nici o casă. Nu prea departe, pe uscat, se afla un barcaz negru nu ştiu ce alt soi de ambarcaţie veche de tot, bine înfiptă şi proptită pe plajă, peste care se înălţa un chip de horn, un coş de fier ce fumega liniştit; încolo, n-am văzut nimic care să semene a locuinţă.</p>
               <p rend="justify">—  Doar n-o fi asta? am zis. Asta care seamănă a corabie.</p>
               <p rend="justify">—  Ba aia e, mas'r Davy, a răspuns Ham.</p>
               <p rend="justify">Nici de-ar fi fost palatul lui Aladin, sau oul păsării măiestre, sau vreo altă năzdrăvănie, nu cred c-aş fi putut fi mai fericit decât eram la gândul plin de romantism că voi locui acolo. Avea o uşă ciudată, încântătoare, tăiată într-o coastă, şi avea un acoperiş şi câteva ferestruici; dar farmecul cel mai mare era că fusese cândva un vas adevărat, care, fără îndoială, brăzdase de sute de ori întinsul apelor şi nu fusese făcută ca să fie locuită pe uscat. Pe mine asta m-a cucerit. Dacă ar fi fost construită să servească drept locuinţă, aş fi găsit, poate, că-i mică, strâmtă sau singuratică, dar, nefiind croită ca atare, mi s-a părut o casa ideală.</p>
               <p rend="justify">Înăuntru totul strălucea de curăţenie şi domnea ordinea cea mai desăvârşită. O masă, o pendulă nemţească şi un scrin mobilau încăperea, iar pe scrin, rezemată de perete, se afla o tavă pe care era zugrăvită o doamnă cu o umbrelă de soare, plimbându-se cu un copil care avea un aer marţial şi se juca cu un cerc. O Biblie împiedica tava să nu alunece; căci dacă ar fi alunecat tava, ar fi spart o sumedenie de ceşti, de farfurioare şi un ceainic, rânduite în jurul cărţii. Câteva reproduceri în culori după picturi mediocre, cu subiecte din Sfânta scriptură, frumos înrămate, atârnau pe pereţi; de atunci încoace, ori de câte ori am dat peste asemenea reproduceri pe la anticari, îndată în faţa ochilor mei a reînviat imaginea interiorului casei acestui frate al lui Peggotty. Dintre aceste poze, cele mai izbitoare îl reprezentau pe Avram, în veşminte roşii, ducându-se să-i jertfească pe Isaac, zugrăvit în albastru, şi pe Daniil, în galben, aruncat într-o groapă plină cu lei verzi. Deasupra căminului se afla un tablou înfăţişând vasul cu trei catarge „Sarah-Jane”, construit la Sunderland, pe care era aplicată o pupă în miniatură, lucrată în lemn; o lucrare de artă, ce îmbina pictura cu meşteşugul dulgheriei şi care pe atunci îmi părea lucrul cel mai de preţ din câte existau pe lumea aceasta. De grinzi atârnau cârlige al căror rost nu l-am înţeles; şi mai erau risipite prin încăpere câteva lădiţe şi dulăpioare şi alte obiecte de acelaşi soi, folosite drept scaune.</p>
               <p rend="justify">Toate acestea le-am văzut dintr-o privire, de cum am trecut pragul – căci, aşa cum am spus, copiii au acest dar – apoi Peggotty a deschis o uşiţă şi mi-a arătat iatacul meu. Se afla la pupa barcazului şi era cel mai plăcut şi mai drăguţ iatac ce s-a pomenit vreodată; avea o ferestruică unde odinioară fusese cârma; în perete era prinsă o oglinjoară potrivită la înălţimea mea, cu o ramă de scoici; se mai găseau acolo un pătuc tocmai bun pentru mine şi, într-o vază albastră, pe masă, un bucheţel de alge. Pereţii, proaspăt spoiţi, erau albi ca laptele, iar învelitoarea patului, făcută din petice multicolore, îţi lua ochii. Ceea ce m-a izbit îndeosebi în această căsuţă încântătoare a fost mirosul de peşte, care era atât de pătrunzător, încât, când mi-am scos batista ca să-mi şterg nasul, am băgat de seamă că trăsnea, de parcă în ea ar fi fost învelit un hoinar. Când, în taină, i-am împărtăşit lui Peggotty această descoperire, mi-a spus că fratele ei se îndeletnicea cu negoţul de homari, crabi şi raci; iar mai târziu, în şopronul în care se păstrau oalele şi cratiţele, am găsit, foindu-se într-un amestec vrednic de mirare, o mulţime de asemenea vietăţi, care apucau în cleşte tot ce găseau.</p>
               <p rend="justify">Am fost întâmpinaţi de o femeie foarte cuviincioasă, cu şorţ alb, pe care, căţărat în spinarea lui Ham, o văzusem de la o depărtare de vreun sfert de milă, stând în prag şi salutându-ne. De asemenea, ne-a ieşit înainte o fetiţă tare frumoasă (cel puţin aşa mi s-a părut), cu mărgele albastre la gât, care, când am dat s-o sărut, nu s-a lăsat şi a fugit de s-a ascuns. Ceva mai târziu, după ce am sfârşit masa îmbelşugată, la care am mâncat cambulă29 cu unt topit şi cartofi, şi un cotlet anume făcut pentru mine, şi-a făcut apariţia un bărbat păros, cu chip de om tare cumsecade, întrucât i-a spus lui Peggotty „fetiţo” şi a sărutat-o cu dragoste pe obraz şi ţinând seama şi de purtarea ei, n-am avut nici o îndoială că era fratele ei; ceea ce s-a şi adeverit pe loc. Căci mi-a fost prezentat drept mister Peggotty, stăpânul casei.</p>
               <p rend="justify">—  Mă bucur să vă văd, sir, mi-a spus mister Peggotty. O să găsiţi, poate, că suntem cam neciopliţi, dar să ştiţi, sir, că suntem săritori.</p>
               <p rend="justify">I-am mulţumit şi i-am răspuns că eram încredinţat că mă voi simţi bine într-un loc atât de încântător.</p>
               <p rend="justify">—  Ce mai face mămica 'neavoastră? m-a întrebat mister Peggotty. Aţi lăsat-o bine sănătoasă?</p>
               <p rend="justify">I-am dat a înţelege că mama era cât se poate de bine şi că îi trimisese salutări, ceea ce nu era altceva decât o invenţie scornită din politeţe.</p>
               <p rend="justify">—  Mulţumesc frumos, a spus mister Peggotty. Dac-o să binevoiţi să staţi aici două săptămâni şi o să vă înţelegeţi bine cu ea – şi arătă spre sora lui – cu Ham şi cu micuţa Em'ly, o să fim mândri şi bucuroşi, sir, să vă avem printre noi.</p>
               <p rend="justify">După ce făcu onorurile casei în chip atât de primitor, mister Peggotty se duse să se spele cu apă caldă, spunând că „apa rece n-ar fi în stare să-i scoată toată murdăria”. Se întoarse curând, mult mai arătos, dar atât de roşu, încât, fără să vreau, m-am gândit că faţa lui avea ceva comun cu homarii, cu crabii şi cu racii, căci şi ei intră negri şi ies foarte roşii din apa caldă.</p>
               <p rend="justify">După ce am luat ceaiul, uşa a fost zăvorâtă şi totul a fost potrivit ca să ne simţim cât mai bine (nopţile erau reci şi ceţoase acum). Am avut impresia că mă aflu în cel mai plăcut adăpost imaginabil. Era o încântare să asculţi cum vuia vântul pe mare, să ştii că afară ceaţa se furişa peste şesul pustiu şi, privind focul ce ardea în cămin, să te gândeşti că prin apropiere nu se mai află nici o altă locuinţă în afară de aceasta, care nu era decât un barcaz. Micuţa Em'ly îşi biruise sfiala şi stătea lângă mine, pe cea mai joasă şi mai mică lădiţă din odaie, aşezată în colţul căminului, pe care abia aveam loc amândoi. Missis Peggotty, cu şorţul alb, stătea de cealaltă parte a căminului şi tricota. Peggotty a mea, cu mucul de lumânare şi cu poza catedralei Sfântul Paul alături, cârpea de zor, ca acasă, şi ai fi zis că niciodată n-a locuit în altă parte. Ham, după ce începuse să mă înveţe un joc de cărţi, încerca acum să-şi amintească cum se ghiceşte, mânuind nişte cărţi de joc soioase; şi tot întorcându-le, lăsa pe ele urmele degetelor sale unsuroase. Mister Peggotty îşi fuma pipa. Am simţit că venise momentul să stăm de vorbă şi să ne facem mărturisiri.</p>
               <p rend="justify">—  Mister Peggotty! i-am zis.</p>
               <p rend="justify">—  Sir! mi-a răspuns.</p>
               <p rend="justify">—  I-aţi pus fiului dumneavoastră numele de Ham pentru că locuiţi într-o corabie30?</p>
               <p rend="justify">Mister Peggotty a avut aerul că găsea această idee foarte profundă, totuşi mi-a răspuns:</p>
               <p rend="justify">—  Nu, sir, nu eu i-am pus acest nume.</p>
               <p rend="justify">—  Atunci cine i-a pus acest nume? am grăit, punându-i lui mister Peggotty cea de a doua întrebare din catehism.</p>
               <p rend="justify">—  Păi, sir, i l-a dat taică-său, m-a lămurit mister Peggotty.</p>
               <p rend="justify">—  Credeam că dumneata îi eşti tată!</p>
               <p rend="justify">—  Taică-său a fost Joe, fratele meu, mi-a zis mister Peggotty.</p>
               <p rend="justify">—  Şi nu mai e în viaţă, mister Peggotty? l-am iscodit după o clipă de reculegere.</p>
               <p rend="justify">—  A murit înecat, mi-a spus mister Peggotty.</p>
               <p rend="justify">Am fost foarte mirat că mister Peggotty nu era tatăl lui Ham; şi m-am întrebat dacă nu cumva mă înşelasem asupra legăturilor sale de rudenie cu ceilalţi din casă. Eram însă atât de curios, încât m-am hotărât să-l descos mai departe pe mister Peggotty.</p>
               <p rend="justify">—  Dar mica Em'ly, am zis uitându-mă la ea, ea e fiica dumitale, mister Peggotty, nu-i aşa?</p>
               <p rend="justify">—  Nu, sir. Cumnatu-meu, Tom, i-a fost tată.</p>
               <p rend="justify">Am rămas totuşi nedumerit.</p>
               <p rend="justify">—  Şi nu mai e în viaţă? l-am iscodit după o clipă de reculegere.</p>
               <p rend="justify">—  A murit înecat! mi-a spus mister Peggotty.</p>
               <p rend="justify">Nu-mi venea să reiau subiectul, dar încă nu eram pe deplin lămurit şi mă simţeam dator să fac întrucâtva lumină, De aceea i-am zis:</p>
               <p rend="justify">—  N-aveţi nici un copil, mister Peggotty?</p>
               <p rend="justify">—  Nu, sir, mi-a răspuns râzând. Sunt burlac.</p>
               <p rend="justify">—  Burlac! am zis eu mirat. Dar atunci dumneaei cine-i? am întrebat, arătând către persoana cu şorţ alb care tricota.</p>
               <p rend="justify">—  E missis Gummidge, m-a lămurit mister Peggotty.</p>
               <p rend="justify">—  Aţi spus Gummidge, mister Peggotty?</p>
               <p rend="justify">În clipa aceea, însă, Peggotty – Peggotty a mea, vreau să spun – mi-a făcut semn foarte energic să nu mai pun întrebări, aşa că, nemaiavând încotro, m-am stăpânit şi, până ce a venit vremea de a merge la culcare, am stat şi m-am uitat în tăcere la cei din jur. Apoi, când a fost singură cu mine în iatacul meu, Peggotty mi-a povestit că Ham şi Em'ly erau nişte nepoţi orfani, pe care gazda mea îi înfiase de când erau mici. Pentru că rămăseseră fără nici un sprijin, iar missis Gummidge era văduva unui fost tovarăş de pescuit, care murise foarte sărac. „E şi el om nevoiaş – mi-a zis Peggotty – dar are o inimă de aur şi-i de nădejde ca oţelul”, metaforele îi aparţin. Mi-a mai spus despre el că nu-şi ieşea din fire şi nu ocăra decât dacă amintea cineva de mărinimia lui. Când vreunul aducea vorba despre asta, izbea cu pumnul drept în masă (o dată a şi crăpat-o în două) şi rostea o afurisenie înfricoşătoare adăugând că dacă mai pomeneşte careva de bunătatea lui, îşi ia câmpii. Din cercetările mele a rezultat că nimeni nu ştia ce însemna acea afurisenie, dar toţi îl socoteau drept un blestem cumplit.</p>
               <p rend="justify">Am fost adânc mişcat de mărinimia gazdei şi, foarte încântat datorită faptului că eram somnoros, am stat şi am ascultat cum femeile s-au dus la culcare, în celălalt capăt al barcazului, unde era un pat mic cât al meu, şi cum mister Peggotty şi Ham şi-au prins două hamace de cârligele ce atârnau din tavan, pe care le văzusem mai devreme. Pe când somnul îşi întindea aripile asupră-mi, auzeam vântul urlând departe în larg şi năpustindu-se cu asemenea turbare asupra ţărmului jos, încât m-am temut o clipă că peste noapte adâncurile s-ar putea revărsa. Dar mi-am adus aminte că, la urma urmelor, mă aflam pe un vas şi că, de s-ar ivi vreo primejdie, mister Peggotty care se afla pe bord era un om de nădejde.</p>
               <p rend="justify">Nu s-a întâmplat însă nimic rău decât că s-a luminat de zi, îndată ce soarele a strălucit pe rama de scoici a oglinzii, am sărit din pat şi am ieşit cu micuţa Em'ly să culegem pietricele de pe plajă.</p>
               <p rend="justify">—  După cât se pare eşti un adevărat marinar, i-am zis Em'lyei.</p>
               <p rend="justify">Nu ştiu dacă credeam asta, dar i-am spus aşa ca să fiu curtenitor; o velă strălucitoare de lângă noi se oglindea atât de frumos în ochii ei frumoşi, încât mi-a dat în gând să-i spun astfel.</p>
               <p rend="justify">—  Nu, mi-a răspuns Em'ly, dând din cap. Mă înspăimântă marea.</p>
               <p rend="justify">—  Te înspăimântă? i-am zis cu un aer îndrăzneţ, măsurând cu o privire trufaşă întinderile oceanului. Şi am adăugat: Pe mine, nu!</p>
               <p rend="justify">—  Ah! Dar e neîndurată, mi-a spus Em'ly. Am văzut cât a fost de neîndurată cu unii dintr-ai noştri. Am văzut-o sfărâmând în bucăţi o corabie mare cât casa noastră!</p>
               <p rend="justify">—  Sper că nu era barca în care…</p>
               <p rend="justify">—  În care s-a înecat tata? a grăit Em'ly. Nu. Pe aceea n-am văzut-o niciodată.</p>
               <p rend="justify">—  Nici pe tata? am întrebat-o.</p>
               <p rend="justify">Micuţa Em'ly a dat din cap.</p>
               <p rend="justify">—  Nu, nu-mi aduc aminte să-l fi văzut vreodată!</p>
               <p rend="justify">Ce coincidenţă! M-am grăbit să-i povestesc că nici eu nu-l văzusem niciodată pe tata; că totdeauna trăisem singur cu mama în cea mai deplină fericire ce se poate închipui şi că şi acum trăiam tot astfel şi că aveam de gând să trăim mereu la fel; că mormântul tatii se afla în curtea bisericii de lângă casa noastră, umbrit de un copac pe sub frunzişul căruia treceam adesea în dimineţile însorite şi auzeam cântecul păsărelelor. Dar erau unele deosebiri între situaţia mea şi aceea a lui Em'ly. Ei îi murise mai întâi mama, iar mormântul tatălui ei, pierdut undeva, în adâncurile mării, nu ştia nimeni unde se află.</p>
               <p rend="justify">—  Afară de asta, a adăugat Em'ly, căutând scoici şi pietricele, tată-tău a fost un gentleman şi mama ta e o lady, pe când tată-meu a fost pescar, şi mama, fată de pescar, iar unchiul meu, Dan31, e şi el tot pescar.</p>
               <p rend="justify">—  Dan e mister Peggotty, nu-i aşa? am întrebat-o.</p>
               <p rend="justify">—  Unchiul Dan e acolo, mi-a răspuns Em'ly, arătând spre barcazul prefăcut în locuinţă.</p>
               <p rend="justify">—  Da, de el vorbeam. Trebuie să fie, cred, un om tare bun.</p>
               <p rend="justify">—  Bun? a zis Em'ly. Dacă mi-ar fi dat s-ajung o lady vreodată, i-aş dărui o haină albastră ca cerul, cu nasturi de diamant, pantaloni de nankin, o vestă de catifea roşie, un tricorn, un ceas mare de aur, o pipă de argint şi un cufăr plin cu bani.</p>
               <p rend="justify">I-am spus că, fără îndoială, mister Peggotty era vrednic de aceste comori. Mărturisesc însă că nu-mi venea a crede că s-ar fi simţit bine îmbrăcat după gustul micuţei sale nepoate recunoscătoare, şi mai ales mă îndoiam că i s-ar potrivi un tricorn; dar gândurile astea le-am păstrat pentru mine.</p>
               <p rend="justify">În timp ce înşira aceste minunăţii, micuţa Em'ly se oprise şi privea cerul, de parcă le-ar fi văzut aievea în toată strălucirea lor. Am pornit mai departe, culegând scoici şi pietricele.</p>
               <p rend="justify">—  Ţi-ar plăcea să ajungi o lady?</p>
               <p rend="justify">Em'ly m-a privit, izbucnind în râs, şi a dat din cap:</p>
               <p rend="justify">—  Mi-ar plăcea foarte mult! Atunci am fi cu toţii oameni înstăriţi. Şi eu, şi unchiul, şi Ham şi missis Gummidge. Nu ne-am mai sinchisii când se strică vremea. În ceea ce ne priveşte, vreau să spun. Ne-ar părea însă rău, fireşte, pentru bieţii pescari şi i-am ajuta cu bani dacă i-ar lovi vreo năpastă.</p>
               <p rend="justify">Perspectiva mi s-a părut atrăgătoare şi de aceea nu tocmai imposibilă. Am spus că mi-ar fi plăcut şi mie, şi micuţa Em'ly a prins curaj şi m-a întrebat cu sfială:</p>
               <p rend="justify">—  Acum nu te mai înspăimântă şi pe tine marea?</p>
               <p rend="justify">Marea era destul de liniştită ca să nu-mi inspire, nici o teamă, dar nu încape îndoială că, de-aş fi văzut un val nu prea înalt rostogolindu-se spre mine, aş fi luat-o la goană, îngrozit de amintirea rudelor ei înecate. Totuşi, i-am zis:</p>
               <p rend="justify">—  Nu! Şi am adăugat: Dar nici tu nu prea pari înspăimântată, deşi spui că eşti, căci mergea mult prea aproape de marginea vechiului chei sau a podiştii de lemn pe care ne plimbam, şi îmi era teamă c-ar putea să cadă.</p>
               <p rend="justify">—  Nu, de asta nu mi-e frică, mi-a zis micuţa Em'ly. Dar noaptea, când şuieră vântul, mă trezesc şi tremur gândindu-mă la unchiul Dan şi la Ham şi mi se pare că-i aud strigând după ajutor. De aceea aş vrea atât de mult s-ajung o lady. Dar de asta nu mi-e frică. Câtuşi de puţin, ia te uită!</p>
               <p rend="justify">Şi, depărtându-se de mine, a început să alerge pe o bârnă nu tocmai bine făţuită, care, din punctul unde ne aflam, înainta la oarecare înălţime deasupra apei adânci. Isprava asta mi-a rămas atât de bine întipărită în minte, încât, de-aş fi desenator, cred c-aş putea să schiţez aici bârna întocmai cum era în ziua aceea şi pe micuţa Em'ly sărind înainte spre pierzanie (aşa cum mi s-a părut atunci), cu o privire aţintită departe, spre larg, pe care n-o voi uita niciodată.</p>
               <p rend="justify">Micuţa făptură, uşoară, cutezătoare, neastâmpărată, s-a întors şi a ajuns teafără lângă mine şi m-a făcut să râd de temerile mele şi de ţipătul ce-l scosesem degeaba, căci nu se afla nimeni prin apropiere. Dar de multe ori de atunci, în anii maturităţii, m-am întrebat: Nu cumva între virtualităţile întâmplărilor nepătrunse s-ar putea ca această neaşteptată izbucnire a fetiţei şi privirea-i sălbatică, pierdută în depărtări, să fi fost un răspuns dat unei chemări mântuitoare a tatălui ei, care o atrăgea în adâncuri, spre a-şi afla mântuirea în ziua aceea? De atunci a venit o vreme când m-am întrebat dacă, de mi-ar fi fost dat să întrevăd dintr-o singură privire viaţa care o aştepta şi s-o pot înţelege cu mintea mea de copil, s-ar fi cuvenit să-i întind mâna ca s-o salvez, dacă viaţa ei ar fi depins de această mâna. De atunci a venit o vreme – nu pot spune că a durat mult, dar a venit – când mi-am pus întrebarea dacă n-ar fi fost mai bine pentru micuţa Em'ly ca valurile s-o fi înghiţit în dimineaţa aceea, în faţa ochilor mei, o vreme când la această întrebare am răspuns: Da, ar f: fost mai bine.</p>
               <p rend="justify">Poate că-i prea devreme să spun acestea. Poate că m-am pripit aşternându-le pe hârtie. Dar le las aşa cum au venit.</p>
               <p rend="justify">Ne-am mai plimbat până departe, ne-am încărcat cu fel de fel de lucruri ciudate şi am pus cu grijă în apă câteva steluţe-de-mare, aruncate pe nisip – nu posed nici până în ziua de azi destule cunoştinţe despre această specie ca să fiu sigur dacă se cuvenea să ne rămână îndatorate pentru ce-am făcut sau dimpotrivă – şi după aceea ne-am îndreptat spre casă, spre locuinţa lui mister Peggotty. Ne-am oprit lângă şopronul cu homari pentru o sărutare nevinovată, şi apoi, strălucitori de voie bună şi de sănătate, am intrat să luăm gustarea de dimineaţă.</p>
               <p rend="justify">—  Parcă-s doi pui de cocoşar! a zis mister Peggotty.</p>
               <p rend="justify">Mi-am dat seama că asta, în vorbirea din partea locului, înseamnă ca doi pui de sturz, şi am socotit acestea drept cuvinte de laudă.</p>
               <p rend="justify">Fireşte că mă îndrăgostisem de micuţa Em'ly. Nu mă îndoiesc defel că dragostea mea pentru fetiţa aceasta era tot atât de adevărată, tot atât de duioasă, dar mai curata şi mai dezinteresată decât cea mai puternică dragoste pe care o poţi cunoaşte mai târziu în viaţă, oricât ar fi de sublimă. Închipuirea mea a ţesut desigur în jurul acestei copiliţe cu ochi albaştri ca cerul un fel de aureolă care o idealiza şi o făcea să pară un înger. Dacă, într-o dimineaţă însorită, şi-ar fi întins aripile şi şi-ar fi luat zborul în faţa ochilor mei, nu cred că mi s-ar fi părut lucru nefiresc.</p>
               <p rend="justify">Ca doi îndrăgostiţi, obişnuiam să ne plimbăm ceasuri întregi pe şesul monoton al Yarmouth-ului. Nici nu simţeam cum treceau zilele însorite, de parcă timpul s-ar fi oprit în loc – copil şi el gata de joacă, la fel ca noi. I-am mărturisit că o iubesc şi că, dacă nu-mi împărtăşeşte dragostea, nu-mi mai rămâne altceva de făcut decât să-mi iau viaţa, cu o sabie. Mi-a zis că mă iubeşte, şi n-am nici o îndoială că mă iubea cu adevărat.</p>
               <p rend="justify">Micuţa Em'ly şi cu mine nu ne schimbasem câtuşi de puţin şi nici de inegalitatea dintre noi, nici de faptul că eram prea mici, nici de alte piedici care ne stăteau în cale, căci nu aveam noţiunea viitorului. Nici prin minte nu ne trecea să ne gândim la vremea când vom îmbătrâni, aşa cum nu ne gândeam c-am putea întineri. Stârneam admiraţia lui missis Gummidge şi a lui Peggotty, care, când ne vedeau cum stăteam seara, unul lângă altul, drăgăstoşi, pe lădiţa noastră, adesea şuşoteau: „Doamne, ce drăguţi mai sunt! Mister Peggotty ne surâdea, trăgând din pipă, iar Ham zâmbea toată seara. Cred că le făcea plăcere să ne vadă, aşa cum le-ar fi făcut plăcere o jucărie frumoasă sau o miniatură înfăţişând Coliseul32.</p>
               <p rend="justify">Curând mi-am dat seama că missis Gummidge nu era totdeauna atât de drăguţă pe cât ar fi fost de aşteptat, mai ales dacă ţinem seama de situaţia ei în gospodăria lui mister Peggotty. Missis Gummidge era, ca să zic aşa, o fire neliniştită şi se văicărea uneori atâta încât îi scotea din răbdări pe ceilalţi. Îmi părea rău pentru ea, dar câteodată socoteam c-ar fi fost mult mai plăcut dacă missis Gummidge ar fi avut o încăpere deosebită, unde să se poată retrage până se liniştea.</p>
               <p rend="justify">Uneori mister Peggotty se ducea la o cârciumă numită „Băiatul de viaţă.” Am aflat asta a doua sau a treia zi după sosirea noastră, băgând de seamă că missis Gummidge se tot uita la pendula nemţească, seara, între 8 şi 9, spunând că mister Peggotty trebuie să fie acolo, căci încă de dimineaţă avusese o presimţire că avea să se ducă la cârciumă.</p>
               <p rend="justify">Missis Gummidge fusese abătută toată ziua, şi de dimineaţă, când începuse soba să fumege, izbucnise în plâns.</p>
               <p rend="justify">—  Mi-s o făptură orfană şi oropsită, căreia toate-i merg anapoda! s-a căinat ea în legătură cu acest incident neplăcut.</p>
               <p rend="justify">—  Ei, lasă, că se risipeşte, i-a spus Peggotty – şi de astă dată de Peggotty a mea e vorba – şi de altfel ştii prea bine că nu-i mai puţin neplăcut pentru noi decât e pentru dumneata.</p>
               <p rend="justify">—  Ba nu, pentru mine e mai neplăcut! i-a întors-o missis Gummidge.</p>
               <p rend="justify">Era o zi foarte friguroasă şi bătea un vânt tăios. Colţul de lângă cămin unde şedea missis Gummidge mi se părea cel mai călduros şi cel mai plăcut, iar jilţul ei era fără îndoială cel mai moale din toată casa, dar în ziua aceea nimic nu-i era pe plac. Se plângea mereu de frig şi zicea că din pricina lui avea, cum spunea ea, „furnicături”. În cele din urmă, a izbucnit în plâns şi din nou a început să se vaiete că e „o biată făptură orfană şi oropsită, căreia toate-i merg anapoda”.</p>
               <p rend="justify">—  E într-adevăr foarte frig, a încredinţat-o Peggotty.</p>
               <p rend="justify">Îl simţim cu toţii.</p>
               <p rend="justify">—  Ba nu, mie mi-e mai frig decât oricui, a spus missis Gummidge.</p>
               <p rend="justify">Apoi ne-a aşezat la cină; pe missis Gummidge o serveau întotdeauna îndată după mine, căci, fiind un oaspete de vază, aveam întâietate. Peştele era mic şi plin de oase, dar cartofii erau puţin cam arşi. Ne-am arătat cam dezamăgiţi cu toţii; dar missis Gummidge a pretins că ea este mai dezamăgită decât noi şi făcând această declaraţie cu mare amărăciune, a început să plângă.</p>
               <p rend="justify">Seara, pe la ceasurile 9, când mister Peggotty s-a înapoiat acasă, nefericita missis Gummidge stătea în colţul ei, tare abătută şi nenorocită, şi tricota. Peggotty, bine dispusă, cârpea de zor. Ham îşi dregea o pereche de cizme pescăreşti, iar eu, cu micuţa Em'ly lângă mine, le citeam cu glas tare. De când luasem ceaiul, missis Gummidge nu scosese nici un cuvânt, ci doar oftase adânc din când în când şi nu-şi ridicase privirea nici o singură dată.</p>
               <p rend="justify">—  Hei, fraţilor, ne-a interpelat mister Peggotty, aşezându-se la locul său, ce mai faceţi?</p>
               <p rend="justify">Fiecare i-am spus un cuvinţel sau i-am adresat o privire de bun venit, în afară de missis Gummidge, care doar a dat din cap, cu ochii aţintiţi asupra lucrului de mână.</p>
               <p rend="justify">—  Ce-ai păţit? a întrebat, bătând din palme, mister Peggotty. Sus inima, mămuco! (Mister Peggotty înţelegea prin aceasta „bătrânico”.)</p>
               <p rend="justify">Dar missis Gummidge pare-se că nu era în stare să-i urmeze îndemnul. Şi-a scos o veche năframă de mătase neagră şi şi-a şters ochii; dar în loc s-o bage la loc în buzunar, a lăsat-o afară şi şi-a mai şters o dată ochii cu ea şi a lăsat-o afară ca s-o aibă la îndemână.</p>
               <p rend="justify">—  Ce-ai păţit, cucoană? a întrebat-o iar mister Peggotty.</p>
               <p rend="justify">—  Nimic! i-a răspuns missis Gummidge. Vii de la „Băiatul de viaţă”, nu-i aşa Dan'l?</p>
               <p rend="justify">—  Fireşte, am dat astă-seară o raită pe la „Băiatul de viaţă”, a încuviinţat mister Peggotty.</p>
               <p rend="justify">—  Îmi pare rău că te-am împins să te duci acolo, i-a zis missis Gummidge.</p>
               <p rend="justify">—  Împins! N-am nevoie să mă împingă nimeni! îi răspunse mister Peggotty, râzând din toată inima. Acolo mă duc bucuros oricând.</p>
               <p rend="justify">—  Foarte bucuros, îl corectă missis Gummidge dând din cap şi ştergându-şi ochii. Da, da, foarte bucuros! Îmi pare rău că de când suntem împreună eşti atât de bucuros să te duci acolo.</p>
               <p rend="justify">—  De când suntem împreună? Nu-i deloc aşa! i-a zis mister Peggotty. Nu-ţi băga-n cap asemenea prostii.</p>
               <p rend="justify">—  Ba da, ba da, aşa e! a strigat missis Gummidge. Ştiu eu ce sunt. Ştiu că mi-s o făptură orfană şi oropsită, căreia toate-i merg anapoda, şi mai ştiu că sunt şi o povară pentru toată lumea. Da, da, îmi dau seama de asta mai bine decât alţii şi nu pot s-o ascund! Asta-i nenorocirea mea.</p>
               <p rend="justify">Ascultând-o mi-am zis, fără voia mea, că nenorocirea ei îi apasă şi pe ceilalţi membri ai familiei, deopotrivă ca şi pe missis Gummidge. Dar mister Peggotty nu i-a spus acest lucru, ci a îndemnat-o din nou să zâmbească.</p>
               <p rend="justify">—  Nu sunt ce-aş dori să fiu! i-a zis missis Gummidge. Departe sunt de a fi. Ştiu eu cum sunt. Necazurile m-au făcut să nu mă mai împac cu nimic. Îmi dau scama că din pricina lor am ajuns nesuferită. Aş vrea să nu-mi pese de ele, dar n-am ce face. Aş vrea să mă arăt tare, dar nu pot şi-i sâcâi şi pe toţi ai casei. Parcă nu văd? Azi toată ziua i-am sâcâit, şi pe sora dumitale, şi pe master Davy.</p>
               <p rend="justify">M-am simţit deodată înduioşat şi foarte tulburat şi am strigat:</p>
               <p rend="justify">—  Nu, missis Gummidge, nu ne-aţi sâcâit.</p>
               <p rend="justify">—  Nu-i frumos ce fac, a zis missis Gummidge. Nu este o răsplată potrivită. Mai bine-aş face să mă duc să mor la azil. Mi-s o făptură orfană şi oropsită şi n-ar mai trebui să vă supăr. Dacă mi-e scris ca totul să-mi meargă anapoda şi să devin povară, mai bine lasă-mă, Dan'l, să mă întorc în satul meu. Mai bine să intru la azil şi să mor acolo, să scape lumea de mine!</p>
               <p rend="justify">După ce a rostit aceste cuvinte, missis Gummidge s-a sculat şi s-a dus la culcare. După plecarea ei, mister Peggotty, care nu s-a supărat nici o clipă şi care i-a arătat tot timpul cea mai caldă înţelegere, s-a uitat în jur, la noi, şi, însufleţit de aceeaşi înţelegere, a dat din cap şi ne-a şoptit:</p>
               <p rend="justify">—  Iar se gândeşte la bătrânu!</p>
               <p rend="justify">N-am prea înţeles de ce bătrân era vorba şi la cine se gândea missis Gummidge, dar seara, când m-a dus la culcare, Peggotty mi-a povestit că fratele ei amintise de răposatul mister Gummidge, şi de câte ori aveau loc asemenea scene, dădeau mereu aceeaşi explicaţie, pe care o socotea un adevăr de netăgăduit, simţindu-se întotdeauna foarte mişcat. Ceva mai târziu, când s-a întins în hamac, l-am auzit repetându-i lui Ham: „Biata femeie! Iar se gândeşte la bătrânu!” Şi în tot timpul cât am mai stat la ei, de câte ori missis Gummidge îşi ieşea din fire (ceea ce s-a întâmplat de câteva ori), el repeta acelaşi lucru, totdeauna cu duioşie şi compătimire.</p>
               <p rend="justify">Astfel s-au scurs cele două săptămâni, fără alte evenimente decât schimbarea orelor de flux şi de reflux, după care se schimba ceasul când mister Peggotty pleca de acasă şi se înapoia, precum şi îndeletnicirile lui Ham. Când n-avea de lucru, Ham se plimba uneori cu noi, arătându-ne luntrile pescarilor şi corăbiile, iar o dată sau de două ori ne-a plimbat cu barca. Nu ştiu de ce, anumite amintiri rămân mai puternic legate de un loc decât altele, ceea ce, pare-mi-se, se întâmplă mai ales când e vorba de amintirile copilăriei. Nu pot să aud sau să citesc cuvântul Yarmouth fără să-mi evoce o dimineaţă de duminică, petrecută pe plajă, clopotele care sunau, chemând credincioşii la biserică, şi pe micuţa Em'ly, care se sprijinea de umărul meu, pe când Ham arunca alene pietre în apă. În vreme ce, departe, în largul mării, soarele tocmai răzbea prin pâcla deasă, conturând umbrele corăbiilor.</p>
               <p rend="justify">În cele din urmă veni şi ziua plecării. Eram pregătit să înfrunt despărţirea de mister Peggotty şi de missis Gummidge, dar la gândul că trebuia s-o părăsesc pe micuţa Em'ly, mi se rupea inima. Ne-am dus la braţ până la hanul unde trăgea harabagiul, şi, pe drum, i-am făgăduit că îi voi scrie. (Mi-am ţinut această făgăduială mai târziu, scriindu-i cu litere mai mari decât cele folosite în anunţurile de mână pentru casele de închiriat). Am fost amândoi foarte tulburaţi la despărţire, şi dacă vreodată în viaţă am simţit un gol în inimă, a fost în ziua aceea.</p>
               <p rend="justify">Tot timpul cât fusesem acolo, mă arătasem foarte ingrat faţă de casa părintească şi nu mă gândisem deloc sau prea puţin la ea. Dar de îndată ce am pornit spre casă, cugetu-mi tânăr, plin de remuşcări, părea că-mi arată cu un deget neclintit drumul, şi pe măsură ce îmi creştea mâhnirea, simţeam tot mai mult că mama îmi era singurul sprijin şi prieten, iar casa părintească – adevăratu-mi cuib.</p>
               <p rend="justify">În timpul călătoriei, simţământul acesta a pus tot mai mult stăpânire pe mine; şi pe măsură ce ne apropiam şi priveliştile îmi erau şi mai cunoscute, mă simţeam tot mai nerăbdător să mă arunc în braţele mamei. Peggotty, în loc să împărtăşească elanul meu, se silea (ca multă blândeţe) să-l potolească şi părea fâstâcită şi tulburată.</p>
               <p rend="justify">Totuşi, prin bunăvoinţa mârţoagei şi în ciuda lui Peggotty, nu se putea să nu ajungem la Blunderstone şi la „Crângu-Ciorilor”, şi aşa s-a şi întâmplat. Cât de bine îmi amintesc scena sosirii, într-o după-amiază cenuşie, rece, sub un cer mohorât prevestitor de ploaie!</p>
               <p rend="justify">Uşa se deschise şi, râzând şi plângând totodată, o căutai din ochi pe mama. Dar nu era dânsa, ci o servitoare străină.</p>
               <p rend="justify">—  Cum, Peggotty? am întrebat neliniştit. Mama nu s-a întors?</p>
               <p rend="justify">—  Ba da, ba da, master Davy. S-a întors. Stai puţin, master Davy, că… am să-ţi spun ceva.</p>
               <p rend="justify">Stângăcia-i obişnuită când era vorba de a coborî din haraba şi tulburarea ce o cuprinsese o făcură pe Peggotty să se încurce în propriile ei fuste, dar prea eram năucit ca să i-o pot spune. Se dădu jos, mă luă de mână şi, spre uimirea mea, mă duse la bucătărie şi închise uşa.</p>
               <p rend="justify">—  Peggotty! i-am zis înspăimântat. Ce s-a întâmplat?</p>
               <p rend="justify">—  Nimic, master Davy, Doamne fereşte! mi-a răspuns, încercând să pară veselă.</p>
               <p rend="justify">—  S-a întâmplat ceva, sunt sigur. Unde-i mama?</p>
               <p rend="justify">—  Unde-i mama, master Davy? a repetat Peggotty.</p>
               <p rend="justify">—  Da! De ce n-a ieşit să ne întâmpine la poartă, şi de ce am venit aici? Vai Peggotty!</p>
               <p rend="justify">Ochii îmi erau plini de lacrimi şi simţeam c-am să mă prăbuşesc.</p>
               <p rend="justify">—  Vai, Doamne, drăguţule! a strigat Peggotty şi m-a luat în braţe. Ce ai? Spune, iubitule!</p>
               <p rend="justify">—  N-a murit şi ea? O, nu, nu-i aşa că n-a murit, Peggotty?</p>
               <p rend="justify">Cu o voce uimitor de puternică, Peggotty a strigat:</p>
               <p rend="justify">—  Nu.</p>
               <p rend="justify">Şi apoi s-a aşezat, căci începuse să gâfâie, şi mi-a spus că i-am tras o spaimă.</p>
               <p rend="justify">Ca s-o potolesc şi s-o fac să uite, am îmbrăţişat-o, şi apoi am rămas în picioare în faţa ei, cu o privire cercetătoare şi neliniştită.</p>
               <p rend="justify">—  Vezi, dragul meu, mi-a zis Peggotty, ar fi trebuit să-ţi spun până acum, dar n-am avut prilejul. Ar fi trebuit s-o fac, dar izact. N-am putut, ceea ce, în felul cum pocea Peggotty cuvintele, însemna „ „exact”, n-am putut să mă hotărăsc”.</p>
               <p rend="justify">—  Hai, Peggotty, spune odată! am îndemnat-o încă şi mai înspăimântat.</p>
               <p rend="justify">—  Master Davy, mi-a zis Peggotty, dezlegându-şi boneta cu o mână tremurândă şi vorbind cu glas stins. Nu ştii? Ai un tată!</p>
               <p rend="justify">M-a trecut un fior şi m-am făcut alb ca varul. Ceva – nu ştiu ce şi cum – în legătură cu mormântul din cimitir şi cu învierea morţilor părea că mă izbeşte în faţă ca o pală de vânt.</p>
               <p rend="justify">—  Unul nou! a adăugat Peggotty.</p>
               <p rend="justify">—  Unul nou? am repetat.</p>
               <p rend="justify">Peggotty a gemut de parc-ar fi înghiţit un nod şi, întinzându-mi mâna, mi-a zis:</p>
               <p rend="justify">—  Hai să-l vezi!</p>
               <p rend="justify">—  Nu vreau să-l văd!</p>
               <p rend="justify">—  Nici pe mama?</p>
               <p rend="justify">Nu m-am mai împotrivit şi ne-am dus de-a dreptul în salonul cel bun, unde Peggotty m-a lăsat singur. De o parte a căminului şedea mama, de cealaltă mister Murdstone. Mama şi-a lăsat lucrul şi s-a sculat repede, dar cu oarecare sfială, mi s-a părut.</p>
               <p rend="justify">—  Ei, dragă Clara, i-a zis mister Murdstone. Nu uita ce am vorbit. Stăpâneşte-te, trebuie întotdeauna să te stăpâneşti! Davy, băiatule, ce mai faci?</p>
               <p rend="justify">I-am dat mâna. Mi-a ţinut-o o clipă, apoi m-am dus şi am îmbrăţişat-o pe mama; m-a sărutat şi ea, m-a bătut drăgăstos pe umăr şi după aceea s-a aşezat la loc, reluându-şi lucrul. Nu m-am putut uita la ea, nu m-am putut uita la el, ştiam prea bine că ne privea pe amândoi; m-am întors spre fereastră şi mi-am aruncat ochii asupra unor arbuşti care îşi plecau capetele în frigul de afară.</p>
               <p rend="justify">De îndată ce am putut să mă furişez din odaie, m-am târât pe scări, sus. Fusesem mutat din vechiul, şi dragul meu dormitor, şi de aci înainte aveam să dorm departe de mama. Am coborât şi am rătăcit prin casă, doar voi găsi ceva care să fi rămas ca odinioară, atât de schimbate mi se păreau toate; am ieşit în curte. Dar foarte curând am fugit şi de acolo, pentru că în cuşca goală se afla acum un dulău cu fălci mari şi păr negru, ca stăpânul lui. Când m-a văzut, a început să mârâie şi a sărit să mă muşte.</p>
            </div>
            <div type="div2">
               <head>
                  <label>Capitolul IV.<lb/>
                  </label>Cad în dizgraţie</head>
               <p rend="justify">Dacă încăperea în care mi-au mutat patul ar fi însufleţită şi ar putea depune mărturie, aş chema-o astăzi – mă întreb, cine o fi dormind acum în ea? – să spună cât mi-era de grea inima când am intrat. M-am dus acolo sus, şi cât am urcat scările, am auzit dulăul acela din curte lătrând după mine; apoi, privind odaia la fel de uluit şi de buimac cum mă privea şi ea pe mine, m-am aşezat cu mânuţele încrucişate şi am chibzuit.</p>
               <p rend="justify">Mi-au trecut prin minte cele mai năstruşnice gânduri. În legătură cu forma încăperii, cu crăpăturile din tavan, cu tapetul de hârtie de pe pereţi, cu defectele geamurilor, care deformau priveliştea, cu lavoarul care se clătina pe trei picioare şi avea parcă un aer nemulţumit, care mi-a adus aminte de mutra lui missis Gummidge când se gândea la „bătrânu”. Plângeam fără contenire, dar în afară de faptul că mă simţeam înfrigurat şi foarte abătut, cred că nici n-am stat să mă gândesc de ce plângeam. În cele din urmă, în deznădejdea mea, am început să cred că eram îndrăgostit nebuneşte de micuţa Em'ly şi că fusesem smuls de lângă ea pentru a fi adus aici, unde mi se părea că nimeni nu mă vrea şi nimeni nu mă iubeşte nici pe jumătate cât mă iubea ea. Gândul ăsta m-a făcut să mă simt atât de nefericit, încât m-am înfăşurat într-un colţ al plăpumii şi am bocit până ce am adormit.</p>
               <p rend="justify">M-a trezit cineva, care, după ce mi-a descoperit capul înfierbântat, a spus: „Aici e!” Era mama, care venise cu Peggotty să mă caute, şi una din ele mă trezise.</p>
               <p rend="justify">—  Davy, ce-i cu tine? m-a întrebat mama.</p>
               <p rend="justify">Mi s-a părut foarte straniu că tot ea mai mă întreba, şi i-am răspuns:</p>
               <p rend="justify">—  Nimic.</p>
               <p rend="justify">Mi-am întors faţa de la ea – ţin minte bine – ca să-mi ascund freamătul buzelor, care i-ar fi dat un răspuns mai cinstit.</p>
               <p rend="justify">—  Davy, zise mama. Davy, copilul meu!</p>
               <p rend="justify">Pot spune că în clipa aceea nimic nu putea să mă mişte mai mult decât faptul că mă numea copilul ei. Mi-am ascuns faţa şi lacrimile în aşternut şi am îndepărtat-o cu mâna când a vrut să mă ridice.</p>
               <p rend="justify">—  Asta-i opera ta, Peggotty, nesuferito! s-a răstit mama. Nu încape nici o îndoială în această privinţă. Mă întreb, cum nu te mustră cugetul să aţâţi copilul împotriva mea sau a acelora care îmi sunt dragi? Ce urmăreşti cu asta, Peggotty?</p>
               <p rend="justify">Biata Peggotty îşi ridică braţele şi ochii spre cer şi nu răspunse decât cu o parafrază a rugăciunii pe care o repetam de obicei după fiecare masă:</p>
               <p rend="justify">—  Dumnezeu să vă ierte, missis Copperfield, şi să nu ajungeţi vreodată să vă căiţi pentru vorbele pe care le-aţi rostit în clipa asta!</p>
               <p rend="justify">—  Ai să mă scoţi din minţi! a strigat mama. Şi asta chiar în luna de miere, când ar fi fost de aşteptat ca şi cel mai înrăit duşman să mă cruţe şi să nu-mi jinduiască puţinele clipe de tihnă şi fericire. Davy, copil rău ce eşti! Peggotty, eşti o fiară! O, Doamne! mai ţipă mama. Şi, întorcându-se năbădăioasă şi autoritară când spre mine, când spre Peggotty: Câtă răutate pe lumea asta, tocmai când eram în drept să cred că va fi mai bună ca oricând.</p>
               <p rend="justify">Am simţit o mână care nu era nici a mamei, nici a lui Peggotty şi m-am sculat în picioare, la marginea patului. Era mâna lui mister Murdstone, şi ţinându-mă de braţ, acesta a spus:</p>
               <p rend="justify">—  Ce înseamnă asta? Clara, draga mea, ai uitat? Trebuie să fii fermă, dragă!</p>
               <p rend="justify">—  Îmi pare foarte rău, Edward, a zis mama. Voiam să fiu foarte cuminte, dar îmi vine greu.</p>
               <p rend="justify">—  Vai! îmi pare rău, Clara, chiar atât de repede!</p>
               <p rend="justify">—  E foarte greu să mă schimb acum, i-a răspuns mama, bosumflată, e chiar… foarte greu… nu-i aşa?</p>
               <p rend="justify">O  trase spre el, îi şopti ceva la ureche şi o sărută. Când am văzut cum capul mamei se lasă pe umărul lui şi cum cu braţul îl atinge pe gât, îndată am înţeles că putea face orice poftea cu mama, ceea ce astăzi îmi dau seama că a şi reuşit să facă.</p>
               <p rend="justify">—  Te rog coboară tu, draga mea, i-a zis mister Murdstone. Vin şi eu cu Davy îndată.</p>
               <p rend="justify">După ce, salutând-o şi surâzându-i, o văzu pe mama ieşind, îşi întoarse faţa întunecată către Peggotty:</p>
               <p rend="justify">—  Ascultă-mă, dumneata ştii cum se numeşte stăpâna dumitale?</p>
               <p rend="justify">—  Sunt de foarte multă vreme în serviciul ei, sir, i-a răspuns Peggotty, şi s-ar cuveni, cred, să ştiu.</p>
               <p rend="justify">—  E drept. Dar acum, când urcam scările, te-am auzit spunându-i pe un nume care nu-i al ei. Ştii bine că poartă numele meu acum. Să nu uiţi acest lucru.</p>
               <p rend="justify">Aruncându-mi o privire îngrijorată, Peggotty se înclină şi părăsi odaia fără a-i răspunde, căci îşi dăduse seama că prezenţa ei nu mai era dorită şi că nu avea nici un motiv ca să zăbovească. Când am rămas singuri, mister Murdstone a închis uşa, s-a aşezat pe un scaun şi, ţinându-mă în picioare în faţa lui, m-a privit drept în ochi. Am simţit cum ochii mei priveau ţintă în ai lui. Şi când îmi amintesc cum am stat faţă în faţă, mi se pare că aud şi acum cât de tare şi de repede îmi zvâcnea inima.</p>
               <p rend="justify">—  David, mi-a zis, strângând şi subţiind buzele, dacă aş avea a face cu un cal nărăvaş sau cu un câine îndărătnic, ce crezi că aş face?</p>
               <p rend="justify">—  Nu ştiu.</p>
               <p rend="justify">—  L-aş bate!</p>
               <p rend="justify">Îi răspunsesem în şoaptă, acum, însă, deşi tăceam, am simţit că mă înăbuş.</p>
               <p rend="justify">—  L-aş face să urle şi să ţopăie. Şi mi-aş zice: „Până la urmă tot am să-l îmblânzesc, chiar de-ar fi să-l schilodesc”. Dar ce ai pe obraz?</p>
               <p rend="justify">—  Sunt murdar, i-am răspuns.</p>
               <p rend="justify">Ştia la fel de bine ca şi mine că erau urme de lacrimi. Dar chiar dacă de douăzeci de ori mi-ar fi pus aceeaşi întrebare şi de fiecare dată mi-ar fi dat douăzeci de pumni, cred că aş fi murit mai degrabă decât să-i mărturisesc ce aveam pe obraz.</p>
               <p rend="justify">—  Eşti deosebit de deştept pentru un copil, mi-a zis cu obişnuitul lui surâs trist, şi văd că m-ai înţeles foarte bine. Spală-te pe faţă şi pofteşte jos cu mine.</p>
               <p rend="justify">Mi-a arătat cu degetul lavoarul, care mi se păruse că ar semăna cu missis Gummidge, şi m-a îndemnat, făcându-mi semn cu capul, să-i urmez porunca fără întârziere. Nu m-am îndoit atunci – şi astăzi mă îndoiesc încă şi mai puţin. – că dacă aş fi schiţat cea mai slabă împotrivire, m-ar fi doborât fără nici o remuşcare.</p>
               <p rend="justify">—  Clara dragă, a zis după ce i-am îndeplinit poruncile şi m-a adus în salon, ţinându-mă de braţ, sper că n-o să te mai supere nimeni. O să ne dezbărăm curând de toanele astea copilăreşti.</p>
               <p rend="justify">Martor mi-e Dumnezeu că dacă mi s-ar fi spus atunci o vorbă bună, m-aş fi îndreptat şi aş fi devenit poate alt om. Un cuvânt de mângâiere şi de lămurire, puţină îngăduinţă pentru neştiinţa mea, un cuvânt de bun sosit acasă, o încredinţare că acea casă era totuşi căminul meu m-ar fi făcut să-i fiu recunoscător din toată inima, în loc să-i arăt numai o făţarnică supunere, şi m-ar fi făcut să-l respect, în loc să-l urăsc.</p>
               <p rend="justify">Am avut impresia că, văzându-mă cum stăteam în picioare, în mijlocul odăii, speriat şi străin, mama s-a înduioşat, şi că atunci când m-am strecurat, sfios, pe un scaun, m-a urmărit cu o privire tot mai mâhnită – simţind poate ceva silit în mersul meu de copil – dar cuvântul potrivit nu fusese rostit, şi acum era prea târziu.</p>
               <p rend="justify">Am luat masa numai noi trei, singuri. Părea îndrăgostit de mama – mă tem că din pricina asta îl uram şi mai tare – şi mama se arăta îndrăgostită de el. Din ceea ce au spus, am înţeles că sora lui mai mare urma să vină să locuiască cu ei şi că o aşteptau să sosească. Chiar în după-amiaza aceea. Nu sunt sigur dacă atunci sau mai târziu am aflat că, fără a exercita efectiv vreun comerţ, era părtaş sau primea anual numai o sumă fixă din beneficiile unei pivniţe de vinuri din Londra cu care familia sa păstrase legături de afaceri încă de pe vremea străbunicilor, şi am aflat că, şi sora lui avea aceleaşi drepturi; în orice caz, însemn acest lucru aici.</p>
               <p rend="justify">După masă, pe când şedeam toţi trei în jurul căminului şi cu chibzuiam cum să mă refugiez la Peggotty, dar nu îndrăzneam să mă furişez afară ca nu cumva să-l jignesc pe stăpânul casei, am auzit o birjă oprind în faţa porţii, şi îndată mister Murdstone a ieşit în întâmpinarea oaspetelui. Mama l-a urmat. Sfios, m-am luat după ea, când, deodată, în dreptul uşii salonului, mama s-a întors şi, în semiobscuritatea amurgului, m-a îmbrăţişat ca altădată, şoptindu-mi să-l iubesc şi să-l ascult pe noul meu tată. M-a strâns în braţe cu duioşie, dar în grabă şi pe furiş, ca şi cum ar fi săvârşit o faptă rea; m-a luat de mână şi a mers cu mine până aproape de locul unde se afla dânsul în grădină, şi atunci mi-a lăsat mâna spre a-l lua la braţ pe mister Murdstone.</p>
               <p rend="justify">Sosise miss Murdstone, o doamnă cu un aer sumbru; ca şi fratele ei – căruia îi semăna şi la chip şi la glas – era brună şi avea sprâncene stufoase, care mai că se îmbinau deasupra nasului ei mare şi gros, ca şi cum, fiind femeie şi neputând să poarte favoriţi, lăsase în schimb să-i crească sprâncenele. Adusese cu ea două cufere negre, neobişnuit de grele, având pe capace iniţialele ei bătute în cuie de alamă. Când a fost să plătească birjarul, a scos banii dintr-un portmoneu de oţel, pe care-l ţinea, ca într-o temniţă, în sacoşa ei prevăzută cu un lanţ gros şi care se închidea ca o capcană. Nu văzusem niciodată o femeie mai complet metalică decât miss Murdstone.</p>
               <p rend="justify">Au poftit-o în salon, urându-i bun sosit, şi acolo dânsa a recunoscut-o în mod solemn pe mama ca pe o rubedenie nouă şi apropiată. Apoi s-a uitat la mine şi a zis:</p>
               <p rend="justify">—  Acesta e băiatul tău, cumnăţico?</p>
               <p rend="justify">Mama a confirmat că eram al ei.</p>
               <p rend="justify">—  În general, mie nu-mi prea plac băieţii, a declarat miss Murdstone. Ce mai faci, băiete?</p>
               <p rend="justify">Date fiind aceste împrejurări încurajatoare i-am răspuns că mă simt foarte bine şi că nădăjduiesc că şi dânsa se simte la fel; dar i-am spus aceste cuvinte cu un glas atât de nepăsător, încât miss Murdstone m-a categorisit într-un cuvânt:</p>
               <p rend="justify">—  Prostcrescut!</p>
               <p rend="justify">După ce a rostit răspicat acest cuvânt, a cerut să fie condusă în odaia ei, care, din clipa aceea, a devenit pentru mine un loc de spaimă şi de groază, unde tronau cele două cufere negre pe care nimeni nu le-a zărit vreodată deschise sau măcar fără lacăt (ştiu, căci, o dată sau de două ori când nu se afla ea în odaie mi-am vârât şi eu nasul pe uşă) şi unde nenumărate brăţări, lănţişoare şi paftale de oţel cu care se gătea miss Murdstone atârnau în şiruri impresionante la oglindă.</p>
               <p rend="justify">După câte mi-am dat eu seama, miss Murdstone venise cu gândul să rămână pentru totdeauna la noi. În dimineaţa următoare a început „să-i ajute” mamei, şi toată ziulica a trebăluit prin cămară, aşezând proviziile şi răsturnând vechea rânduială. Cel dintâi lucru vrednic de amintit pe care l-am observat la miss Murdstone a fost bănuiala permanentă că servitoarele ascunseseră un bărbat undeva în casă. Mânată de această idee fixă, năvălea în pivniţa de cărbuni la ceasurile cele mai neobişnuite şi, ori de câte ori deschidea uşa vreunei cămări întunecoase, o trântea numaidecât la loc, încredinţată că-l prinsese.</p>
               <p rend="justify">Deşi nu avea nimic aerian, miss Murdstone se scula în zori ca ciocârlia. Era în picioare înainte ca vreunul dintre ai casei să se fi trezit (sunt convins şi acum că se scula atât de devreme numai ca să-l caute pe bărbatul acela ascuns undeva în casă). Peggotty pretindea chiar că ar fi dormind numai, cu un singur ochi închis; dar n-am putut să împărtăşesc această părere, deoarece am încercat să dorm şi eu la fel şi am constatat că nu e cu putinţă.</p>
               <p rend="justify">Din prima dimineaţă s-a sculat la cântatul cocoşilor şi a tras clopoţelul. Când mama a coborât să-şi ia gustarea şi a dat să se ducă să pregătească ceaiul, miss Murdstone a atins-o în treacăt cu buzele pe obraz – ceea ce în concepţia ei însemna o sărutare – şi i-a spus:</p>
               <p rend="justify">—  Ştii, Clara, draga mea, am venit aici ca să te scap de griji. Eşti prea drăguţă şi prea nepricepută (aici mama s-a roşit, dar a râs, fără a părea supărată) ca să fii împovărată cu treburi pe care aş putea eu să le fac. Fii atât de bună şi dă-mi cheile, şi pe viitor o să am eu grijă de toate.</p>
               <p rend="justify">Din clipa aceea, miss Murdstone a luat în păstrare cheile şi le-a ţinut, în timpul zilei, în mica ei temniţă, iar noaptea, sub pernă, şi mama n-a mai pus mâna pe ele.</p>
               <p rend="justify">Mama n-a putut răbda ca prerogativele ei de stăpână a gospodăriei să-i fie luate, fără a schiţa măcar un gest de protest. Într-o seară, după ce miss Murdstone îi expusese fratelui ei anumite planuri gospodăreşti şi el le încuviinţase, mama a izbucnit în plâns şi a spus că ar trebui să-i ceară şi ei părerea.</p>
               <p rend="justify">—  Clara! a dojenit-o mister Murdstone, Clara! Mă mir de tine.</p>
               <p rend="justify">—  Uşor e să spui că te miri, Edward, a strigat mama, şi tot atât de uşor e să vorbeşti de fermitate, dar nu ţi-ar plăcea nici ţie!</p>
               <p rend="justify">Se cuvine să subliniez că fermitatea era însuşirea supremă cu care se lăudau mister Murdstone şi sora lui. Oricum m-aş fi exprimat pe vremea aceea dacă aş fi fost întrebat ce înţelegeam prin asta, fără îndoiala că, în felul meu, socoteam că acest cuvânt nu însemna altceva decât tiranie, decât acel ceva întunecat, arţăgos şi acea drăcească înverşunare ce sălăşluia în ei. Astăzi, însă, aş defini crezul lor astfel: mister Murdstone era ferm; nimeni pe lumea asta nu se cuvenea să fie tot atât de ferm ca mister Murdstone; de fapt, nimeni pe lume nu trebuie să fie ferm defel, deoarece tot restul oamenilor trebuiau să se plece în faţa fermităţii lui. Miss Murdstone era o excepţie. Dânsa putea să fie fermă, dar numai în virtutea rudeniei şi subordonându-se lui. Mama era o altă excepţie. Ea putea şi trebuia chiar să se arate fermă, dar numai supunându-se fermităţii lor şi recunoscând cu fermitate că nu poate exista vreo altă fermitate pe lume.</p>
               <p rend="justify">—  Îmi vine foarte greu, a zis mama, ca în propria mea casă…</p>
               <p rend="justify">—  În propria mea casă”, a repetat mister Murdstone. Clara!</p>
               <p rend="justify">—  În propria noastră casă… voiam să spun, a bolborosit mama, vădit înspăimântată. Sper c-ai priceput ce am vrut să spun, Edward, îmi vine foarte greu ca în propria ta casă să n-am nici un cuvânt de spus în treburile gospodăriei. Sunt sigură că mi-am condus foarte bine gospodăria înainte de a mă căsători. Am martori, a adăugat mama, cu glasul înecat în lacrimi, poţi s-o întrebi şi pe Peggotty dacă nu mă descurcam cât se poate de bine când nu se amesteca nimeni!</p>
               <p rend="justify">—  Edward, a intervenit miss Murdstone, să punem capăt acestei scene. Mâine plec.</p>
               <p rend="justify">—  Jane Murdstone! se răsti dânsul. Taci! Nu ţi-e ruşine, vorbeşti de parcă nu m-ai cunoaşte!</p>
               <p rend="justify">—  Vă rog să mă credeţi, a urmat biata mama, vărsând lacrimi din belşug şi simţind că-i fuge pământul de sub picioare, nu doresc să plece nimeni. M-aş simţi chiar tare nefericită şi amărâtă dacă ar pleca cineva. Nu cer cine ştie ce. Nu sunt neînţelegătoare. Vreau doar să mi se ceară şi mie părerea, din când în când. Şi sunt foarte îndatorată tuturor acelora care mă ajută, dar aş vrea numai să mi se ceară şi mie părerea, măcar de formă, din când în când. Credeam, Edward, că-ţi face plăcere că sunt puţin cam nepricepută şi copilăroasă – ţin bine minte că mi-ai şi spus-o – dar acum am impresia că mă urăşti din pricina asta, atâta eşti de aspru.</p>
               <p rend="justify">—  Edward, interveni din nou miss Murdstone, să punem capăt acestei scene. Mâine plec.</p>
               <p rend="justify">—  Jane Murdstone, a tunat mister Murdstone. Taci odată! Cum îndrăzneşti?</p>
               <p rend="justify">Miss Murdstone îşi scoase batista din temniţă şi o duse la ochi.</p>
               <p rend="justify">—  Clara, a urmat el întorcându-se către mama, nu m-aş fi aşteptat! Mă uimeşti! Da, mi-a plăcut gândul că mă voi însura cu o femeie naivă şi lipsită de experienţă şi că voi putea să-i formez caracterul, insuflându-i acea fermitate şi hotărâre care-i lipseau. Dar când Jane Murdstone e atât de drăguţă să-mi vină în ajutor în această încercare şi primeşte, din dragoste pentru mine, să facă pe menajera, şi când, drept răsplată, e întâmpinată cu atâta lipsă de recunoştinţă…</p>
               <p rend="justify">—  O, te rog, te rog, Edward, a izbucnit mama, nu mă învinui de nerecunoştinţă! Sunt sigură că nu sunt nerecunoscătoare. Nimeni până acum n-a spus aşa ceva despre mine! Am eu multe cusururi, dar nu pe ăsta. O, nu, dragul meu.</p>
               <p rend="justify">—  Când Jane Murdstone e întâmpinată cu atâta lipsă de recunoştinţă, a urmat el după ce a aşteptat ca mama să-şi isprăvească vorba, atunci nici simţămintele mele nu mai pot rămâne aceleaşi, se răcesc.</p>
               <p rend="justify">—  Nu spune asta iubitule! l-a implorat mama cu mare jale. O, te rog, nu, Edward! Nu pot îndura să aud una ca asta! Oricum aş fi, totuşi am inimă bună. Ştiu că am inimă bună. Dacă n-aş fi sigură, n-aş spune-o. Întreab-o pe Peggotty! Are să-ţi spună fără îndoială că am inimă bună.</p>
               <p rend="justify">—  Clara, i-a spus mister Murdstone, nu există slăbiciune pe lume, mică sau mare, de care să mă las înduplecat. Te zbaţi zadarnic!</p>
               <p rend="justify">—  Hai să ne împăcăm, te rog, a zis mama. Nu pot suporta răceala şi reaua-voinţă. Îmi pare foarte rău! Am multe cusururi, ştiu, şi eşti foarte bun, Edward, că, folosind toată energia ta, încerci să le îndrepţi. Jane, nu am de făcut nici cea mai mică obiecţie. Mi se rupe inima dacă ne-ai părăsi…</p>
               <p rend="justify">Fiind însă foarte tulburată, n-a putut continua.</p>
               <p rend="justify">—  Jane Murdstone, se adresă mister Murdstone surorii sale, după câte ştiu, între noi schimburile de cuvinte sunt un lucru neobişnuit. Nu din vina mea s-a petrecut acum această scenă atât de neplăcută. Am fost antrenat, fără voia mea. Nici tu nu eşti de vină. Şi tu ai fost antrenată fără voia ta. Să dăm uitării cele întâmplate. Şi întrucât asta nu-i o scenă pentru copii, adăugă el după aceste cuvinte mărinimoase, hai David, du-te la culcare!</p>
               <p rend="justify">Abia am fost în stare să nimeresc uşa, căci lacrimile îmi împăienjeneau ochii. Mi se rupea inima de jalea mamei; dar, bâjbâind, am ieşit din odaie, şi apoi, bâjbâind prin întuneric, am ajuns sus în odaia mea, fără a mai trece pe la Peggotty să-i spun noapte bună sau să-i cer o lumânare. Când, după vreun ceas şi mai bine, a venit să mă vadă, m-a deşteptat şi mi-a zis că mama se dusese să se culce tare amărâtă şi că mister Murdstone şi sora lui rămăseseră singuri în salon.</p>
               <p rend="justify">A  doua zi de dimineaţă am coborât puţin mai devreme ca de obicei şi, auzind vocea mamei, m-am oprit în faţa uşii salonului. Îşi cerea, foarte sincer şi foarte umil, iertare de la miss Murdstone, şi dânsa, binevoind s-o ierte, s-au împăcat. După aceea n-am mai auzit-o pe mama spunându-şi părerea în nici o privinţă fără a se sfătui mai întâi cu miss Murdstone sau fără a se încredinţa dinainte, prin alte mijloace neîndoielnice, ce opinie are miss Murdstone; şi ori de câte ori miss Murdstone îşi ieşea din fire (avea ea slăbiciunea asta) şi ducea mâna la sacoşă, parcă pentru a scoate cheile ca să i le predea, mama intra în panică.</p>
               <p rend="justify">Nu ştiu ce esenţă sumbră întina sângele Murdstonilor şi întuneca credinţa lor aspră şi neîndurătoare. Am ajuns mai târziu la concluzia că aceasta nu era decât o urmare inevitabilă a fermităţii care nu-i îngăduia lui mister Murdstone să scutească pe nimeni de povara celor mai grele pedepse pentru care putea născoci un pretext. În orice caz, ţin bine minte cu ce aer solemn şi grav mergeam la biserică şi cât se schimbase atmosfera acolo. Parcă văd cum, de câte ori venea iar duminica, de care mă temeam atâta, mă strecuram cel dintâi în vechea noastră strană, asemenea unui osândit adus să-şi ispăşească pedeapsa. Şi îndată după mine intra miss Murdstone, îmbrăcată într-o rochie de catifea neagră, croită parcă dintr-un acoperământ de sicriu; apoi mama, şi după ea, soţul ei. Peggotty nu mai stătea lângă noi, ca altădată. Parcă o aud pe miss Murdstone cum bolboroseşte răspunsurile, accentuând cu o plăcere sălbatică toate cuvintele vestitoare de urgii, şi văd cum i se rotesc ochii negri, privind în jur prin biserică, atunci când rosteşte cuvintele „bieţii păcătoşi”, de parc-ar fi o ocară aruncată întregii enorii. Şi uneori între cei doi o zăresc pe mama cum îşi mişcă sfioasă buzele, în vreme ce fiecare dintre vecini îi bombăneşte ceva la ureche. Şi iar stau şi mă întreb cu teamă dacă-i oare cu putinţă ca bunul şi bătrânul nostru preot să se înşele, şi ca mister Murdstone şi soră-sa să aibă dreptate când spun, că toţi îngerii din cer nu sunt decât îngeri ai nimicirii. Şi iarăşi simt că de cum mişc un deget sau zâmbesc puţin, miss Murdstone mă împunge în coastă cu cartea de rugăciuni.</p>
               <p rend="justify">Da, şi când ne îndreptăm spre casă, văd cum unii vecini se uită la mama şi la mine şi şuşotesc. Ei trei merg la braţ, în vreme ce eu mă târăsc stingher în urma lor şi, surprinzând privirile vecinilor, mă întreb dacă pasul mamei într-adevăr nu mai e atât de sprinten cum era şi dacă exuberanţa frumuseţii ei într-adevăr pălise. Şi iarăşi mă întreb dacă vreunul dintre vecini îşi mai aminteşte, aşa cum îmi amintesc eu, cum mergeam odinioară împreună cu mama, şi gândul acesta mă urmăreşte cât e de lungă duminica aceea tristă şi mohorâtă.</p>
               <p rend="justify">În câteva rânduri a fost vorba să fiu trimis într-un internat. Propunerea a venit de la mister Murdstone şi de la sora lui, şi mama, fireşte, nu s-a împotrivit. Totuşi, nu s-a luat nici o hotărâre în această privinţă. Între timp, am continuat să învăţ acasă.</p>
               <p rend="justify">Putea-voi oare să uit vreodată acele ore? În teorie, învăţam cu mama, dar, de fapt, mister Murdstone şi sora lui erau întotdeauna de faţă şi profitau de acest prilej spre a-i da mamei lecţii despre acea aşa-numită fermitate care era pacostea vieţii noastre. Cred că am fost ţinut acasă anume în acest scop. Învăţasem uşor şi cu destulă tragere de inimă când mai eram singur cu mama. Îmi amintesc ca prin vis că am învăţat alfabetul pe genunchii ei. Şi astăzi, când văd literele negre, grase ale abecedarului, îmi vine în minte, ca atunci, noutatea tulburătoare a contururilor şi formele acelea armonioase ale lui O, ale lui Q şi ale lui S. Ele nu trezesc în mine nici dezgust, nici aversiune. Dimpotrivă, mi se pare că până la cartea cu crocodili am străbătut o cărare semănată cu flori şi că duioşia pe care o simţeam în glasul şi în purtarea mamei au fost tot timpul un îndemn pentru mine. În schimb, lecţiile solemne care au urmat după aceea mi-au rămas în amintire ca o lovitură mortală dată liniştii mele şi ca o cumplită corvoadă şi caznă zilnică. Erau nenumărate, interminabile şi foarte grele – unele nici nu le puteam pricepe – şi, în general, mă zăpăceau, cum, de altfel, cred că şi pe biata mamă o zăpăceau.</p>
               <p rend="justify">Să-mi amintesc cum se desfăşurau de obicei orele şi să evoc una dintre acele dimineţi.</p>
               <p rend="justify">După gustarea de dimineaţă, intru în salon cu cărţile, cu caietul şi cu tăbliţa. Mama mă aşteaptă la măsuţa ei de scris, dar nu cu atâta nerăbdare ca mister Murdstone, care şade în jilţul său de lângă fereastră (deşi se preface că citeşte o carte), sau ca miss Murdstone, care stă lângă mama şi înşiră nişte mărgele de oţel. De îndată ce dau ochii cu ei amândoi, sunt atât de tulburat, încât simt că toate cuvintele care-mi intraseră cu greu în minte se risipesc nu ştiu unde. Mă minunez şi eu unde pier aşa, deodată.</p>
               <p rend="justify">Îi întind mamei prima carte. Gramatica, sau poate istoria sau geografia. Şi în timp ce i-o înmânez, arunc o ultimă şi disperată ochire asupra paginii şi, cu glas tare, încep să spun în goană, până a nu uita, tot ce am reţinut. Deodată mă poticnesc din nou. Mister Murdstone ridică privirea. Mă înroşesc, mă încurc de vreo cinci, şase ori şi mă opresc. Cred că dacă ar îndrăzni, mama mi-ar arăta cartea, dar nu îndrăzneşte, şi-mi spune cu blândeţe:</p>
               <p rend="justify">—  Vai, Davy, Davy!</p>
               <p rend="justify">—  Ei, Clara, sare mister Murdstone, trebuie să fii fermă cu băiatul. Nu mai tot spune: „Vai Davy, Davy!” E o copilărie. Sau ştie lecţia, sau n-o ştie!</p>
               <p rend="justify">—  Evident că n-o ştie, intervine miss Murdstone cu severitate.</p>
               <p rend="justify">—  Mă tem că într-adevăr n-o ştie, zice mama.</p>
               <p rend="justify">—  Atunci, vezi bine, Clara, o sfătuieşte miss Murdstone, trebuie să-i dai înapoi cartea şi să-l sileşti să înveţe.</p>
               <p rend="justify">—  Da, desigur încuviinţează mama, chiar asta voiam să fac, draga mea Jane. Hai, Davy, mai încearcă o dată şi nu fi prost.</p>
               <p rend="justify">Urmez prima parte a acestui îndemn şi mai încerc o dată, dar fără succes, căci sunt tare prost. Mă încurc înainte de a ajunge unde mă poticnisem mai adineauri, într-un punct peste care trecusem cu bine cu o clipă mai devreme, şi mă opresc să mă gândesc. Dar nu pot să mă concentrez asupra lecţiei. Mă întreb câţi metri de reţea vor fi intrat în boneta pe care o poartă miss Murdstone sau cât va fi costat haina de casă a lui mister Murdstone şi mă gândesc la tot felul de probleme caraghioase de acest soi, care nu mă privesc şi cu care nu doresc câtuşi de puţin să am a face. Mister Murdstone schiţează un gest de nerăbdare, la care mă aşteptam de mult. Miss Murdstone, de asemenea. Mama se uită supusă la ei, închide cartea şi o pune deoparte, ca o restanţă, care urmează să fie lichidată după ce-mi voi fi făcut celelalte teme.</p>
               <p rend="justify">Curând se strânge un teanc de asemenea restanţe, care tot creşte ca un bulgăre de zăpadă rostogolit la vale. Şi cu cât creşte, cu atât mă prostesc mai rău. Situaţia mea e atât de deznădăjduită, încât simt că mă afund într-o mlaştină de gugumănii şi renunţ la orice încercare de a ieşi la mal şi mă las în voia sorţii. Privirile disperate pe care le schimb cu mama în timp ce mă încurc sunt pline de jale. Dar momentul culminant al acestor nefericite lecţii este însă atins abia atunci când mama (crezând că nimeni n-o vede) încearcă să mă ajute mişcând buzele. În clipa aceea, miss Murdstone, care atâta aştepta, o admonestează cu voce gravă.</p>
               <p rend="justify">—  Clara!</p>
               <p rend="justify">Mama tresare, se îmbujorează şi surâde vag. Mister Murdstone se ridică din jilţ, ia cartea, mi-o aruncă în cap sau mă loveşte cu ea peste urechi, mă apucă de umeri şi mă scoate afară în brânci.</p>
               <p rend="justify">Ora s-a încheiat, dar partea cea mai rea urmează sub forma unor îngrozitoare înmulţiri. Mister Murdstone a născocit o înmulţire anume pentru mine, pe care începe să mi-o dicteze: „Dacă intru în prăvălia unui negustor de brânzeturi şi cumpăr cinci mii de calupuri de brânză Gloucester cu patru pence şi jumătate bucata, plătibile pe loc…”, şi în clipa aceea o văd pe miss Murdstone cum se bucură pe ascuns. Zadarnic îmi încordez mintea asupra calupurilor de brânză şi nu mă dumiresc nici până la vremea mesei, şi atunci, negru ca un mulatru, căci murdăria de pe tăbliţă mi-a intrat în piele, capăt un codru de pâine, până ce voi descurca socoteala brânzei, şi rămân surghiunit tot restul după-amiezii.</p>
               <p rend="justify">Acum, după atâta amar de vreme, aşa mi se pare că s-au desfăşurat, în general, nefericitele mele studii. Totul ar fi mers strună de n-ar fi fost Murdstonii de faţă; căci asupra mea Murdstonii exercitau o fascinaţie egală cu aceea a doi şerpi asupra unei biete păsărele. Chiar când izbuteam s-o scot destul de bine la capăt, dimineaţa, nu dobândeam răgaz decât după masa de prânz; căci miss Murdstone nu putea să rabde să mă vadă stând de pomană, şi de îndată ce lăsam să se vadă că n-aveam treabă, îi atrăgea atenţia fratelui ei asupra mea, spunând: „Clara, draga mea, nimic mai sănătos decât munca… dă-i ceva de făcut băiatului”, iar ca urmare, pe loc eram înhămat la treabă. Aproape că n-aveam o clipă de răgaz să mă joc şi eu cu alţi copii: pentru că, potrivit sumbrei concepţii religioase a Murdstonilor, copiii erau consideraţi drept nişte mici vipere (cu toate că odinioară un copil fusese aşezat în mijlocul apostolilor) şi că se molipseau unul de la altul.</p>
               <p rend="justify">Urmarea firească a acestui tratament, care a durat, pare-mi-se, vreo şase luni sau mai bine, a fost că am ajuns posac, îmbufnat şi încăpăţânat. La acest rezultat a contribuit într-o bună măsură şi faptul că pe zi ce trecea mă simţeam tot mai izolat şi mai înstrăinat de mama. Ceva m-a împiedicat însă să mă abrutizez de-a binelea.</p>
               <p rend="justify">Iată ce. Tata lăsase o seamă de cărţi într-o odăiţă de sus, în care puteam pătrunde nestingherit (căci se afla alături de odaia mea) şi unde nu intra nimeni niciodată. Din această odăiţă binecuvântată au venit cu alai să-mi ţină de urât Roderiek Random, Peregrine Pickle, Humphrey Clinker, Tom Jones, Vicarul din Wakefield, Don Quijote, Gil Blas şi Robinson Crusoe33. Ei mi-au ţinut trează imaginaţia, mi-au întărit nădejdea că există pe lume şi alte locuri şi alte perspective, ei împreuna cu cele O mie şi una de nopţi şi cu Povestirile despre spirite, nu mi-au făcut nici un rău; căci chiar dacă în unele dintre ele vor fi fost şi lucruri vătămătoare, pot spune că acestea nici nu m-au atins; nu le-am băgat în seamă. Acum mă şi mir c-am avut vreme să citesc toate aceste cărţi, când eram silit să tocesc şi şchiopătam la fel de fel de materii foarte încurcate. Şi mi se pare de necrezut că am găsit o consolare pentru micile mele necazuri (care în ochii mei erau mari), punându-i pe eroii care-mi erau cei mai dragi în locul meu şi punându-i pe mister Murdstone şi pe soră-sa în rolurile personajelor urâcioase. Am fost o săptămână întreagă un Tom Jones văzut de un copil, un Tom Jones inofensiv. Am jucat (aşa cum îl înţelegeam eu) vreme de o lună încheiată, pare-mi-se, rolul lui Roderick Random. Am citit cu lăcomie şi delectare şi câteva cărţi de călătorie – nu mai ţin minte care anume – găsite pe rafturile din odăiţă; şi zile întregi m-am plimbat în jurul casei, înarmat cu o pereche de şanuri pentru cizme, întruchipându-l pe căpitanul cutărică din Marina Regală Britanică, aflat în primejdie de a fi prins de sălbatici şi hotărât să-şi vândă scump viaţa. Căpitanul ăsta niciodată nu-şi pierdea stăpânirea de sine şi demnitatea când era lovit în cap cu gramatica latină. Eu, în schimb, mi le pierdeam; dar căpitanul era căpitan şi erou, în ciuda tuturor gramaticilor şi a tuturor limbilor moarte sau vii de pe lume.</p>
               <p rend="justify">Lectura a fost singurul izvor statornic de îmbărbătare. Când stau şi mă gândesc, îmi revine totdeauna în minte o seară de vară: băieţii se joacă în curtea cimitirului în vreme ce eu şed pe pat şi citesc cu frenezie. În mintea mea, fiecare şură din împrejurimi, fiecare lespede din biserică, fiecare colţişor al cimitirului era legat de aceste cărţi şi reprezenta o localitate pomenită în ele. Pe Tom Pipes34 l-am văzut căţărându-se pe clopotniţa bisericii noastre, pe Strap35 l-am zărit cu sacul în spinare, oprindu-se şi aşezându-se să se odihnească în dreptul portiţei grădinii, şi ştiu prea bine că domnul comandor Trunnion36 şi mister Pickle37 se întruneau în cârciumioara noastră din sat.</p>
               <p rend="justify">Acuma cititorul va înţelege, poate, la fel de bine ca mine, care erau firea şi caracterul meu când am ajuns la acel punct al poveştii copilăriei mele la care mă reîntorc.</p>
               <p rend="justify">Într-o dimineaţă, ducându-mă cu cărţile de şcoală în salon, am găsit-o pe mama neliniştită, pe miss Murdstone fermă, iar pe mister Murdstone legând nu ştiu ce la capătul unei vergi – o nuia mlădioasă şi flexibilă – operaţie din care s-a întrerupt când m-a văzut intrând şi a început să cumpănească şi să încerce varga.</p>
               <p rend="justify">—  Crede-mă, Clara, a zis mister Murdstone, am fost şi eu bătut cu biciul nu o dată.</p>
               <p rend="justify">—  Oho, şi încă cum! a confirmat miss Murdstone.</p>
               <p rend="justify">—  Nu mă îndoiesc, dragă Jane, a îngăimat mama, timidă. Dar crezi că asta i-a folosit lui Edward?</p>
               <p rend="justify">—  Crezi poate că i-a stricat? a întrebat, înţepat, mister Murdstone.</p>
               <p rend="justify">—  Asta-i problema, a întărit soră-sa.</p>
               <p rend="justify">—  Ai dreptate, dragă Jane, i-a răspuns mama şi n-a mai adăugat nimic.</p>
               <p rend="justify">Am simţit că această discuţie mă priveşte şi m-am uitat în ochii lui mister Murdstone în clipa când îşi îndrepta privirea asupra mea.</p>
               <p rend="justify">—  Ascultă, Davy, mi-a zis – şi când a rostit aceste cuvinte mi s-a părut din nou că se uită cruciş – astăzi trebuie să fii mult, mult mai atent ca de obicei.</p>
               <p rend="justify">A  cumpănit din nou nuiaua aceea şi a mai încercat-o încă o dată, apoi, fiind mulţumit de ea, a pus-o jos, lângă el, cu o privire plină de înţeles, şi a pus mâna pe carte.</p>
               <p rend="justify">Mijloc foarte potrivit de a-mi înviora de la început prezenţa de spirit. Am simţit cum cuvintele lecţiilor învăţate se risipesc nu unul câte unul, nu rânduri-rânduri, ci pagini întregi; am dat să le opresc, dar lunecau parcă pe patine, ca să zic aşa, şi se depărtau cu iuţeală, de nu era chip să le prinzi.</p>
               <p rend="justify">Începutul a fost prost şi lucrurile au mers din rău în mai rău. Venisem cu speranţa că voi ieşi bine de astă dată, socotind că aş fi pregătit temeinic; dar până la urmă s-a dovedit că m-am înşelat. Sub ochii preafermei miss Murdstone, căreia nu-i scăpa nimic, materiile la care dădeam greş se adăugau una după alta. În cele din urmă, când am ajuns la cele cinci mii de calupuri de brânză (pe care, în ziua aceea, îmi aduc bine aminte, le-a prefăcut în cinci mii de vergi), mama a izbucnit în lacrimi.</p>
               <p rend="justify">—  Clara! a mustrat-o miss Murdstone.</p>
               <p rend="justify">—  Cred că mi-e rău, dragă Jane, a spus mama.</p>
               <p rend="justify">Am băgat de seamă că mister Murdstone i-a făcut semn cu ochiul surorii sale când s-a ridicat, şi apoi, luând de pe jos nuiaua, i-a zis:</p>
               <p rend="justify">—  Ce vrei, Jane, nici nu era de aşteptat ca scumpa noastră Clara să suporte cu fermitate nemulţumirea şi supărarea pe care Davy i le-a pricinuit azi. Ar fi un act de stoicism. S-a îndreptat şi s-a întărit considerabil, e drept, dar nu trebuie să ne aşteptăm la atât de mult din partea ei. Hai, David, să mergem sus împreună, băiete.</p>
               <p rend="justify">Când am ajuns în dreptul uşii, mama s-a repezit după noi. Miss Murdstone i-a barat drumul şi i-a spus:</p>
               <p rend="justify">—  Clara, ai înnebunit?</p>
               <p rend="justify">Am văzut-o pe mama astupându-şi urechile şi am auzit-o plângând. Mister Murdstone m-a dus cu pas solemn, măsurat, sus în odăiţa, mea – sunt sigur că era o desfătare pentru el această paradă prealabilă aducerii la îndeplinire a pedepsei – şi, cum am ajuns, dintr-o mişcare mi-a înhăţat capul.</p>
               <p rend="justify">—  Mister Murdstone! am răcnit. Nu! Vă rog să nu mă bateţi! Am încercat să învăţ, dar când sunteţi de faţă dumneavoastră şi miss Murdstone. Nu pot. Zău că nu pot!</p>
               <p rend="justify">—  Chiar nu poţi Davy? mi-a zis el. O să vedem!</p>
               <p rend="justify">Îmi prinsese capul ca într-o menghină, dar zbătându-mă, am izbutit să mă trag în spatele lui, oprindu-l o clipă şi rugându-l să nu mă bată. Dar n-am izbutit să-l opresc decât o clipă, căci îndată m-a croit atât de tare, încât mi-am înfipt dinţii în mâna cu care mă ţinea şi l-am muşcat. Numai când îmi aduc aminte de asta, şi mi se strepezesc dinţii.</p>
               <p rend="justify">Mi-a tras o bătaie soră cu moartea. Cu tot tărăboiul pe care-l făceam, le-am auzit pe amândouă urcând în fuga mare pe scară şi jelind – am auzit-o pe mama plângând – şi glasul lui Peggotty. După aceea dânsul a ieşit; uşa a fost încuiată pe dinafară şi am rămas întins pe podea, înfierbântat şi năduşit, cu carnea sfâşiată de durere şi usturime, turbând de furie neputincioasă.</p>
               <p rend="justify">Cât de bine îmi amintesc liniştea neobişnuită ce mi s-a părut că domneşte în toată casa când m-am mai potolit! Şi-mi amintesc perfect cât de rău m-am simţit când durerea şi furia au prins să se mai astâmpere!</p>
               <p rend="justify">Am stat şi am ascultat vreme îndelungată, dar nu se auzea nici un sunet. M-am ridicat anevoie de pe podea şi m-am uitat în oglindă; obrazul mi-era atât de umflat, atât de roşu şi atât de urât, încât m-am înspăimântat. Urmele vergilor, cum făceam o mişcare, mă dureau, şi începeam din nou să plâng; dar durerile erau fleac faţă de sentimentul de vinovăţie care mă apăsa. Pot spune că nici dac-aş fi fost cel mai fioros criminal nu mi-ar fi fost inima mai grea.</p>
               <p rend="justify">Începuse să se întunece şi tocmai închisesem fereastra (mai toată vremea plânsesem, moţăisem sau privisem nepăsător afară, cu bărbia sprijinită de pervaz), când deodată am auzit cheia în uşă şi apoi a intrat miss Murdstone, care mi-a adus puţină pâine, carne şi lapte. Le-a pus pe masă, fără a scoate o vorbă, m-a privit tot timpul cu o fermitate exemplară şi apoi a plecat, încuind uşa după ea.</p>
               <p rend="justify">După ce s-a întunecat de-a binelea, am mai aşteptat o bună bucată de vreme, întrebându-mă dacă nu va mai veni cineva. Când am socotit că e puţin probabil să mai vină, m-am dezbrăcat şi m-am culcat; apoi am început să mă gândesc cu îngrijorare la ce aveam să păţesc. Săvârşisem oare o crimă? Nu cumva avea să mă aresteze şi să mă trimită la închisoare? Nu eram oare în primejdie de a fi osândit şi spânzurat?</p>
               <p rend="justify">Nu voi uita niciodată deşteptarea a doua zi dimineaţă; în prima clipă m-am simţit vesel şi vioi, dar apoi mi-am adus aminte şi m-au copleşit jalea şi amărăciunea. Înainte de a mă scula din pat, miss Murdstone şi-a făcut din nou apariţia; m-a înştiinţat foarte scurt că am voie să mă plimb prin grădină o jumătate de ceas, nu mai mult, şi a ieşit, lăsând uşa deschisă, ca să pot face uz de această îngăduinţă.</p>
               <p rend="justify">Am făcut uz de ea în fiecare dimineaţă, vreme de cinci zile, cât a durat arestul. Dacă aş fi găsit-o o dată pe mama singură, aş fi îngenuncheat în faţa ei şi-aş fi implorat-o să mă ierte; dar în tot acest răstimp n-am văzut pe nimeni decât pe miss Murdstone; pe ceilalţi îi vedeam doar la rugăciunea de seară, în salonaş, unde eram adus de miss Murdstone numai după ce toţi se aflau la locurile lor, şi eram ţinut izolat, lângă uşă, ca un osândit; şi de aici, înainte ca dânşii să se ridice din genunchi, temnicerul meu mă lua şi mă scotea în mod solemn. N-am putut observa decât că mama sta în colţul cel mai depărtat şi îşi ţinea faţa întoarsă, ca să n-o văd, şi că mâna lui mister Murdstone era înfăşurată într-un bandaj mare din pânză de in.</p>
               <p rend="justify">Nu pot descrie cât de nesfârşit de lungi au fost aceste cinci zile. Ele ocupă în amintirile mele tot atâta loc cât ani întregi. Îmi aduc aminte cum trăgeam cu urechea la toate zgomotele din casă care ajungeau până la mine; la sunetul clopoţelului, la deschisul şi închisul uşilor, la murmurul vocilor, la orice pas ce se auzea pe scări; la râsetele, fluierăturile sau cântecele ce răsunau pe afară, care îmi păreau mai jalnice decât orice în singurătatea şi nenorocirea mea; îmi aduc aminte de cursul capricios al timpului, mai ales noaptea, când mă trezeam crezând că-i dimineaţă şi constatam că familia încă nici nu se dusese la culcare şi că mai aveam noaptea întreagă înaintea mea; de visurile şi coşmarurile din care mă trezeam atât de abătut, de venirea zilei, a prânzului, a după-amiezii, a amurgului, când băieţii se jucau în curtea bisericii, şi eu îi priveam de la distanţă, din interiorul odăiţei, fiindu-mi ruşine să mă arăt la fereastră, ca nu cumva să afle că sunt pedepsit; de senzaţia ciudată de a nu mă auzi vorbind niciodată; de clipele când, în timp ce mâncam sau beam, încercam un fel de bucurie, dar care se risipea îndată după aceea; de ploaia care s-a dezlănţuit într-o seară şi de mireasma proaspătă adusă de ea şi de felul cum ploaia s-a înteţit tot mai mult şi întunericul care se lăsa au acoperit parcă întreaga privelişte, până la biserică, sub un văl întunecat de temeri şi remuşcări; toate acestea am impresia că n-au ţinut numai cinci zile, ci ani şi ani îndelungaţi, atât de puternice şi de vii mi-au rămas în amintire.</p>
               <p rend="justify">În ultima noapte a osândei m-am trezit auzindu-mi numele rostit în şoaptă. M-am ridicat în capul oaselor, am deschis braţele în întuneric şi am întrebat:</p>
               <p rend="justify">—  Peggotty, tu eşti?</p>
               <p rend="justify">N-am primit răspuns, dar din nou mi-am auzit numele rostit cu un accent atât de tainic şi de înfricoşător, încât, de nu mi-ar fi trecut prin minte gândul că sunetul vine poate prin gaura cheii, aş fi leşinat.</p>
               <p rend="justify">Bâjbâind, m-am îndreptat spre uşă şi, lipindu-mi buzele de gura cheii, am şoptit:</p>
               <p rend="justify">—  Tu eşti, Peggotty dragă?</p>
               <p rend="justify">—  Da, scumpul meu Davy, mi-a răspuns. Dar să nu faci zgomot nici cât un şoricel, că ne aude Mâţa.</p>
               <p rend="justify">Am înţeles că era vorba de miss Murdstone şi mi-am dat seama de toată primejdia, odaia ei fiind aproape.</p>
               <p rend="justify">—  Ce face mama, dragă Peggotty, e foarte supărată pe mine?</p>
               <p rend="justify">Am auzit-o pe Peggotty plângând încet, de cealaltă parte a uşii, lângă gaura cheii, aşa cum plângeam şi eu de astă parte, şi apoi mi-a răspuns:</p>
               <p rend="justify">—  Nu, nu foarte.</p>
               <p rend="justify">—  Ce-au de gând să facă cu mine, Peggotty dragă? Ştii?</p>
               <p rend="justify">—  Şcoală. Lângă Londra, mi-a şoptit.</p>
               <p rend="justify">Am fost nevoit să-i cer să repete, căci uitasem să-mi iau gura de la gaura cheii, şi în locul ei să pun urechea, aşa că, deşi cuvintele ei mă gâdilaseră, nu auzisem nimic.</p>
               <p rend="justify">—  Când, Peggotty?</p>
               <p rend="justify">—  Mâine.</p>
               <p rend="justify">—  De aceea mi-o fi scos miss Murdstone hainele din sertare? (Căci, într-adevăr, le scosese, deşi am uitat să pomenesc de acest amănunt.)</p>
               <p rend="justify">—  Da, mi-a confirmat Peggotty. Cufăr.</p>
               <p rend="justify">—  Şi pe mama n-am s-o văd?</p>
               <p rend="justify">—  Ba da, mi-a răspuns. Dimineaţa.</p>
               <p rend="justify">Apoi, Peggotty, lipindu-şi gura de gaura cheii, mi-a vorbit cu atâta simţire şi atâta sinceritate, încât nu cred să existe pe lume gaură de cheie prin care să fi trecut vreodată asemenea cuvinte. Fiecare crâmpei de frază părea că-i ţâşnea din fundul sufletului:</p>
               <p rend="justify">—  Davy, dragul meu, dacă în ultima vreme n-am fost izact atât de prietenoasă cu tine ca înainte, să nu crezi că te iubesc mai puţin. Te iubesc tot atât, sau chiar mai mult, îngeraşule, dar am crezut că e mai bine pentru tine. Şi pentru altcineva, Davy, iubitule, asculţi? M-auzi?</p>
               <p rend="justify">—  Da… a… a… a… a. Peggotty! am bolborosit printre lacrimi.</p>
               <p rend="justify">—  Comoara mea! a urmat Peggotty, cu glasul sfâşiat de durere. Uite ce vreau să-ţi spun. Să nu mă uiţi niciodată. Că nici eu n-o să te uit. Şi o să am grijă de mama, Davy. Aşa cum am avut grijă de tine. N-o s-o părăsesc. S-ar putea să vie o zi când o să fie fericită, să-şi poată sprijini din nou capul pe braţul bătrânei şi nesuferitei Peggoty. Şi o să-ţi scriu, iubitule. Cu toate că nu sunt femeie umblată prin şcoli. Şi o să… şi o să…</p>
               <p rend="justify">Şi, neputându-mă săruta pe mine, s-a apucat să sărute gaura cheii.</p>
               <p rend="justify">—  Îţi mulţumesc, scumpa mea Peggotty! O, îţi mulţumesc! Îţi mulţumesc! Vrei să-mi făgăduieşti ceva, Peggotty? Vrei să le scrii lui mister Peggotty, şi micuţei Em'ly, şi lui Ham, şi lui missis Gummidge că nu sunt atât de rău cum ar putea crede şi că le trimit toată dragostea mea, mai ales micuţei Em'ly? Vrei, Peggotty? Te rog!</p>
               <p rend="justify">Mi-a făgăduit, şi amândoi am început să sărutăm cu cea mai mare duioşie gaura cheii. Am şi mângâiat-o, ţin bine minte, ca şi cum ar fi fost chipul ei devotat, şi apoi ne-am despărţit. Din noaptea aceea, în inima mea a început să crească pentru Peggotty un sentiment pe care nu-l pot defini. N-a înlocuit-o pe mama; pentru că mamei nimeni nu i-ar fi putut lua locul; dar mi-a umplut un gol în suflet şi am simţit pentru ea ceva ce n-am simţit pentru nici o altă făptură omenească. Îşi avea şi partea lui hazlie sentimentul pe care i-l purtam, dar dacă ar fi murit, nu ştiu ce m-aş fi făcut, nici cum aş fi îndurat această pierdere, care pentru mine ar fi însemnat o adevărată tragedie.</p>
               <p rend="justify">A  doua zi dimineaţă, miss Murdstone şi-a făcut apariţia ca de obicei şi mi-a spus că voi fi trimis la şcoală, ceea ce nu era pentru mine o noutate atât de mare cum credea ea. De asemenea, m-a înştiinţat că, după ce mă voi îmbrăca, să cobor în salonaş, să iau ceaiul. Acolo am găsit-o pe mama, foarte palidă, şi cu ochii plânşi; m-am aruncat în braţele ei şi, cu inima îndurerată, i-am cerut iertare.</p>
               <p rend="justify">—  Vai, Davy! mi-a zis. Cum de ai putut să faci rău unui om care ştii că-mi e drag? Străduieşte-te să fii bun, roagă-te lui Dumnezeu să te îndrepţi! Te iert, dar sunt nespus de mâhnită, Davy, că poţi avea asemenea porniri urâte.</p>
               <p rend="justify">O  făcuseră să creadă că eram rău şi părea mai tulburată de acest lucru decât de plecarea mea. Mi-am dat seama de asta şi am fost foarte îndurerat. Am încercat să mănânc ceva înainte de despărţire, dar lacrimile îmi picurau pe pâinea cu unt şi în ceai. Am surprins-o pe mama cum de câteva ori s-a uitat la mine, apoi, după ce a privit-o pe miss Murdstone, care ne supraveghea, îşi lăsa ochii în pământ sau îi îndrepta într-altă parte.</p>
               <p rend="justify">—  Cufăraşul lui master Davy! a strigat miss Murdstone cum s-a auzit scrâşnet de roţi la poartă.</p>
               <p rend="justify">Am căutat-o cu privirea pe Peggotty, dar nu era de faţă; nici ea, nici mister Murdstone nu s-au arătat. Vechea mea cunoştinţă, harabagiul, se afla la poartă; cufăraşul fu dus afară şi săltat în car.</p>
               <p rend="justify">—  Clara! a rostit miss Murdstone, ameninţătoare.</p>
               <p rend="justify">—  Sunt gata, dragă Jane, i-a răspuns mama. Adio, Davy. Pleci spre binele tău. Adio, copilul meu! În vacanţă o să te întorci acasă şi o să fii un băiat mai bun.</p>
               <p rend="justify">—  Clara! a repetat miss Murdstone.</p>
               <p rend="justify">—  Desigur, dragă Jane, i-a răspuns mama, care mă ţinea în braţe. Te iert, scumpul meu băiat! Dumnezeu să te aibă în paza lui!</p>
               <p rend="justify">—  Clara! a repetat miss Murdstone.</p>
               <p rend="justify">Miss Murdstone a avut bunătatea să mă petreacă până la haraba, exprimându-şi pe drum nădejdea că mă voi căi la timp; m-am suit apoi în haraba, şi calul cel leneş a pornit pe loc la drum.</p>
            </div>
            <div type="div2">
               <head>
                  <label>Capitolul V.<lb/>
                  </label>Sunt îndepărtat de casă</head>
               <p rend="justify">Să fi făcut noi vreo jumătate de milă, şi batista-mi era leoarcă de lacrimi, când, deodată, harabagiul a oprit.</p>
               <p rend="justify">Spre marea mea uimire, uitându-mă afară să văd ce s-a întâmplat, am zărit-o pe Peggotty izbucnind de după un gard şi urcându-se în haraba. M-a luat în braţe şi m-a strâns atât de tare de corsetul ei, încât m-a durut nasul, deşi de acest lucru nu mi-am dat seama decât mai târziu, când am băgat de seamă că era foarte zdrelit. Peggotty n-a rostit nici un cuvânt. Liberându-şi un braţ, l-a vârât până la cot în buzunar şi a scos câteva punguţe cu prăjituri, cu care mi-a umplut buzunarele, precum şi un portofel, pe care mi l-a dat în mână, fără nici o vorbă. După o nouă şi ultimă îmbrăţişare, a coborât din haraba şi a fugit; şi sunt sigur că acum, cum am fost întotdeauna, că nu i-a mai rămas nici un bumb la rochie. Am ridicat unul dintre bumbii care se rostogoleau în jur şi multă vreme l-am păstrat ca o scumpă amintire.</p>
               <p rend="justify">Har abagiul s-a uitat întrebător la mine, aşteptând parcă să-i spun dacă Peggotty se mai întoarce sau nu. Am clătinat din cap şi i-am spus că nu cred.</p>
               <p rend="justify">—  Atunci, dii, să mergem, i-a zis leneşei sale mârţoage, care, urmându-i îndemnul, a pornit la drum.</p>
               <p rend="justify">După ce am plâns cât am putut, am început să mă gândesc că lacrimile erau zadarnice, mai ales că, după câte îmi aminteam, nici Roderick Random, nici căpitanul acela din Marina Regală Britanică niciodată nu plângeau când se aflau la ananghie. Văzând harabagiul că luasem această hotărâre mi-a propus să-mi întindă batista la uscat pe spatele calului. I-am mulţumit şi i-am dat-o, căci, în acele împrejurări batista se dovedise mult prea mică.</p>
               <p rend="justify">Am avut acum răgaz să cercetez portofelul. Era un portofel scorţos, de piele, cu închizătoare, înăuntrul căruia se aflau trei monede strălucitoare de câte un şiling, pe care, desigur, Peggotty le lustruise, ca să-mi sporească bucuria. Dar lucrurile cele mai de preţ găsite în portofel erau două jumătăţi de coroană, împăturite într-o fiţuică, pe care stătea scris de mâna mamei: Pentru David. Cu toată dragostea mea. Am fost atât de mişcat, încât l-am rugat pe căruţaş să fie bun şi să-mi dea iar batista; mi-a răspuns însă că, după părerea lui, aş face mai bine să mă descurc fără batistă, aşa că, neavând încotro, mi-am şters ochii cu mâneca şi m-am stăpânit.</p>
               <p rend="justify">N-am mai plâns deloc, deşi ici-colo, din pricina emoţiilor prin care trecusem, oftam adânc. După ce am mers aşa câtva timp, l-am întrebat pe harabagiu dacă o să mă ducă tot drumul.</p>
               <p rend="justify">—  Tot drumul până unde?</p>
               <p rend="justify">—  Pân-acolo, i-am zis eu.</p>
               <p rend="justify">—  Unde acolo? a vrut să ştie harabagiul.</p>
               <p rend="justify">—  Lângă Londra, i-am zis eu.</p>
               <p rend="justify">—  Păi mârţoaga asta, mi-a răspuns harabagiul, smucind hăţurile, ca să mi-o arate, ar crăpa înainte de a străbate jumătatea drumului.</p>
               <p rend="justify">—  Atunci nu mă duceţi decât până la Yarmouth?</p>
               <p rend="justify">—  Cam aşa, mi-a spus harabagiul. Şi de-acolo vă duc la delegenţă, şi delegenţa o să vă ducă la… oriunde poftiţi.</p>
               <p rend="justify">Deoarece pentru harabagiu (care se numea Barkis) o replică de felul acesta era deosebit de lungă – fiindcă el, precum am arătat în capitolul precedent, era flegmatic din fire şi câtuşi de puţin vorbăreţ – i-am oferit, ca atenţie, o prăjitură, pe care a înghiţit-o dintr-o dată, întocmai ca un elefant, fără ca să i se poată citi pe faţa lătăreaţă dacă i-a plăcut sau nu, nici cât ai fi putut citi pe faţa unui elefant.</p>
               <p rend="justify">—  Dânsa le-a făcut? a mormăit mister Barkis, aplecându-se mereu înainte, încovoiat ca de obicei, sprijinindu-şi coatele pe genunchi.</p>
               <p rend="justify">—  Adică Peggotty?</p>
               <p rend="justify">—  Îhă, a zis mister Barkis. Da, dânsa.</p>
               <p rend="justify">—  Da. Ea ne face toate prăjiturile şi toate mâncărurile.</p>
               <p rend="justify">—  Adevărat? s-a minunat mister Barkis.</p>
               <p rend="justify">Şi-a ţuguiat buzele ca şi când ar fi avut de gând să fluiere, dar n-a fluierat. Se uita la urechile calului, da parcă ar fi fost ceva nou de văzut la ele; şi a rămas aşa multă vreme.</p>
               <p rend="justify">Apoi m-a întrebat într-o doară:</p>
               <p rend="justify">—  Niscaiva brânzoi, ceva?</p>
               <p rend="justify">—  N-am înţeles, mister Barkis. Brânzoaice aţi spus?</p>
               <p rend="justify">Credeam că mai voia ceva de mâncare şi că voise astfel, pe ocolite, s-aducă vorba.</p>
               <p rend="justify">—  Brânzoi, mi-a zis mister Barkis. Nu iese nimeni cu ea la plimbare?</p>
               <p rend="justify">—  Cu Peggotty?</p>
               <p rend="justify">—  Îhî! a zis mister Barkis. Da, cu dânsa.</p>
               <p rend="justify">—  O, nu! N-a fost îndrăgostită niciodată.</p>
               <p rend="justify">—  Adevărat?</p>
               <p rend="justify">Din nou şi-a ţuguiat buzele ca să fluiere, dar tot n-a fluierat, şi s-a uitat mai departe la urechile calului.</p>
               <p rend="justify">—  Va să zică, a zis mister Barkis după o lungă chibzuire, dânsa vă face plăcinţile cu mere şi vă găteşte de toate, nu-i aşa?</p>
               <p rend="justify">I-am confirmat că într-adevăr ea le făcea pe toate.</p>
               <p rend="justify">—  Bine. Am să vă spun ceva, mi-a zis mister Barkis. Poate c-o să-i scrieţi…</p>
               <p rend="justify">—  Desigur că o să-i scriu.</p>
               <p rend="justify">—  Aşa! mi-a zis, întorcând privirea către mine. Prea bine. Când o să-i scrieţi, poate c-o să vă aduceţi, aminte să-i spuneţi că Barkis ar vrea; o să vă aduceţi aminte?</p>
               <p rend="justify">—  Că Barkis ar vrea, am repetat eu, fără a înţelege. Asta-i tot ce trebuie să-i spun?</p>
               <p rend="justify">—  Da… a… a, a zis el, chibzuind. Da… a… Barkis ar vrea.</p>
               <p rend="justify">—  Dar mâine mister Barkis, o să fiţi înapoi Ia Blunderstone, i-am spus, cu o strângere de inimă la gândul că eu voi fi departe de casă, şi o să puteţi singur mult mai bine.</p>
               <p rend="justify">După ce, clătinând din cap, a respins sugestia mea, şi-a reînnoit cererea repetând solemn:</p>
               <p rend="justify">—  Barkis ar vrea.” Aşa să-i scrieţi.</p>
               <p rend="justify">Am primit cu dragă inimă să fac această comunicare. Şi, de altfel, chiar în după-amiaza aceea, pe când aşteptam diligenţa la hanul din Yarmouth, mi-am făcut rost de hârtie şi de cerneală şi i-am scris lui Peggotty un răvaş cu următorul cuprins:</p>
               <p rend="justify">Dragă Peggotty. Am ajuns cu bine aici. Barkis ar vrea. Sărutări mamei. Cu drag P.-S. Zice că ţine neapărat să ştii acest lucru: Barkis ar vrea.</p>
               <p rend="justify">Când a văzut că primesc să-i fac acest serviciu, mister Barkis s-a cufundat într-o desăvârşită tăcere; iar eu, aproape istovit de tot ceea ce mi se întâmplase în ultimul timp, m-am trântit pe un sac în fundul harabalei şi am aţipit. Am dormit întins până am ajuns la Yarmouth, care, văzut din curtea interioară a hanului, mi s-a părut atât de nou şi de străin, încât pe loc am pierdut nădejdea pe care o nutrisem într-ascuns că aş putea întâlni acolo pe cineva din familia lui mister Peggotty, poate chiar pe micuţa Em'ly.</p>
               <p rend="justify">Diligenţa, foarte strălucitoare, se afla în curte, dar caii încă nu erau înhămaţi, şi în starea în care se găseau părea foarte puţin probabil că ar putea ajunge la Londra. Tocmai făcusem această reflecţie şi mă muncea gândul ce-o să se întâmple până la urmă cu cufăraşul meu, pe care mister Barkis îl lăsase jos pe caldarâm, lângă oişte (după care o pornise cu harabaua spre fundul curţii, ca s-o întoarcă), precum şi gândul ce-o să se întâmple până la urmă cu mine, când, deodată, o doamnă a scos capul pe fereastra unui balconaş, pe care spânzurau câteva păsări tăiate şi nişte hălci de carne, şi a întrebat:</p>
               <p rend="justify">—  Dumneata eşti tânărul din Blunderstone?</p>
               <p rend="justify">—  Da, ma'am, am răspuns.</p>
               <p rend="justify">—  Cum te cheamă?</p>
               <p rend="justify">—  Copperfield, ma'am.</p>
               <p rend="justify">—  Nu eşti cel pe care-l caut, mi-a zis. Nu, pe numele ăsta nu s-a plătit nici o masă.</p>
               <p rend="justify">—  O fi poate Murdstone, ma'am?</p>
               <p rend="justify">—  Dacă eşti master Murdstone, m-a dojenit interlocutoarea mea, de ce, la început, ţi-ai dat alt nume?</p>
               <p rend="justify">Am lămurit-o cum stăteau lucrurile, şi atunci a sunat un clopoţel şi a strigat:</p>
               <p rend="justify">—  William! Arată drumul la sala de mese!</p>
               <p rend="justify">Îndată, dintr-o bucătărioară aflată în cealaltă parte a curţii, a ieşit în fugă un rândaş, care m-a condus, foarte mirat că eu eram acela căruia trebuia să-i arate drumul.</p>
               <p rend="justify">Era o încăpere lungă, cu hărţi mari pe pereţi. Nici dacă hărţile acelea ar fi fost cu adevărat pământuri străine, în mijlocul cărora aş fi fost aruncat pe neaşteptate, nu cred că m-aş fi simţit mai singur decât mă simţeam. Abia m-am încumetat să mă aşez, cu pălăria în mână, pe marginea unui scaun, în dreptul uşii; şi când rândaşul a pus o faţă de masă anume pentru mine şi a adus oţet şi untdelemn, cred că m-am ruşinat şi mi-a venit tot sângele în obraji.</p>
               <p rend="justify">Mi-a servit nişte costiţe de berbec cu legume şi a ridicat atât de furios capacele sufertaşului, încât m-am temut să nu-l fi jignit cumva. Dar m-a liniştit îndată, punând un scaun pentru mine la masă şi poftindu-mă foarte îndatoritor:</p>
               <p rend="justify">—  Hai, uriaşule! Poftim!</p>
               <p rend="justify">I-am mulţumit şi am luat loc la masă, dar îmi venea nespus de greu să mânuiesc cuţitul şi furculiţa sau să nu mă stropesc cu sos, căci stătea în faţa mea şi se uita la mine atât de încruntat, încât mă roşeam ori de câte ori îi întâlneam privirea. După ce am început cea de-a doua costiţă mi-a zis:</p>
               <p rend="justify">—  Ai dreptul şi la un ţap de bere. Să-l aduc acum?</p>
               <p rend="justify">I-am mulţumit şi i-am zis:</p>
               <p rend="justify">—  Da.</p>
               <p rend="justify">A  turnat apoi dintr-o cană într-un pahar mare, pe care l-a ridicat în lumină, ca să se vadă frumos culoarea.</p>
               <p rend="justify">—  Pe ochii mei! a zis. Nu ţi se pare că-i cam multă?</p>
               <p rend="justify">—  Mi se pare că-i cam multă, am răspuns, zâmbind.</p>
               <p rend="justify">Eram încântat că se arăta atât de îndatoritor. Avea ochi scăpărători, faţă plină de bube şi păr ţepos, şi aşa cum stătea, cu o mână în şold şi ţinând cu cealaltă paharul ridicat la lumină, părea cât se poate de prietenos.</p>
               <p rend="justify">—  A fost ieri pe-aici un domn, mi-a zis el, un domn voinic, cu numele de Topsawyer… poate-l cunoşti…</p>
               <p rend="justify">—  Nu, am zis. Nu cred…</p>
               <p rend="justify">—  Purta pantaloni până sub genunchi şi jambiere, pălărie cu boruri largi, veston cenuşiu şi jabou cu picăţele.</p>
               <p rend="justify">—  Nu, am îngăimat ruşinat, n-am avut plăcerea…</p>
               <p rend="justify">—  A venit aici, a reluat rândaşul, ţinând paharul în lumină şi uitându-se la el, a venit aici şi a comandat o halbă din berea asta – a vrut neapărat din asta, deşi eu l-am sfătuit să n-o comande – şi, după ce a băut, a căzut şi a murit. A fost prea tare pentru el. De fapt, berea asta nici nu s-ar cuveni trasă la butoi, ăsta-i adevărul.</p>
               <p rend="justify">Auzind de această tristă întâmplare, am fost foarte tulburat şi i-am spus c-aş prefera să beau un pahar cu apă.</p>
               <p rend="justify">—  Vezi, a urmat rândaşul tot uitându-se la lumină prin pahar şi închizând un ochi, ăstora nu le prea place să se comande ceva şi apoi să nu se consume. Se simt jigniţi. Dar dacă vrei, beau eu berea în locul dumitale. Sunt deprins şi, ştii, obiceiul e totul. Mie n-o să-mi facă rău dacă o dau pe gât, cu capul pe spate. Ce zici?</p>
               <p rend="justify">I-am răspuns că i-aş fi foarte îndatorat dacă l-ar bea, bineînţeles numai în cazul că nu riscă nimic, căci altfel nu m-aş învoi cu nici un preţ. Când şi-a lăsat capul pe spate şi a dat berea pe gât, mărturisesc că mi-a fost tare teamă ca nu cumva să aibă soarta regretatului mister Topsawyer şi să cadă mort pe covor. Dar n-a păţit nimic. Dimpotrivă, după ce a băut-o, mi-a părut mai vioi.</p>
               <p rend="justify">—  Ce-avem aici? m-a întrebat, vârând o furculiţă în farfuria, mea. Costiţe?</p>
               <p rend="justify">—  Da, costiţe, i-am răspuns.</p>
               <p rend="justify">—  Doamne! a exclamat atunci. Nici nu ştiam că sunt costiţe. Păi costiţele de berbec înlătură orice rău de pe urma berei. Să zici că n-am noroc!</p>
               <p rend="justify">Şi a luat cu o mână o costiţă, ţinând-o de os, iar cu cealaltă un cartof şi, spre marea mea mulţumire, le-a mâncat cu o poftă nemaipomenită. După aceea, a mai luat o costiţă şi un cartof, şi apoi încă o costiţă şi încă un cartof. După ce a isprăvit, mi-a adus o budincă, mi-a pus-o în faţă şi a rămas câteva clipe pe gânduri, cu un aer absent.</p>
               <p rend="justify">—  Cum e plăcinta? m-a întrebat, deşteptându-se din visare.</p>
               <p rend="justify">—  E budincă, i-am răspuns.</p>
               <p rend="justify">—  Budincă! a strigat. Asta e, pe cinstea mea! Asta-i bună! Şi privind-o mai de aproape, a adăugat: Nu cumva vrei să spui că e o budincă de clătite?</p>
               <p rend="justify">—  Ba da!</p>
               <p rend="justify">—  Cum, budincă de clătite? a zis, punând mâna pe o lingură. E budinca mea preferată! Să zici că n-am noroc! Hai, micuţule, să vedem care mănâncă mai repede!</p>
               <p rend="justify">Fireşte, dânsul a mâncat mai repede. M-a îndemnat de câteva ori să mă grăbesc şi să câştig întrecerea, dar era o deosebire atât de mare între lingura lui şi linguriţa mea, între pofta lui de mâncare şi a mea şi între iuţeala lui şi a mea, încât, de la prima îmbucătură, m-a lăsat cu mult în urmă şi mi-am dat seama că nu am nici cea mai mică şansă împotriva lui. Cred că n-am văzut niciodată om care să mănânce budincă cu asemenea poftă; şi când a dat-o gata, a început să râdă, ca şi cum tot s-ar mai fi bucurat.</p>
               <p rend="justify">Văzându-l atât de prietenos şi atât de săritor, i-am cerut toc, cerneală şi hârtie ca să-i scriu lui Peggotty. Nu numai că mi-a adus de toate îndată, dar a avut şi bunăvoinţa să se uite peste umărul meu, în timp ce scriam. Când am isprăvit, m-a întrebat la ce şcoală mergeam.</p>
               <p rend="justify">—  În apropiere de Londra, i-am spus, căci atâta ştiam şi eu.</p>
               <p rend="justify">—  O! Pe ochii mei! Îmi pare rău, mi-a zis cu un aer foarte nenorocit.</p>
               <p rend="justify">—  De ce? am întrebat.</p>
               <p rend="justify">—  O, Doamne! mi-a răspuns, clătinând din cap. O fi şcoala unde i-au rupt coastele – două coaste – băiatului aceluia… nu era decât un copilandru, săracul. Să tot fi avut… stai o clipă… ce vârstă ai?</p>
               <p rend="justify">I-am spus că mergeam pe 9 ani.</p>
               <p rend="justify">—  Exact vârsta lui, mi-a zis. Avea opt ani şi şase luni când i-au rupt prima coastă, opt ani şi opt luni când i-au i rupt-o pe a doua şi l-au dat gata.</p>
               <p rend="justify">N-am putut ascunde faptul că această coincidenţă era cam neplăcută şi m-am interesat cum s-au întâmplat lucrurile. Răspunsul n-a fost prea încurajator, căci s-a rezumat la două cuvinte:</p>
               <p rend="justify">—  Prin bătaie.</p>
               <p rend="justify">Sunetul de corn al diligenţei, care a răsunat în clipa aceea, a creat o diversiune binevenită şi, ridicându-mă, foarte mândru c-aveam portofel (pe care l-am scos din buzunar), dar şi cu oarecare teamă în suflet, am întrebat sfios dacă era ceva de plată.</p>
               <p rend="justify">—  O coală de hârtie de scris, mi-a răspuns. Ai mai cumpărat vreodată hârtie de scris?</p>
               <p rend="justify">Nu mi-am amintit să fi făcut vreodată o asemenea cumpărătură.</p>
               <p rend="justify">—  E scumpă, mi-a explicat, din pricina taxei vamale. Trei pence. Astea-s taxele la care suntem supuşi în ţara asta. Altceva, nimic, afară de serviciu. Cerneala n-o mai pun la socoteală. Mă priveşte.</p>
               <p rend="justify">—  Cât crezi dumneata… ce s-ar cuveni… cât aş trebui să dau… mă rog, pentru serviciu? am bolborosit eu, roşindu-mă.</p>
               <p rend="justify">—  De n-aş avea o familie grea şi dacă toţi ai mei n-ar suferi de vărsat negru, a zis rândaşul, n-aş primi nici un penny. De n-aş avea în sarcina mea o mamă bătrână şi o surioară drăgălaşă – aci a părut foarte mişcat – n-aş primi nici un sfert de penny. Dacă aş avea o slujbă cumsecade şi lumea s-ar purta bine, în loc să primesc, aş fi bucuros să mai dau eu ceva. Dar mă hrănesc cu firimituri şi dorm pe cărbuni… şi a izbucnit în plâns.</p>
               <p rend="justify">Nenorocirile lui m-au afectat atât de tare, încât mi s-a părut că a-i da mai puţin de nouă pence ar fi fost o neomenie. Aşadar, i-am întins unul dintre cei trei şilingi strălucitori, pe care l-a primit cu plecăciuni şi umilinţă, pentru ca îndată după aceea să-l încerce cu degetul mare, ca să vadă dacă era bun.</p>
               <p rend="justify">M-am simţit cam prost când, fiind ajutat să mă urc în spatele diligenţei, mi-am dat seama că lumea credea că mâncasem singur, fără nici un ajutor, toată mâncarea. Am băgat de seamă acest lucru când am auzit-o pe femeia din balcon strigându-i însoţitorului: „George, să ai grijă de băiatul ăla, să nu plesnească pe drum!” şi când am văzut slujnicele din curte cum se uitau şi cum râdeau la mine ca la un copil-minune. Nefericitul meu prieten, rândaşul, care nu mai plângea, nu s-a arătat câtuşi de puţin stânjenit şi a luat parte la admiraţia generală. Purtarea lui mi-a trezit pe jumătate anumite bănuieli în privinţa lui; dar sunt convins că, datorită încrederii naive a copiilor şi a tendinţei lor fireşti de a avea încredere în cei mai în vârstă decât ei (însuşiri pe care, regret din tot sufletul, copiii le pierd prea timpuriu, dobândind, în schimb, înţelepciunea vieţii) nu m-am îndoit de el nici chiar atunci.</p>
               <p rend="justify">Trebuie să mărturisesc că mi s-a părut cam nedrept să ajung ca vizitiul şi însoţitorul să facă glume pe socoteala mea, spunând că diligenţa se lăsa în spate, pentru că mă aşezasem acolo, sau că ar fi fost mai nimerit să călătoresc cu căruţa. Povestea presupusei mele pofte de mâncare s-a răspândit şi printre călători, care de asemeni au râs pe socoteala mea; şi m-au întrebat dacă pentru mine se plăteşte taxa ca pentru doi sau trei sau numai taxa obişnuită, sau s-a încheiat cumva o învoială deosebită. Dar partea cea mai proastă era că se cuvenea să-mi fie ruşine să mai mănânc ceva dacă s-ar fi ivit prilejul şi că, după o masă destul de sumară, m-am văzut silit să flămânzesc toată noaptea, căci, în graba plecării, uitasem prăjiturile la han. Temerile mele s-au dovedit întemeiate. Când ne-am oprit să luăm masa de seară, nu m-am încumetat să mănânc, deşi tare mai aveam poftă, şi zicând că n-am chef de nimic, m-am aşezat deoparte, lângă foc. Dar nici aşa n-am fost ferit de glume; un domn cu glasul răguşit şi grosolan la faţă, care aproape tot timpul drumului înfulecase sandvişuri dintr-o lădiţă, întrerupându-se numai ici-colo, ca să bea dintr-o sticlă, a spus că sunt ca şarpele boa, care mănâncă mult dintr-odată ca să-i ajungă vreme mai lungă. Şi spunând acestea, s-a mai servit cu un sandviş cu rasol.</p>
               <p rend="justify">Plecasem din Yarmouth pe la ceasurile 3 după amiază şi urma să ajungem la Londra a doua zi de dimineaţă pe la 8. Era în toiul verii şi după amiaza a fost foarte plăcută. Când treceam prin câte un sat, îmi închipuiam cum trebuie să arate casele pe dinăuntru şi ce or fi făcând locuitorii; şi când ştrengarii alergau după noi şi se agăţau în spatele diligenţei, mergând cu noi o bucată de drum, mă întrebam dacă nu cumva erau şi ei orfani de tată şi dacă vor fi trăind în bună înţelegere acasă. Aveam deci la ce să mă gândesc, în afară de faptul că mă întrebam mereu cum o fi locul spre care mă îndreptam – prilej de amarnice presupuneri. Uneori, ţin bine minte, mă lăsam furat de gânduri în legătură cu casa părintească şi cu Peggotty, încercam să-mi amintesc, destul de nelămurit, cum mă simţeam şi ce fel de băiat fusesem înainte de a-l fi muşcat pe mister Murdstone, dar nu izbuteam defel să-mi amintesc şi mi se părea că-l muşcasem într-un trecut foarte îndepărtat.</p>
               <p rend="justify">Noaptea n-a fost la fel de plăcută ca după-amiaza, căci s-a lăsat răcoare; ca nu cumva să cad, fusesem aşezat între doi domni (între cel grosolan la faţă şi un altul), şi când au aţipit, m-au imobilizat cu desăvârşire, să mă zdrobească şi au fost cât pe-aci. Mă apăsau atât de tare, încât de câteva ori nu m-am putut opri să strig: „O, vă rog!”, ceea ce nu prea le-a făcut plăcere, pentru că i-am trezit În faţa mea stătea o doamnă mai în vârstă, într-o haină de blană, care, fiind foarte încotoşmănată, pe întuneric, ai fi zis că era o claie de fân, nu o femeie. Doamna avea un coş pe care multă vreme n-a ştiut unde să-l pună din mână, până ce a descoperit că, având eu picioare scurte, putea să-l aşeze sub locul meu. Coşul mă stânjenea, mă lovea şi mă făcea să mă simt foarte nefericit; şi de îndată ce mă mişcam cât de puţin şi un pahar ce se afla în coş se ciocnea de nu ştiu ce alt obiect – ceea ce era firesc să se întâmple – doamna mă cotonogea fără milă şi-mi spunea: „Ia nu te mai bâţâi atâta! Oasele tale sunt destul de tinere, sunt sigură că n-ai să înţepeneşti!”</p>
               <p rend="justify">În cele din urmă a răsărit soarele, iar tovarăşii mei de drum au început parcă să aibă un somn mai liniştit. Chinurile amarnice pe care le-au îndurat toată noaptea au fost, pesemne, insuportabile, căci au horcăit şi au sforăit îngrozitor. Pe măsură ce soarele s-a ridicat, somnul le-a devenit din ce în ce mai uşor şi, încetul cu încetul, s-au trezit amândoi. Am rămas tare mirat auzind cum fiecare susţinea că nu dormise deloc şi respingea cu cea mai mare indignare această învinuire. Şi mai sunt şi astăzi tot atât de mirat, căci am băgat de seamă că dintre toate slăbiciunile omeneşti, aceea pe care firea noastră nu vrea câtuşi de puţin s-o mărturisească (şi nu pot pricepe de ce) e slăbiciunea de a fi aţipit vreodată în diligenţă.</p>
               <p rend="justify">Nu e nevoie să spun nici cât de uluitoare mi s-a părut Londra văzută din depărtare, nici că mi-am închipuit că aici s-au petrecut, se petrec şi se vor petrece şi de acum înainte toate aventurile tuturor eroilor mei favoriţi, nici că am presupus că în nici un alt oraş din lume nu se pot întâlni atâtea minunăţii şi fărădelegi. Treptat, ne-am apropiat de oraş, şi la ora stabilită am intrat în curtea hanului din Whitechapel, unde trăgea diligenţa. Nu mai ţin minte dacă se numea „La Taurul albastru” sau „La Mistreţul albastru”; ştiu însă că în numele lui intra şi cuvântul „albastru” şi că emblema hanului era pictată pe spatele diligenţei.</p>
               <p rend="justify">Când a dat să coboare, însoţitorul m-a zărit şi, ducându-se la ghişeu, a întrebat:</p>
               <p rend="justify">—  Aşteaptă cineva un băieţaş din Bloonderstone, Sooffolk, 38 cu numele de Murdstone?</p>
               <p rend="justify">N-a primit nici un răspuns.</p>
               <p rend="justify">—  Încercaţi, vă rog, sir, şi pe numele de Copperfield, i-am zis, uitându-mă în jos dezolat.</p>
               <p rend="justify">—  Aşteaptă cineva un băieţaş din Bloonderstone, Sooffolk, expediat sub numele de Murdstone, dar purtând numele de Copperfield? a întrebat din nou însoţitorul. Hei, nu s-aude? Aşteaptă cineva?</p>
               <p rend="justify">Nu. Nimeni. Îngrijorat, am privit în jur; dar întrebarea n-a fost luată în seamă de niciunul dintre cei de faţă, în afară doar de un bărbat cu jambiere, care n-avea decât un ochi şi care şi-a dat cu părerea c-ar fi nimerit să-mi pună o zgardă de aramă la gât şi să mă lege în grajd.</p>
               <p rend="justify">S-a adus scara şi am coborât după cucoana care semăna cu o claie de fân; căci până nu şi-a luat coşul, n-am îndrăznit nici să mă clintesc din loc. Între timp, diligenţa se golise de călători, şi îndată au fost date jos şi bagajele; caii fuseseră deshămaţi încă înainte de coborârea bagajelor, şi acum diligenţa fu împinsă din drum de câţiva grăjdari. Dar după băieţaşul cel prăfuit din Blunderstone, Suffolk, tot nu venise nimeni.</p>
               <p rend="justify">Mai singuratic decât Robinson Crusoe, la care nu se uita nimeni ca să vadă cât era de singur, am intrat în sala de aşteptare şi, poftit de impiegatul de serviciu, m-am strecurat în dosul ghişeului şi m-am aşezat pe cântarul de bagaje. Cum stăteam aşa, uitându-mă la maldărul de colete, lăzi şi cărţi şi inhalând duhoarea grajdurilor (care de atunci, pentru mine, a rămas pentru totdeauna legată de această dimineaţă), şiruri întregi de gânduri negre au început să-mi treacă prin minte. Cât timp aveau să mă ţină acolo, dacă nu va veni nimeni să mă ia? Mă vor răbda până ce voi cheltui cei şapte şilingi? Mă vor lăsa oare să dorm noaptea în unul din aceste compartimente de lemn, la rând cu celelalte bagaje, şi să mă spăl dimineaţa la cişmeaua din curte, sau au să mă dea afară în fiecare seară, urmând ca în fiecare dimineaţă, la deschiderea biroului, să mă înapoiez, ca să aştept până va veni cineva după mine? Dar dacă n-ar fi fost nici o greşeală la mijloc şi dacă mister Murdstone va fi recurs la această stratagemă anume ca să scape de mine, ce puteam să fac? Chiar dacă aveau să mă lase să stau acolo până ce voi cheltui cei şapte şilingi, nu puteam nutri nici o nădejde că mă vor ţine şi după aceea, când voi rămâne muritor de foame. Prezenţa mea ar fi devenit neplăcută şi incomodă pentru clienţi, pe lângă că ar fi atras pentru hanul acela, a cărui emblemă era nu mai ştiu ce animal „albastru”, riscul de a plăti cheltuielile de înmormântare. Dac-aş pleca de îndată şi aş încerca să mă înapoiez pe jos acasă, nimeri-voi oare, fi-voi oare în stare să străbat o distanţă atât de mare, şi chiar dacă aş ajunge acasă, pe cine m-aş putea bizui, în afară de Peggotty? Chiar dacă m-aş prezenta la un birou de recrutare şi m-aş oferi să mă înrolez ca soldat sau ca marinar, mai mult ca sigur că nu m-ar primi, fiind prea mic. Gândurile acestea şi multe altele de acelaşi fel m-au înfierbântat din cale-afară şi eram copleşit de frică şi de deznădejde. Mă aflam în culmea consternării, când deodată, a intrat un bărbat şi i-a şoptit ceva impiegatului, care îndată m-a dat jos de pe cântar şi mi-a făcut vânt spre el, ca şi cum n-aş fi fost altceva decât o marfă cumpărată, gata cântărită şi achitată.</p>
               <p rend="justify">Ieşind de acolo, de mână cu această nouă cunoştinţă, i-am aruncat pe furiş o privire. Era un tânăr palid, jigărit, cu obrajii scofâlciţi şi cu o bărbie aproape la fel de neagră ca aceea a lui mister Murdstone; asemănarea se oprea însă aici, pentru că nu purta favoriţi, iar părul lui, în loc să fie lucios, era murdar şi îmbâcsit. Purta haine negre, păreau şi ele cam murdare, şi mânecile surtucului, precum şi pantalonii îi erau cam scurţi; şi avea o cravată albă, care nu era prea curată. N-am bănuit, şi nu bănuiesc nici în ziua de azi că afară de acest jabou nu purta nici un fel de albituri, dar fapt e că de văzut nu se vedea decât jaboul, şi nimic mai mult.</p>
               <p rend="justify">—  Dumneata eşti elevul cel nou? m-a întrebat.</p>
               <p rend="justify">—  Da, sir, i-am răspuns.</p>
               <p rend="justify">Bănuiam că eu eram. Dar nu ştiam precis.</p>
               <p rend="justify">—  Sunt profesor la „Salem House”, mi-a zis.</p>
               <p rend="justify">I-am făcut o plecăciune şi m-am simţit foarte intimidat. Fiindu-mi ruşine să aduc vorba în faţa unui om învăţat, profesor la „Salem House”, de un lucru atât de mărunt cum era cufăraşul meu, abia după ce am făcut o bună bucată de drum mi-am luat inima în dinţi şi i-am amintit de el. După ce i-am spus, cu multă sfiiciune, că s-ar putea să am nevoie de cufăr, ne-am înapoiat şi i-a spus impiegatului că va veni la prânz un căruţaş să-l ia.</p>
               <p rend="justify">—  Iertaţi-mă, vă rog sir, i-am zis când am ajuns în locul de unde ne întorsesem, e departe?</p>
               <p rend="justify">—  E devale, lângă Blackheath39.</p>
               <p rend="justify">—  Asta-i departe, sir? l-am întrebat sfios.</p>
               <p rend="justify">—  E o bucată destul de bună, a zis el. O să luăm tramcarul. Să tot fie vreo şase mile.</p>
               <p rend="justify">Eram atât de abătut şi de obosit, încât chiar şi gândul că ar fi trebuit să mă târăsc şase mile îmi părea de nesuportat. M-am încumetat să-i spun că nu mâncasem nimic toată noaptea şi că i-aş fi foarte îndatorat dacă mi-ar îngădui să-mi cumpăr ceva de mâncare. A părut foarte mirat – îl văd şi acum cum s-a oprit şi s-a uitat la mine – şi după ce m-a privit câteva clipe, mi-a zis că voia să facă o vizită unei bătrâne care locuia prin apropiere şi că cel mai nimerit ar fi să-mi cumpăr o bucată de pâine sau orice-mi place şi îmi prieşte şi să merg să mănânc la ea, unde aş putea găsi şi ceva lapte.</p>
               <p rend="justify">Ne-am oprit deci în faţa vitrinei unei brutării, şi după ce i-am propus pe rând să cumpărăm tot ce era vechi şi stricat în prăvălie, dânsul respingând una câte una sugestiile mele, am luat o pâine mică de secară, care m-a costat trei pence. Am cumpărat apoi dintr-o băcănie un ou şi o bucată de costiţă afumată; şi mi-a mai rămas o mulţime de mărunţiş din cel de-al doilea şiling strălucitor, şi asta m-a făcut să cred că la Londra viaţa e foarte ieftină. După ce am făcut aceste târguieli, am mers mai departe de-a lungul unor străzi pe care domnea o forfotă şi o zarvă năucitoare pentru capul meu trudit, şi apoi am trecut peste un pod care trebuie să fi fost London Bridge40 (pare-mi-se că numele podului mi l-a spus chiar el, dar eram pe jumătate adormit) şi, în cele din urmă, am ajuns la reşedinţa bietei bătrâne, care locuia într-un azil. Mi-am dat seama de asta după înfăţişarea clădirii şi după inscripţia în piatră aşezată deasupra porţii, care spunea că lăcaşul putea adăposti douăzeci şi cinci de femei nevoiaşe.</p>
               <p rend="justify">Profesorul de la „Salem House” a apăsat clanţa uneia dintre uşile negre, identice, care, într-o parte, avea o ferestruică în chip de rozetă şi o alta, tot în chip de rozetă deasupra, şi am intrat în odăiţa uneia din aceste bătrâne sărmane, care tocmai aţâţa focul, peste care pusese nişte apă la fiert. Când l-a văzut pe profesor intrând, bătrânica s-a oprit, rămânând cu foalele pe genunchi, şi a bolborosit ceva care mi s-a părut c-ar fi putut fi: „Charley al meu!”, dar când m-a văzut şi pe mine, s-a ridicat şi, frecându-şi mâinile, a schiţat, încurcată, un fel de plecăciune.</p>
               <p rend="justify">—  Te rog, n-ai vrea să-i pregăteşti ceva de mâncare acestui tânăr? a întrebat-o profesorul de la „Salem House”.</p>
               <p rend="justify">—  Mai întrebi? Da, fireşte că vreau, a răspuns bătrânica.</p>
               <p rend="justify">—  Şi cum se mai simte missis Fibbitson azi? a continuat profesorul, întorcându-şi privirea spre o altă bătrână care stătea într-un fotoliu mare, lângă foc, şi aducea atât de bine cu un maldăr de haine, încât până şi în ziua de azi sunt bucuros că nu m-am aşezat pe ea din greşeală.</p>
               <p rend="justify">—  Vai, nu prea bine, a zis bătrânica. Are o zi proastă. Dacă din întâmplare s-ar stinge cumva focul, cred că s-ar stinge şi ea pentru totdeauna.</p>
               <p rend="justify">Şi fiindcă amândoi se uitau la ea, am privit-o şi eu. Deşi era cald, părea că nu se gândeşte decât la foc. Am avut impresia că era geloasă şi pe oala de pe jăratic; şi am motive să cred că era mânioasă şi pe mine, pentru că-l foloseam la fiertul oului şi la prăjitul costiţei; căci, în vreme ce se desfăşurau aceste operaţii culinare, am văzut cu ochii mei cum, profitând de o clipă când nu se uita nimeni la ea, m-a ameninţat cu pumnul. Soarele pătrundea în odaie prin ferestruica de sus, dar la adăpostul spetezei fotoliului ei, cealaltă bătrână îi întorcea spatele stând aplecată asupra focului de parcă ar fi vrut să-l încălzească ea, în loc să se bucure de căldura lui şi veghindu-l cu teamă. Încheierea pregătirilor pentru gustare şi eliberarea focului i-au făcut atâta plăcere bătrânei, încât a izbucnit într-un râs zgomotos – un râs foarte strident, trebuie să precizez.</p>
               <p rend="justify">Am stat la masă şi m-am săturat, mâncând cu poftă pâinea de secară, oul şi felia de costiţă şi bând şi o stacană cu lapte. În timp ce mă desfătam cu aceste bunătăţi, bătrânica l-a întrebat pe profesor:</p>
               <p rend="justify">—  Ai piculina la tine?</p>
               <p rend="justify">—  Da, i-a răspuns el.</p>
               <p rend="justify">—  Cântă-ne ceva, l-a rugat. Hai!</p>
               <p rend="justify">Drept răspuns, dânsul şi-a strecurat mâna sub căptuşeala hainei, de unde a scos o piculină alcătuită din trei piese, pe care le-a înşurubat laolaltă şi îndată a început să zică. Am impresia, după mulţi ani de gândire, că nimeni pe lume n-ar fi putut cânta mai prost. Scotea sunetele cele mai îngrozitoare care mi-a fost dat să le aud vreodată, fie ele naturale sau artificiale. Nu ştiu ce melodie cânta – de altfel nu cred să fi fost vreo melodie în sunetele pe care le scotea – dar urmarea a fost, mai întâi, că m-a făcut să mă gândesc la toate necazurile mele, până ce m-au podidit lacrimile, în al doilea rând, că mi-a pierit pofta de mâncare şi, în sfârşit, că m-a prins un somn atât de cumplit, încât abia mai puteam ţine ochii deschişi. Numai ce-mi aduc aminte, că mi se închid ochii şi încep să moţăi. Revăd odăiţa aceea, bufetul aşezat în colţ, scaunele cu spătare pătrate, scăriţa îngustă ce duce în încăperea de sus şi cele trei pene de păun, rânduite deasupra căminului – şi-mi amintesc, că, intrând, m-am întrebat ce-ar zice păunul de-ar şti ce soartă avuseseră podoabele sale – şi apoi imaginile se topesc, încep să moţăi şi adorm. Glasul piculinei se stinge şi, în schimb, aud zgomotul roţilor diligenţei, şi sunt iar pe drum. O hurducătură a diligenţei, şi deodată mă trezesc, şi din nou aud piculina, şi-l văd pe profesorul de la „Salem House” stând picior peste picior şi cântând trist, în vreme ce bătrânica îl priveşte, încântată. Bătrânica dispare la rândul ei, apoi dispare şi el, şi toate celelalte, şi nu mai rămâne nici urmă de nimic, nici de profesor, nici de „Salem House”, nici de David Copperfield, ci doar un somn adânc şi greu.</p>
               <p rend="justify">Mi s-a năzărit că la un moment dat, am visat cum în timp ce sufla în piculina aceea înfiorătoare, bătrânica, în încântarea ei, s-a apropiat din ce în ce mai mult de el şi s-a aplecat peste speteaza scaunului şi, luându-l de gât, l-a îmbrăţişat cu dragoste, ceea ce l-a silit să se întrerupă pentru o clipă. Nici nu adormisem pe deplin, dar nici nu eram cu totul treaz, deoarece, când a reînceput să cânte – deci nu încape nici o îndoială că se oprise – am văzut-o şi am auzit-o pe bătrânică întrebând-o pe missis Fibbitson dacă nu era fermecătoare (desigur piculina), la care missis Fibbitson, dând din cap către foc, i-a răspuns: „Vai, vai! Da!” şi sunt încredinţat că în ochii lui missis Fibbitson toată frumuseţea cântecului se datora focului.</p>
               <p rend="justify">După ce am moţăit o bună bucată de vreme, profesorul de la „Salem House” a deşurubat piculina şi, punând la loc sub haină cele trei piese, m-a luat de mână şi am plecat. Am găsit numaidecât tramcarul, care trecea prin apropiere, şi ne-am suit pe imperială; dar eram atât de adormit, încât atunci când tramcarul a oprit undeva pe drum ca să ia pe cineva, m-au mutat înăuntru, unde nu era nimeni şi unde am dormit buştean, şi când m-am deşteptat, am constatat că tramcarul urca la pas, pe un drum plin de verdeaţă, povârnişul unui deal. Apoi deodată s-a oprit, căci ajunsese la destinaţie.</p>
               <p rend="justify">O  potecă nu prea lungă ne-a dus – vreau să spun pe mine şi pe profesor – în faţa clădirii şcolii, care avea o înfăţişare foarte mohorâtă şi era împrejmuită cu un zid înalt, de cărămidă. Deasupra unei porţi croite în acest zid atârna o scândurică cu inscripţia SALEM HOUSE; când am tras clopoţelul, în dreptul vizetei zăbrelite s-a ivit o mutră acră, iscoditoare, care când am intrat, am văzut că aparţinea unui bărbat voinic, cu grumaz de taur şi cu tâmple proeminente, care purta părul tăiat scurt şi avea un picior de lemn.</p>
               <p rend="justify">—  Elevul cel nou, îl lămuri profesorul.</p>
               <p rend="justify">Omul cu piciorul de lemn m-a cercetat din cap până în picioare – n-a durat mult, căci eram destul de mic – şi apoi a încuiat poarta după noi, scoţând cheia. Ne îndreptam spre clădire, trecând pe sub nişte copaci bătrâni şi umbroşi, când, deodată, l-am auzit strigând după însoţitorul meu:</p>
               <p rend="justify">—  Hei!</p>
               <p rend="justify">Ne-am întors şi l-am văzut în pragul gheretei în care locuia, cu o pereche de ghete în mână.</p>
               <p rend="justify">—  Hei, mister Mell, în lipsa dumitale, a fost pe aici cârpaciul şi a spus că nu mai are ce să le facă. Zicea că n-a mai rămas nimic întreg la ele şi că se miră cum de mai vrei să scoată ceva din ghetele astea.</p>
               <p rend="justify">Şi-n timp ce vorbea, i-a zvârlit ghetele, iar mister Mell a făcut câţiva paşi înapoi, ca să le ridice, apoi, pornind mai departe, s-a uitat la ele (foarte dezamăgit, pare-mi-se). Am băgat şi eu de seamă, atunci, că ghetele pe care le avea în picioare erau ferfeniţă şi că într-un loc, printr-o gaură, îi ieşea ca un mugure, ciorapul.</p>
               <p rend="justify">„Salem House'„ era o clădire dreptunghiulară, de cărămidă, cu două aripi, care părea părăsită. Deoarece în jur domnea o linişte perfectă, i-am împărtăşit însoţitorului meu presupunerea că băieţii ar fi plecaţi; acesta s-a arătat foarte mirat cum de nu ştiam că ne aflam în toiul vacanţei, că toţi băieţii erau pe la casele lor, că mister Creakle, directorul şcolii, se afla la mare, cu soţia şi cu fiica. Şi că eu nu fusesem trimis la şcoală în timpul vacanţei decât ca pedeapsă pentru fapta mea nesocotită. Toate acestea mi le-a spus pe drum.</p>
               <p rend="justify">Sala în care m-a condus mi s-a părut locul cel mai pustiu şi cel mai jalnic din câte văzusem vreodată. O văd şi acum. O încăpere lungă, cu trei rânduri de pupitre şi şase rânduri de bănci, cu cuiere pentru pălării şi tăbliţe pe toţi pereţii. Pagini smulse din maculatoare vechi şi fel de fel de ciorne zac pe duşumeaua murdară. Paturi pentru viermi de mătase, tot din asemenea hârtii, sunt risipite pe pupitre. Doi şoricei albi, jigăriţi, părăsiţi de stăpânul lor, aleargă în sus şi în jos într-o colivie mucegăită, înjghebată din sârmă şi carton, căutând în toate părţile, cu ochişorii lor roşii, ceva de mâncare. Într-o colivie abia mai mare decât ea, o păsărică ţârâie melancolic, aci cocoţându-se pe stinghia aflată la două degete de fund, aci sărind de pe aceasta; dar nici nu cântă, nici nu ciripeşte. Un miros ciudat, nesănătos – de piele mucegăită, de mere stricate, de cărţi putrede – pluteşte în toată încăperea. De n-ar fi fost acoperită de la bun început şi dacă asupra ei din ceruri ar fi plouat, ar fi nins şi ar fi dat grindină de cerneală, în toate anotimpurile de peste an, încăperea asta tot n-ar fi putut fi mai murdară şi mai împroşcată cu cerneală.</p>
               <p rend="justify">Când mister Mell m-a lăsat singur un moment, ca să-şi ducă sus ghetele care nu mai puteau fi cârpăcite, am străbătut sfios clasa de la un capăt la celălalt, cercetând totul cu luare-aminte. Deodată am dat cu ochii de o pancartă de carton, aflată pe un pupitru, pe care am citit, scrise frumos, cuvintele: Feriţi-vă de el. Muşcă!</p>
               <p rend="justify">Am sărit repede pe pupitru, presupunând că dedesubt trebuie să fie cel puţin vreun dulău cât toate zilele. Dar cu toate că m-am uitat jur împrejur cu o privire îngrijorată, n-am zărit nici urmă de dulău.</p>
               <p rend="justify">Încă nu isprăvisem de cercetat încăperea, când s-a înapoiat mister Mell şi m-a întrebat ce făceam cocoţat pe pupitru.</p>
               <p rend="justify">—  Să nu vă fie cu supărare, sir, i-am zis, mă uitam după dulău.</p>
               <p rend="justify">—  După dulău? a zis el. După care dulău?</p>
               <p rend="justify">—  Nu de un dulău e vorba, sir?</p>
               <p rend="justify">—  Cum adică, de care dulău?</p>
               <p rend="justify">—  De ăla de care trebuie să ne ferim; de ăla care muşcă, sir.</p>
               <p rend="justify">—  Nu, Copperfield, mi-a zis el grav, nu-i vorba de nici un dulău. E vorba de un băiat. Am ordin, Copperfield, să-ţi atârn pancarta asta pe spate. Îmi pare rău că trebuie să începem cu asta, dar n-am încotro.</p>
               <p rend="justify">Şi, spunând aceste cuvinte, m-a luat jos de pe pupitru şi mi-a legat de umeri ca o traistă pancarta anume ticluită pentru mine; şi după aceea, oriunde m-am dus, am avut plăcerea s-o port în spinare.</p>
               <p rend="justify">Nimeni nu-şi poate închipui cât am suferit din pricina acestei pancarte. Tot timpul, chiar dacă nu era nimeni de faţa, mi se părea că o citeşte cineva. Degeaba mă întorceam şi vedeam că sunt singur, deoarece îmi închipuiam că orice aş face, tot mă vede cineva din spate. Omul acela nemilos, cu piciorul de lemn, mi-a făcut şi mai grea suferinţa. Mă supraveghea necontenit, şi de câte ori mă vedea rezemându-mă de un copac sau sprijinindu-mă de un zid, îmi striga din uşa gheretei cu glas năpraznic: „Hei, Copperfield! Lasă să se vadă cum se cade pancarta aceea, că altfel te spun!”. Terenul de joc era o curte pustie, acoperită cu pietriş, care putea fi bine văzută atât din spatele clădirii, cât şi din dependinţe. Ştiam că şi rândaşii, şi măcelarul, şi brutarul citeau pancarta, într-un cuvânt, ştiam că oricine intra sau ieşea din clădire, în orice dimineaţă când eram silit să mă plimb pe acolo, citea că trebuie să se ferească de mine, pentru că muşc. Îmi aduc aminte că ajunsesem să mă tem de mine însumi, socotindu-mă un copil turbat, care muşca cu adevărat.</p>
               <p rend="justify">Spre terenul de joc dădea o uşă veche, pe care băieţii aveau obiceiul să-şi scrijeleze numele. Uşa era acoperită de inscripţii. Cuprins de teama că se apropie sfârşitul vacanţei şi că băieţii se vor înapoia la şcoală, nu era nume pe care să-l descifrez fără să mă întreb cu ce ton şi cu ce inflexiuni va citi oare inscripţia: „Feriţi-vă de el. Muşcă!” Unul dintre băieţi – un anume J. Steerforth41 – care-şi crestase foarte adânc numele în mai multe locuri, îmi închipuiam că o va citi cu glas tare, iar după aceea mă va trage de păr. Un altul – pe nume Tommy Traddles – presimţeam că-şi va bate joc de mine, prefăcându-se a fi tare speriat. Mai era un al treilea, George Demple, care mă aşteptam că o va cânta. Pirpiriu şi crispat, am privit uşa aceea până ce mi s-a părut că purtătorii numelor scrijelite acolo – după spusele lui mister Mell, pe vremea aceea erau patruzeci şi cinci de băieţi în şcoală – vor cere într-un singur glas să fiu boicotat şi vor striga, fiecare în felul lui: „Feriţi-vă de el. Muşcă!”</p>
               <p rend="justify">La fel se întâmpla şi când priveam băncile şi pupitrele. La fel, când priveam şirurile de paturi de lemn pe lângă care treceam îndreptându-mă spre culcuşul meu, la fel şi când mă culcam. Îmi amintesc cum, noapte de noapte, visam ba că eram lângă mama, ca odinioară, ba că m-am dus la o petrecere, la mister Peggotty, ba că mă aflam pe imperiala tramcarului, ba că luam masa împreună cu nefericitul meu prieten, rândaşul, şi că, în toate aceste împrejurări, cei de faţă ţipau înspăimântaţi şi rămâneau cu gura căscată când băgau de seamă că n-aveam altceva pe mine decât cămăşuţa de noapte şi pancarta aceea.</p>
               <p rend="justify">Era un chin de nesuportat, care venea să se adauge monotoniei vieţii pe care o duceam şi temerilor permanente ce mi le prilejuia începerea anului şcolar. În fiecare zi aveam de făcut teme pentru mister Mell; le făceam şi, nefiind de faţă mister Murdstone şi soră-sa, mă descurcam. Înainte şi după lecţii mă plimbam pe afară, supravegheat, precum am arătat, de omul cu piciorul de lemn. Cât de bine-mi aduc aminte de igrasia din şcoală, de lespezile cu crăpături verzi din curte, de vechiul butoi de apă spart, de trunchiurile decolorate ale câtorva copaci mohorâţi, care păreau să fi fost mai bătuţi de ploaie decât alţii şi mai puţin încălziţi de soare. La ceasurile 1, mister Mell şi cu mine prânzeam într-un colţ al sufrageriei pustii, plină cu mese de brad, unde stăruia un miros rânced. După-amiază mai făceam lecţii până la ora ceaiului, pe care mister Mell îl sorbea dintr-o ceaşcă de porţelan albastru, iar eu, dintr-o ulcică de cositor. De dimineaţă, până pe la ceasurile 7 sau 8 seara, mister Mell lucra de zor la pupitrul său din clasă, care nu era la rând cu celelalte, folosind peniţe, cerneală, linie, registre şi hârtie de scris, încheind (după cum am aflat mai târziu) socotelile pe semestrul precedent. După ce îşi strângea lucrurile, scotea piculina şi începea să zică, şi-i zicea cu atâta entuziasm, c-ai fi zis că-şi varsă tot focul din suflet în muştiucul piculinei, pentru ca apoi să-l lase să se risipească în văzduh prin orificiile claviaturii.</p>
               <p rend="justify">Mă văd şi acum, micuţ cum eram, stând cu capul în mâini, în încăperile acelea slab luminate, ascultând cântecul de jale al lui mister Mell şi tocind pentru a doua zi. Mă văd apoi stând cu cărţile închise, ascultând cântecul de jale al lui mister Mell şi recunoscând parcă în acest cântec zgomotele obişnuite de acasă, sau şuierul vântului peste dunele de la Yarmouth, şi mă simţeam tare mâhnit şi însingurat. Mă văd cum mă duceam la culcare, străbătând încăperile pustii, cum şedeam pe marginea patului, plângând de dorul unei vorbe bune de la Peggotty. Mă văd dimineaţa coborând la parter şi uitându-mă, prin fereastra murdară şi prelungă de pe scară, la clopotul şcolii, aflat într-un foişor având o morişcă de vânt în vârf şi mă văd cum mă temeam de ziua când clopotul acela va suna pentru a-i chema pe J. Steerforth şi pe ceilalţi băieţi în sălile de clasă. Dar ziua aceea nu ocupa primul loc între temerile mele. Mă înspăimânta mai degrabă clipa când omul cu piciorul de lemn va descuia poarta ruginită, spre a o deschide în faţa cumplitului mister Creakle. N-aş putea zice că eram cine ştie ce periculos în niciuna dintre aceste ipostaze, dar în toate fără deosebire, purtam în spinare avertismentul cu pricina.</p>
               <p rend="justify">Mister Mell nu prea îmi vorbea, dar niciodată nu s-a arătat aspru cu mine. Cred că, fără să ne vorbim, ne ţineam de urât unul altuia. Am uitat să spun că uneori mister Mell vorbea de unul singur, rânjea, strângea pumnii şi, fără nici un motiv, scrâşnea din dinţi şi-şi smulgea părul. Acestea erau ciudăţeniile lui. La început m-au înspăimântat, pe urmă însă m-am deprins cu ele.</p>
            </div>
            <div type="div2">
               <head>
                  <label>Capitolul VI.</label>Fac noi cunoştinţe</head>
               <p rend="justify">Am dus acest fel de viaţă timp de aproape o lună, până ce, într-o bună zi, omul cu piciorul de lemn a început să umble de colo până colo, înarmat cu o mătură şi cu o găleată de apă, de unde am dedus că se făceau pregătiri pentru primirea lui mister Creakle şi a băieţilor. Bănuiala mea s-a adeverit, căci n-a trecut multă vreme, şi mătura a pătruns în clasa unde lucram, izgonindu-ne, pe mister Mel şi pe mine, care, vreme de câteva zile, ne-am aciuat pe unde am apucat, trezindu-ne mereu în calea unor slujnice tinere, două sau trei, care până atunci rar se arătaseră, şi stând tot timpul în mijlocul unor adevăraţi nori de praf, care mă făceau să strănut, de parcă „Salem House” ar fi fost o uriaşă tabacheră cu tabac de prizat.</p>
               <p rend="justify">Într-o bună zi, mister Mell mi-a dat de ştire că mister Creakle se va înapoia chiar în seara zilei. Şi pe seară, după vremea ceaiului am aflat că într-adevăr sosise. Înainte de ora de culcare, omul cu piciorul de lemn m-a poftit să mă prezint în faţa directorului.</p>
               <p rend="justify">Aripa ocupată de mister Creakle era mult mai confortabilă decât a noastră şi avea o grădiniţă frumuşică, mai ales în comparaţie cu terenul de joc, acoperit de praf, care arăta ca un deşert în miniatură, unde, după părerea mea, numai o cămilă sau un dromader s-ar fi putut simţi la largul său. Chiar şi faptul că, în timp ce mă duceam tremurând, spre a da ochi cu mister Creakle, am putut să-mi dau seama că şi coridorul era mai plăcut, m-a mirat. Eram atât de zăpăcit, încât, când am intrat, aproape nici nu le-am zărit pe missis Creakle şi pe fiica ei, care amândouă se aflau în salon. Nu l-am văzut decât pe mister Creakle, un bărbat voinic, care purta un lanţ de ceasornic cât toate zilele, de care atârnau o mulţime de brelocuri, şi şedea într-un jilţ, cu un pahar şi o sticlă alături.</p>
               <p rend="justify">—  Aşa! a zis mister Creakle. Ăsta-i tânărul căruia trebuie să-i pilim dinţii! Întoarce-l!</p>
               <p rend="justify">Omul cu piciorul de lemn îndată m-a sucit, ca să se vadă pancarta; apoi, după ce i-a lăsat răgaz s-o cerceteze pe îndelete, m-a întors la loc cu faţa către mister Creakle şi s-a postat lângă acesta. Mister Creakle era roşu în obraz şi avea ochi mici, înfundaţi în orbite; tâmplele îi erau brăzdate de vine groase şi avea nasul cârn şi fălci puternice. Rămăsese chel în creştetul capului şi nu avea decât câteva şuviţe de păr jilav, care începuseră să încărunţească, potrivite de-a curmezişul tâmplelor, în aşa fel încât să se împreune pe frunte. Dar ceea ce m-a impresionat cel mai mult a fost faptul că n-avea voce şi că nu vorbea decât în şoaptă. Fie că îl obosea această sforţare, fie că îl irita acest cusur, fapt este că de câte ori vorbea chipul lui morocănos devenea încă şi mai morocănos, iar vinele-i groase se umflau încă şi mai şi, astfel că acum, privind înapoi, mi se pare firesc că tocmai această ciudăţenie mi-a făcut impresia cea mai puternică.</p>
               <p rend="justify">—  Ei, a zis mister Creakle, ce ai de raportat despre băiatul ăsta?</p>
               <p rend="justify">—  N-a făcut nimic rău până acum, i-a răspuns omul cu piciorul de lemn. Încă n-a avut prilejul.</p>
               <p rend="justify">Mi s-a părut că mister Creakle a fost dezamăgit. Mi s-a părut, însă, că missis Creakle şi fetiţa ei (abia atunci le-am zărit întâia oară şi am văzut că erau slabe şi tăcute amândouă) nu au fost dezamăgite.</p>
               <p rend="justify">—  Vino încoace! a zise mister Creakle, făcându-mi semn.</p>
               <p rend="justify">—  Vino încoace! a zis omul cu piciorul de lemn, repetând gestul.</p>
               <p rend="justify">—  Am fericirea să-l cunosc pe tatăl dumitale vitreg, mi-a şoptit mister Creakle, apucându-mă de ureche. E un om vrednic, un om hotărât. Mă cunoaşte şi îl cunosc. Dar dumneata pe mine mă cunoşti? Ai? m-a întrebat mister Creakle, răsucindu-mi urechea cu sălbatică plăcere.</p>
               <p rend="justify">—  Nu încă sir, am răspuns, fremătând de durere.</p>
               <p rend="justify">—  Ai? Nu încă? m-a îngânat mister Creakle. Dar o să facem noi cunoştinţă curând. Ai?</p>
               <p rend="justify">—  O să facem noi cunoştinţă curând! Ai? a repetat omul cu piciorul de lemn.</p>
               <p rend="justify">Abia mai târziu am băgat de seamă că omul acesta, cu glas puternic, îi slujea de obicei lui mister Creakle drept interpret în faţa băieţilor.</p>
               <p rend="justify">Eram tare înspăimântat şi am răspuns că, dacă-i face plăcere, nădăjduiesc şi eu să facem cunoştinţă. Simţeam tot timpul, cum îmi ardea urechea; mi-o răsucea fără milă.</p>
               <p rend="justify">—  O să-ţi spun eu ce sunt, mi-a şoptit mister Creakle, dând în sfârşit, drumul urechii, după ce a mai răsucit-o o dată de mi-au dat lacrimile. Un tătar, asta sunt!</p>
               <p rend="justify">—  Un tătar, a repetat omul cu piciorul de lemn.</p>
               <p rend="justify">—  Când spun c-am să fac un anumit lucru, îl fac, a continuat mister Creakle, şi când spun că un anumit lucru trebuie făcut, vreau să fie făcut.</p>
               <p rend="justify">—  Când spun că trebuie făcut, vreau să fie făcut, a repetat omul cu piciorul de lemn.</p>
               <p rend="justify">—  Sunt un om hotărât, a urmat mister Creakle. Aşa sunt eu. Îmi fac datoria. Asta fac! Şi faţă de cei ce-mi stau împotrivă, chiar de ar fi trup din trupul meu şi sânge din sângele meu, a zis uitându-se la missis Creakle, sunt fără milă. Mă lepăd de ei! Apoi, adresându-se omului cu piciorul de lemn: A mai călcat pe aici nătărăul acela?</p>
               <p rend="justify">—  Nu, i-a răspuns omul.</p>
               <p rend="justify">—  Nu, a repetat mister Creakle. Ştie ce-l aşteaptă. Mă ştie doar. Să se ferească din calea mea, atâta spun: să se ferească! a adăugat mister Creakle, bătând cu pumnul în masă şi fixând-o pe missis Creakle. Căci mă ştie. Acum, tinere, că ai început să mă cunoşti şi tu, poţi s-o ştergi. Ia-l de aici!</p>
               <p rend="justify">Eram cât se poate de fericit că mi se poruncise să plec, pentru că missis Creakle şi fetiţa ei îşi ştergeau lacrimile şi mă simţeam mâhnit atât pentru ele, cât şi pentru mine. Mă obseda însă un lucru care avea o însemnătate atât de mare pentru mine, încât nu m-am putut stăpâni, şi minunându-mă de propria mea îndrăzneală, am început:</p>
               <p rend="justify">—  V-aş ruga, sir…</p>
               <p rend="justify">Mister Creakle mi-a tăiat vorba:</p>
               <p rend="justify">—  Ha?! Ce pofteşti? şi m-a privit de parc-ar fi vrut să mă străpungă.</p>
               <p rend="justify">—  V-aş ruga sir, am bolborosit eu, dacă mi s-ar putea îngădui… (vă asigur, sir, că îmi pare din suflet rău pentru ceea ce am făcut) să scot această pancartă înainte de întoarcerea băieţilor…</p>
               <p rend="justify">Nu ştiu dacă mister Creakle, în serios sau doar ca să mă sperie, a făcut deodată un salt din jilţul său, salt în faţa căruia m-am retras în pripă, fără să mai aştept ca omul cu piciorul de lemn să mă însoţească, şi nu m-am oprit decât tocmai în dormitor, unde, după ce am constatat că nu sunt urmărit, m-am culcat, căci era ora de culcare, şi am dârdâit de frică ceasuri de-a rândul.</p>
               <p rend="justify">A  doua zi dimineaţă s-a înapoiat şi mister Sharp. Mister Sharp, fiind cel mai în vârstă dintre profesorii şcolii, era superiorul lui mister Mell. Mister Mell mânca împreună cu elevii, în vreme ce mister Sharp lua mesele cu mister Creakle. Părea cam molâu şi plăpând, avea un nas cât toate zilele şi obişnuia să-şi ţină capul înclinat într-o parte, ca şi cum ar fi fost prea greu. Avea un păr mătăsos şi inelat; cel dintâi dintre băieţii care s-au întors la şcoală mi-a destăinuit, însă, că purta perucă (o perucă de ocazie, mi-a zis) şi că în fiecare sâmbătă după-amiază se ducea să şi-o onduleze.</p>
               <p rend="justify">Aceste lămuriri mi-au fost date de Tommy Traddles în persoană. Căci el a fost cel dintâi care s-a întors. S-a prezentat singur, informându-mă că numele lui îl pot găsi în colţul din dreapta uşii, deasupra zăvorului de sus. L-am întrebat atunci pe loc: „Traddles?” La care mi-a răspuns: „Chiar el”, şi mi-a cerut apoi să-i povestesc despre mine şi familia mea.</p>
               <p rend="justify">Am avut noroc că Traddles a fost cel dintâi care s-a înapoiat. A găsit că pancarta era foarte nostimă şi m-a scutit de neplăcerea de a o arăta sau de a o ascunde, prezentându-mă în felul următor băieţilor mari sau mici, pe măsură ce soseau: „Ia uitaţi-vă aici! Ce mai distracţie!” Din fericire, cei mai mulţi se întorceau abătuţi şi nu făceau chiar atâta haz pe socoteala mea, cât mă aşteptasem. Fireşte că printre ei s-au găsit şi câţiva care s-au apucat să joace în jurul meu, ca pieile roşii, cei mai mulţi însă n-au putut rezista ispitei de a se preface că mă iau drept câine, mângâindu-mă şi bătându-mă uşor pe spate ca să nu-i muşc şi spunându-mi: „Culcat, Towzer42!” Glumele astea m-au făcut, fireşte, să sufăr, mai ales între atâţia necunoscuţi şi din pricina lor am vărsat multe lacrimi, dar, în general, a fost mult mai uşor decât mă aşteptam.</p>
               <p rend="justify">Băieţii însă nu m-au socotit ca făcând parte din comunitatea lor până la sosirea lui J. Steerforth.</p>
               <p rend="justify">Se bucura de faima de a fi foarte învăţat, avea o înfăţişare foarte plăcută şi era cel puţin cu şase ani mai mare decât mine, şi în faţa lui m-au dus ca înaintea unui judecător. În şopronul de la marginea terenului de joc a cerut să-i povestesc de ce fusesem pedepsit şi a binevoit să spună că, după părerea lui, ceea ce se făcuse cu mine era „o adevărată ruşine”, fapt pentru care i-am rămas îndatorat pe vecie.</p>
               <p rend="justify">—  Câţi bani ai, Copperfield? m-a întrebat, luându-mă deoparte, după ce se pronunţase astfel asupra cazului meu.</p>
               <p rend="justify">I-am spus că aveam şapte şilingi.</p>
               <p rend="justify">—  Ai face bine să mi-i dai să ţi-i păstrez, m-a sfătuit. Adică, dacă vrei. Dacă nu vrei, nu mi-i dai.</p>
               <p rend="justify">M-am grăbit să dau urmare acestui sfat prietenesc şi, deschizând portofelul dăruit de Peggotty, l-am golit în mâna lui.</p>
               <p rend="justify">—  Ai vrea să cumperi ceva acum?</p>
               <p rend="justify">—  Nu, mulţumesc!</p>
               <p rend="justify">—  Să ştii că dacă vrei, se poate, a adăugat Steerforth. N-ai decât să spui.</p>
               <p rend="justify">—  Nu, mulţumesc, sir, am repetat eu.</p>
               <p rend="justify">—  Poate ţi-ar face plăcere să cumperi de vreo doi şilingi o sticlă de lichior de coacăze negre, ca s-o bem sus, în dormitor? Suntem în acelaşi dormitor, pare-mi-se?</p>
               <p rend="justify">Nici nu-mi trecuse prin minte, dar i-am răspuns că da, mi-ar face plăcere.</p>
               <p rend="justify">—  Prea bine! a încuviinţat Steerforth. Ai mai da bucuros încă un şiling pentru pricomigdale, nu-i aşa?</p>
               <p rend="justify">—  Da, bucuros! i-am zis:</p>
               <p rend="justify">—  Şi încă vreun şiling pe biscuiţi şi un altul pe fructe, ce zici? Ce zici, tinere Copperfield, te învoieşti?</p>
               <p rend="justify">Am zâmbit pentru că zâmbea şi el, dar nu prea ştiam ce să cred.</p>
               <p rend="justify">—  Bine! a zis Steerforth. Banii ăştia trebuie folosiţi cu socoteală! O să fac pentru tine tot ce-mi va sta în putinţă. Am voie să ies când vreau, aşa că de aducerea proviziilor eu am grijă.</p>
               <p rend="justify">Rostind aceste cuvinte, a băgat banii în buzunar şi mi-a spus să fiu liniştit – va avea el grijă ca toate să meargă strună.</p>
               <p rend="justify">S-a ţinut de cuvânt, şi toate au ieşit bine, dacă ceea ce făcusem era un lucru chibzuit, în ciuda faptului că un gând ascuns îmi şoptea că nu era chibzuit deloc, căci mă temeam că risipisem fără nici un rost cele două jumătăţi de coroană date de mama, cu toate că păstrasem un bun de preţ: hârtia în care fuseseră înfăşuraţi aceşti bani.</p>
               <p rend="justify">Când ne-am dus la culcare, a scos la iveală toate cumpărăturile făcute cu cei şapte şilingi ai mei şi le-a întins pe patul meu, în bătaia lunii, spunând:</p>
               <p rend="justify">—  Iată, tinere Copperfield, ne dai un ospăţ pe cinste!</p>
               <p rend="justify">Eram prea mic ca să mă pot încumeta să fac pe gazda cât timp era el de faţă; numai la gândul acesta îmi tremura mâna. L-am rugat să-mi facă plăcerea să prezideze; şi cererea aceasta fiind susţinută şi de ceilalţi băieţi din dormitor, dânsul a primit, s-a aşezat pe perna mea şi a început să împartă bucatele – trebuie să recunosc, cu o desăvârşită nepărtinire – şi să toarne pe rând fiecăruia lichior de coacăze negre într-un păhărel fără picior, care-i aparţinea. Eu şedeam la stânga lui, iar ceilalţi băieţi, aşezându-se unii pe paturile mai apropiate, iar alţii pe podea făceau cerc în jurul nostru.</p>
               <p rend="justify">Ce bine îmi amintesc cum stăteam acolo, vorbind în şoaptă, sau, mai bine zis, ascultându-i foarte respectuos pe ceilalţi cum vorbeau; cum prin fereastră razele lunii pătrundeau în odaie şi desenau pe podea o fereastră străvezie şi cum cei mai mulţi dintre noi stăteam în umbră, cu excepţia momentelor în care Steerforth scotea un chibrit şi-l aprindea ca să caute ceva de mâncare, când o licărire albastră trecea asupra noastră, stingându-se numaidecât! Fiorul acela pricinuit de întuneric, de caracterul tainic al ospăţului nostru, de faptul că nu se vorbea decât în şoaptă mă învăluie parcă din nou şi, cu un sentiment nelămurit de teamă şi respect, ascult ce povestesc ceilalţi şi sunt fericit că stăm unul lângă altul, şi când Traddles pretinde că a zărit o stafie într-un ungher, tremur (deşi mă prefac că râd).</p>
               <p rend="justify">Am aflat o sumedenie de amănunte despre şcoală şi despre personalul ei. Am aflat că mister Creakle are motive să afirme că e un adevărat tătar; e cel mai aspru şi mai neînduplecat dintre profesori; am aflat că loveşte în fiecare zi în dreapta şi în stânga, dând năvală în mijlocul băieţilor ca un cavalerist şi croindu-i fără milă. De asemenea, am mai aflat că nu ştie nimic, pricepându-se numai la bătaie, fiind (cum spunea Steerforth) mai neştiutor decât cel din urmă elev din şcoală; că fusese cu mulţi ani înainte un biet negustoraş de hamei undeva în Borough43 şi că se apucase de şcoală tot ca de o negustorie, după ce ajunsese la faliment cu hameiul, izbutind să se descurce numai mulţumită banilor doamnei Creakle. Precum şi multe altele, despre care mă minunam şi eu de unde le ştiau.</p>
               <p rend="justify">Am aflat că omul cu piciorul, de lemn, care se numea Tungay, era o fiară îndărătnică. Fusese în slujba lui mister Creakle când făcea negoţ cu hamei şi îl urmase şi în întreprinderea şcolară, pentru că – presupuneau băieţii – îşi rupsese piciorul în slujba lui şi îl ajutase la tot felul de afaceri necurate, aşa că-i cunoştea toate secretele. Am aflat că, în afară de mister Creakle, Tungay îi socotea pe toţi – cei din şcoală – profesori şi elevi – drept duşmani personali şi că singura lui plăcere în viaţă era să fie acru şi răutăcios. Am aflat că mister Creakle avea un fiu, care nu se împăcase cu Tungay şi că, lucrând şi el în şcoală, într-o zi când tatăl îşi aplicase cu cruzime metodele, fiul se împotrivise; se mai spunea că protestase şi împotriva felului cum se purta părintele cu mamă-sa. Şi am mai aflat că, din această pricină, mister Creakle îl izgonise şi că de atunci missis Creakle şi fetiţa duceau o viaţă amarnică.</p>
               <p rend="justify">Dar din toate câte le-am aflat despre mister Creakle, ceea ce m-a mirat cel mai mult a fost faptul că în şcoală exista un băiat asupra căruia nu se încumetase să ridice mâna niciodată şi că băiatul acela era J. Steerforth. Acesta a adeverit că aşa este şi a spus că i-ar face plăcere dacă s-ar încumeta. Fiind întrebat de un băiat sfios (nu de mine) ce ar face dacă mister Creakle ar ridica mâna asupra lui, Steerforth a aprins un chibrit şi, ţinându-l astfel încât să fie în lumină, i-a răspuns că ar începe prin a-l doborî, aruncându-i în cap clondirul de cerneală de şapte şilingi şi jumătate, care se afla întotdeauna pe cămin. Am rămas câtva timp pe întuneric, ţinându-ne răsuflarea.</p>
               <p rend="justify">Am aflat de asemenea că mister Sharp şi mister Mell erau foarte prost plătiţi; şi, că atunci când la masa lui mister Creakle se servea şi carne caldă şi rece, mister Sharp trebuia să spună că preferă carne rece, lucru confirmat de Steerforth, singurul băiat care lua masa în salon. Am aflat că lui mister Sharp nu i se prea potrivea peruca şi că n-avea de ce să fie atât de „mândru” – cineva a zis că n-avea de ce să fie atât de „fudul” – de ea, pentru că la spate tot i se vedea părul roşu.</p>
               <p rend="justify">Am mai aflat că drept taxă pentru unul dintre băieţi, feciorul unui negustor de cărbuni, şcoala primea cărbuni în loc de bani, şi de aceea băiatului i se dăduse porecla „Troc” sau „Schimb în natură” – termenii prin care erau desemnate în cartea de aritmetică târgurile de acest soi. Am aflat că berea ce se servea la masă nu era decât un mijloc de a-i înşela pe părinţi, iar budinca, un pretext de a se stoarce bani. Am aflat că mai toţi băieţii erau încredinţaţi că miss Creakle îl iubea pe Steerforth; lucru care, stând eu în întuneric şi gândindu-mă la glasul lui plăcut, la trăsăturile-i regulate, la purtările-i alese şi la părul lui cel frumos inelat, mi s-a părut foarte posibil. Am aflat că mister Mell nu era un om rău, dar n-avea nici un gologan, şi că, fără îndoială, maică-sa, bătrâna missis Mel, era săracă şi nevoiaşă ca Iov. Atunci mi-am adus aminte că prânzisem o dată la ea şi cum mi se păruse că bolborosise ceva ca „Charley al meu!”, dar sunt bucuros să spun că n-am suflat nici o vorbă despre acest lucru.</p>
               <p rend="justify">Toate aceste povestiri şi altele pe deasupra s-au întins mult după încheierea ospăţului. De îndată ce s-a isprăvit mâncarea şi băutura, cei mai mulţi dintre musafiri s-au dus să se culce; dar în cele din urmă şi noi, cei care am rămas şi am vorbit în şoaptă sau am ascultat ne-am culcat şi noi pe jumătate dezbrăcaţi.</p>
               <p rend="justify">—  Somn uşor, tinere Copperfield, mi-a zis Steerforth. O să te am în vedere.</p>
               <p rend="justify">—  Sunteţi prea bun, i-am zis cu recunoştinţă. Vă rămân foarte îndatorat.</p>
               <p rend="justify">—  N-ai vreo soră? m-a întrebat Steerforth, căscând.</p>
               <p rend="justify">—  Nu.</p>
               <p rend="justify">—  Păcat. Dacă ai fi avut o soră, cred c-ar fi fost o fetiţă drăguţă, sfioasă, cu ochi mari. Mi-ar fi făcut plăcere s-o cunosc. Noapte bună, Copperfield.</p>
               <p rend="justify">—  Noapte bună, sir, i-am răspuns.</p>
               <p rend="justify">După ce m-am culcat, am rămas multă vreme gândindu-mă la el şi îmi aduc aminte că m-am ridicat în pat să-l privesc cum stătea întins, în bătaia lunii, cu faţa-i frumoasă întoarsă într-o parte şi capul uşor sprijinit pe un braţ. Îl socoteam o personalitate foarte puternică, şi de aceea gândurile mi se îndreptau către el. Faţa-i luminată de lună nu era întunecată de vălurile mohorâte ale viitorului. Iar în grădina în care am visat că m-am plimbat toată noaptea, urma paşilor era neumbrită.</p>
            </div>
            <div type="div2">
               <head>
                  <label>Capitolul VII</label>„Întâiul semestru” la „Salem house”</head>
               <p rend="justify">A  doua zi am început de-a binelea şcoala. M-a impresionat adânc faptul că vacarmul glasurilor, ţin bine minte, s-a prefăcut deodată într-o tăcere de mormânt când, după gustarea de dimineaţă, mister Creakle a intrat şi s-a oprit în prag, rotindu-şi privirea asupra noastră ca un căpcăun din basme care-şi cercetează prada.</p>
               <p rend="justify">Tungay stătea alături de mister Creakle. N-a fost nevoie, cred, să răcnească: „Tăcere!”, pentru că toţi băieţii încremeniseră şi amuţiseră pe loc.</p>
               <p rend="justify">L-am văzut pe mister Creakle vorbind, iar pe Tungay l-am auzit repetându-i cuvintele.</p>
               <p rend="justify">—  Ei, băieţi, începem un nou semestru. Băgaţi de seamă ce faceţi în acest semestru nou. Vă sfătuiesc să nu vă daţi în lături de la lecţii, pentru că nici eu n-o să mă dau în lături de la pedepse. O să fiu neînduplecat. Degeaba o să vă frecaţi; n-o să puteţi şterge urmele lăsate de nuielele pe care am să vi le trag. Şi acum, cu toţii la treabă, băieţi!</p>
               <p rend="justify">După ce-a rostit acest înfricoşător discurs, şi după ce Tungay s-a retras şchiopătând, mister Creakle s-a apropiat de mine şi mi-a spus că ştie că muşc, dar şi el ştie să muşte. Apoi mi-a arătat nuiaua şi m-a întrebat ce credeam despre cogeamite dintele? E destul de ascuţit, ai? Are vârful destul de tăios, ai? Muşcă, ai? Ce zici, muşcă, ai? Şi la fiecare întrebare mă croia atât de crunt cu nuiaua, încât mă zvârcoleam de durere. Astfel s-a săvârşit ritul de iniţiere (cum îi zicea Steerforth) în comunitatea celor de la „Salem House”, şi am început să plâng îndată.</p>
               <p rend="justify">Nu vreau să spun că acestea ar fi fost semne de atenţie specială, acordate numai mie. Dimpotrivă, pe măsură ce mister Creakle făcea înconjurul clasei, marea majoritate a elevilor (mai ales cei mici) erau copleşiţi cu mărturii de atenţie de acelaşi soi.</p>
               <p rend="justify">În fiece zi, înainte de începerea orelor, jumătate din numărul elevilor se zvârcolea şi plângea; şi mi-e teamă să număr câţi s-au mai zvârcolit şi au plâns până la sfârşitul orelor, în ziua aceea căci nu vreau să las impresia că exagerez.</p>
               <p rend="justify">Cred că nicicând n-a existat om pe lume căruia să-i placă profesia sa mai mult decât îi plăcea lui mister Creakle. Când îi croia pe băieţi cu nuiaua, încerca o adevărată desfătare, ca şi cum şi-ar fi potolit o poftă nesăţioasă. Sunt convins că mai ales când se afla în faţa unui băieţaş grăsuţ, nu era în stare să reziste ispitei; băieţaşii grăsuţi parcă îl fascinau şi nu-şi găsea astâmpăr până ce nu-i croia şi nu-i pecetluia pentru tot restul zilei. Eram şi eu grăsun, aşa că vorbesc în cunoştinţă de cauză. Acuma când mă gândesc la el, mi se ridică sângele la cap şi mă revolt de parcă aş fi aflat totul de la alţii, fără să fi încăput vreodată pe mâna lui. Şi sunt cu atât mai revoltat cu cât acum îmi dau mai bine seama că a fost o brută şi un incapabil, tot atât de nepotrivit pentru postul de mare încredere pe care-l deţinea pe cât ar fi fost de nepotrivit şi pentru acela de Comandant suprem al armatei sau pentru acela de Mare amiral al flotei, ba cred chiar că în oricare dintre aceste două funcţiuni ar fi făcut, probabil, mult mai puţin rău.</p>
               <p rend="justify">Iar noi, umili supuşi ai unui idol lipsit de remuşcări, cât de mişei eram în faţa lui! Acuma, când mă gândesc, îmi dau seama ce jalnic debut în viaţă este slugărnicia şi supunerea faţă de un om cu asemenea porniri şi păcate!</p>
               <p rend="justify">Iată-mă din nou în bancă, pândindu-i privirea, pândindu-i cu sfiala privirile, în timp ce liniază un caiet de matematică pentru o nouă victimă, ale cărei mâini abia fuseseră croite cu aceeaşi riglă şi care acuma încearcă să-şi potolească durerea frecându-se cu batista. Am atâtea de făcut! Nu-i pândesc privirile pentru că n-aş avea ce face, ci pentru că ochii lui mă atrag în chip bolnăvicios, din dorinţa, amestecată cu grele temeri, de a şti ce are de gând şi dacă acela căruia îi va veni rândul să sufere voi fi eu sau altul. Băieţii dintr-un şir întreg de bănci îi urmăresc privirile cu aceeaşi încordare. Cred că ştie acest lucru, deşi se preface că habar n-ar avea. Liniind caietul de matematică, se strâmbă cumplit; deodată aruncă o privire chiorâşă înspre şirul nostru şi, înfioraţi, ne aplecăm asupra cărţilor. Dar peste o clipă, iar ne uităm la el. Chemat de el, un nenorocit, găsit vinovat că nu şi-a făcut bine lecţia, se apropie. Vinovatul îşi cere iertare şi făgăduieşte că are să-şi dea toată osteneala pentru a doua zi. Înainte de a-l altoi mister Creakle glumeşte, şi noi, biete javre păcătoase, râdem, râdem albi ca varul, cu inima cât un purice.</p>
               <p rend="justify">lată-mă din nou în bancă, într-o toropitoare după-amiază de vară. Un zumzet şi un zvon surd se ridică în jurul meu, de parcă băieţii ar fi nişte muscoi. Gustul neplăcut de grăsime sleită îmi stăruie în gură (luasem masa cu un ceas sau două înainte) şi-mi simt capul ca de plumb. Aş da orice pe lume numai să mă pot culca. Stau cu ochii la mister Creakle şi clipesc din când în când spre el ca un pui de huhurez; când aţipesc o clipă, mi se pare că tot îl mai zăresc printre gene cum liniază caietele de matematică, până ce vine tiptil, pe la spate, şi, plesnindu-mă peste ceafă, mă trezeşte, ca să-l pot vedea mai limpede.</p>
               <p rend="justify">Iată-mă din nou pe terenul de joc. Deşi nu-l mai am înaintea ochilor, sunt încă vrăjit de amintirea lui. Fereastra care se află la o mică depărtare de locul unde ştiu că stă la masă îl reprezintă şi privesc ţintă la ea. Dacă îi văd chipul lângă geam, îndată mă schimb la faţă, privindu-l rugător şi supus. Dacă se întâmplă cumva să se uite pe geam, chiar şi cei mai îndrăzneţi (în afară de Steerforth) amuţesc în mijlocul unui chiot sau al unui strigăt şi deodată devin visători. Într-o bună zi, Traddles (cel mai nenorocos copil din lume) a spart geamul acela cu mingea. Tremur şi azi când îmi aduc aminte de impresia cumplită făcută de această întâmplare şi de gândul că mingea a căzut în capul sacrosanct al lui mister Creakle.</p>
               <p rend="justify">Bietul Traddles! Cu hainele-i strâmte, sinilii, care făceau ca braţele şi picioarele lui să semene cu nişte cârnaţi sau cu nişte rulade, era cel mai vesel şi cel mai nefericit dintre toţi băieţii. Mereu lua bătaie – cred că n-a fost zi în tot semestrul acela în care să nu simtă nuiaua, în afară de lunea aceea când era sărbătoare şi când a fost croit numai cu rigla peste degetele ambelor mâini – şi mereu se pregătea să-i scrie unchiului său şi să i se plângă, dar de scris nu i-a scris niciodată. După ce stătea un timp cu capul pe pupitru, se liniştea, şi deşi lacrimile încă nu i se uscaseră pe obraji, începea să râdă din nou şi se apuca să deseneze schelete pe tăbliţă. Mă întrebam ce mângâiere poate găsi Traddles în desenarea scheletelor, şi o bună bucată de vreme l-am socotit ca pe un fel de schivnic, care, desenând aceste simboluri ale caducităţii, îşi amintea că nici bătaia nu putea dura la nesfârşit. Dar cred acum că le desena pentru că-i venea mai lesne, unde nu era nevoie să-şi bată capul cu amănuntele.</p>
               <p rend="justify">Tare era cumsecade Traddles ăsta, şi socotea că băieţii au datoria sfântă de a fi solidari. Din pricina aceasta a şi avut de suferit în mai multe rânduri; îndeosebi o dată când Steerforth a râs în biserică, şi paracliserul l-a crezut vinovat pe Traddles şi l-a scos afară. Parcă şi acum îl văd ieşind sub escortă, însoţit de privirile dispreţuitoare ale enoriei. N-a spus niciodată cine a fost adevăratul vinovat, deşi a doua zi a pătimit, stând la carceră atâtea ceasuri, încât a ieşit de acolo având pe filele dicţionarului său de latină mai multe schelete decât într-un cimitir. E drept însă că a fost şi răsplătit pentru asta. Steerforth a declarat că Traddles este departe de a fi o puşlama, şi toţi am găsit că era o laudă cum nu se poate mai mare. În ce mă priveşte (deşi eram mult mai puţin curajos decât Traddles şi nici nu eram de vârsta lui), aş fi fost gata să îndur multe pentru o asemenea răsplată.</p>
               <p rend="justify">Pentru mine era o adevărată plăcere să-l văd pe Steerforth la braţ cu miss Creakle, îndreptându-se spre biserică. N-o socoteam pe miss Creakle la fel de frumoasă ca micuţa Em'ly şi nici n-o iubeam (căci nu îndrăzneam), dar găseam că era nespus de atrăgătoare şi de o neîntrecută bunăcuviinţă. Când Steerforth gătit cu pantaloni albi, îi aducea umbrela de soare, mă simţeam mândru că eram prietenul lui. Şi eram sigur că nu se putea să nu-l iubească din toată inima. În ochii mei, mister Sharp şi mister Mell erau desigur oameni de seamă, dar faţă de ei, Steerforth era ceea ce-i soarele faţă de stele.</p>
               <p rend="justify">Steerforth a continuat să-mi arate o grijă binevoitoare şi s-a dovedit un prieten foarte util, căci nimeni n-ar fi îndrăznit să se atingă de acela care avea cinstea să se bucure de ocrotirea lui. N-a putut – sau, mai bine zis, nici n-a încercat – să mă apere împotriva lui mister Creakle, care era foarte aspru cu mine; ori de câte ori eram admonestat mai rău ca de obicei, îmi spunea că n-ar fi stricat să am ceva din îndrăzneala lui şi că el n-ar fi îndurat atâtea; interpretam aceste cuvinte drept o încurajare şi îi eram recunoscător. Asprimea lui mister Creakle a avut şi o parte bună, singura de care mi-am putut da seama. De fiecare dată când trecea pe lângă banca mea şi voia să-mi ardă una cu nuiaua, tăbliţa de pe spinarea mea îi stătea în drum; de aceea, nu după mult timp a, pus să mi-o scoată, şi aşa am scăpat de ea.</p>
               <p rend="justify">O  împrejurare neprevăzută a cimentat şi mai mult prietenia dintre Steerforth şi mine, oferindu-mi mari satisfacţii, în ciuda neajunsurilor pe care le-am avut uneori din pricina ei. Odată, când mi-a făcut cinstea să-mi vorbească pe terenul de joc, m-am încumetat să-i spun că cineva sau ceva – nu mai ştiu despre ce era vorba – îmi aducea aminte de cineva sau de ceva din Peregrine Pickle. Nu mi-a zis nimic atunci, dar seara, când mă pregăteam de culcare, m-a întrebat dacă aveam cartea de care pomenisem.</p>
               <p rend="justify">I-am spus că n-o aveam şi i-am povestit în ce împrejurări o citisem, împreună cu toate celelalte cărţi de care am amintit mai înainte.</p>
               <p rend="justify">—  Şi mai ştii despre ce era vorba în ele? m-a întrebat Steerforth.</p>
               <p rend="justify">—  O, da! i-am răspuns. Am memorie bună şi cred că mai ştiu foarte bine.</p>
               <p rend="justify">—  Atunci, ştii ceva, tinere Copperfield? Să mi le povesteşti. Adorm greu, şi de obicei dimineaţa mă trezesc devreme. O să mi le povesteşti pe rând. Aşa ca în O mie şi una de nopţi.</p>
               <p rend="justify">M-am simţit cât se poate de măgulit de această propunere şi am pus-o în aplicare chiar în seara aceea. Nu sunt în măsură să spun şi nici n-aş vrea să-mi aduc aminte cum i-am masacrat pe autorii mei favoriţi cu prilejul interpretării operelor respective; dar credeam cu adevărat în ei şi aveam un fel serios şi simplu de a istorisi; şi aceste însuşiri mi-au fost de mult folos.</p>
               <p rend="justify">Neajunsul era că deseori, seara, picam de somn sau eram plictisit şi nu-mi ardea să reiau povestirea, şi atunci era o adevărată caznă, dar n-aveam încotro; căci, fireşte, nici prin gând nu mi-ar fi trecut să-l dezamăgesc sau să-l supăr pe Steerforth. De asemenea, dimineaţa, când mă simţeam moleşit şi când aş fi avut poftă să mai dorm un ceas, mi-era tare neplăcut să mă văd trezit din somn ca Şeherezada44 şi să fiu silit să-i înşir o poveste lungă până ce suna deşteptarea; dar Steerforth era neînduplecat; şi cum, în schimb, mă ajuta să-mi fac adunările şi temele şi orice lucrare ce-mi părea prea grea, nu ieşeam păgubit din această afacere. Nu se cade însă să fiu nedrept cu mine însumi. Nu am fost mânat s-o fac nici de interes, nici de motive egoiste şi nici de teama lui Steerforth. Îl admiram, îl iubeam, şi pentru mine, preţuirea lui era cea mai mare răsplată. Ţineam atât de mult la ea, încât şi acum, când mă gândesc la aceste fleacuri, mă simt adânc mişcat.</p>
               <p rend="justify">Steerforth era şi foarte prevenitor cu mine, şi într-o anumită împrejurare şi-a manifestat această trăsătură cu o fermitate care cred că i-a cam făcut să sufere pe bietul Traddles şi pe ceilalţi. Scrisoarea făgăduită de Peggotty – o scrisoare nespus de încurajatoare – a sosit în primele săptămâni ale semestrului şi o dată cu ea am primit un cake, multe portocale şi două sticle de sirop de anglice. Am depus această comoară, precum se cuvenea, la picioarele lui Steerforth şi l-am rugat să hotărască.</p>
               <p rend="justify">—  Ascultă, tinere Copperfield, să-ţi spun ceva, a zis Steerforth, siropul o să-l păstrăm ca să-ţi uzi gâtlejul când îmi istoriseşti.</p>
               <p rend="justify">Propunerea lui m-a făcut să roşesc şi l-am rugat, sfios, să nu stăruie. Dar mi-a răspuns că întrucât băgase de seamă că adesea vorbeam cam răguşit, cam gâjâit – acestea au fost cuvintele lui – fiecare picătură avea să fie folosită aşa cum a hotărât. Prin urmare, siropul a fost închis în lădiţa lui, de unde scotea câte puţin într-o sticluţă, şi printr-un pai înfipt în dop îmi dădea să beau ori de câte ori i se părea că aş avea nevoie de un întăritor. Uneori, ca băutura să fie mai eficace, avea bunăvoinţa să stoarcă câteva picături de zeamă de portocală în sirop sau să-l mai învioreze cu ghimbir sau să toarne o picătură de piperment. Şi deşi n-aş putea spune că prin aceste adăugiri căpăta o aromă mai bună sau c-ar fi fost băutura cea mai potrivită dimineaţa, pe stomacul gol, sau seara, înainte de culcare, totuşi o sorbeam cu recunoştinţă şi eram foarte mişcat de atenţia lui.</p>
               <p rend="justify">Mi s-a părut că Peregrine Pickle a durat câteva luni de zile şi că celelalte istorisiri au cerut încă şi mai multă vreme. Îndeplinirea învoielii n-a suferit niciodată din lipsă de material, şi siropul a durat cam atâta cât şi povestirile. Bietul Traddles – nu pot să mă gândesc la băiatul acesta fără să nu-mi vină să râd şi fără ca în acelaşi timp să nu simt umezindu-mi-se ochii – juca, de obicei, rolul corului antic, se prefăcea că se prăpădeşte de râs la părţile hazlii şi că e cuprins de groază ori de câte ori ajungeam la un pasaj sinistru, şi foarte adesea mă punea în mare încurcătură. Îmi amintesc că una din glumele lui preferate era să clănţăne din dinţi, de câte ori, povestind de aventurile lui Gil Blas, pomeneam de un alguazil45; şi ţin bine minte că atunci când Gil Blas s-a întâlnit la Madrid cu căpetenia hoţilor, bietul Traddles a mimat cu atâta foc un acces de spaimă, încât a fost auzit de mister Creakle, care tocmai trecea pe coridor, şi s-a ales cu o bătaie straşnică pentru tulburarea liniştii în dormitor.</p>
               <p rend="justify">Ce înclinaţii spre romantism şi visare voi fi avut din născare au fost stimulate de atâta povestit pe întuneric; şi din acest punct de vedere se prea poate ca această îndeletnicire să nu-mi fi făcut cine ştie ce serviciu. Dar faptul că în dormitorul nostru eram răsfăţat şi că eram conştient de preţuirea de care mă bucuram în rândul băieţilor, deşi eram cel mai mic dintre ei, m-a îndemnat să-mi dau cea mai mare silinţă. Într-o şcoală în care domneşte cruzimea, fie că directorul e un neghiob sau nu, nu se poate învăţa mare lucru. Nu cred să fi existat vreo şcoală ai cărei elevi să fie mai neştiutori decât conşcolarii mei; prea erau hărţuiţi, prea erau des bătuţi ca să aibă capul la învăţătură; nu puteau învăţa cu folos, aşa cum nimeni nu se alege cu vreun folos când în permanenţă se abat asupra lui nenorociri, suferinţe şi griji. Dar orgoliul meu copilăresc şi ajutorul lui Steerforth mi-au dat oarecare imbold; şi cu toate că asta nu m-a ferit de pedepse, am izbutit, spre deosebire de ceilalţi băieţi, să prind, cât am urmat acolo, câteva firimituri de învăţătură.</p>
               <p rend="justify">În această privinţă, mister Mel, care mi-a arătat o simpatie de care îmi amintesc cu recunoştinţă, mi-a dat un deosebit ajutor. De aceea m-a mâhnit întotdeauna atitudinea lui Steerforth faţă de mister Mell, căci căuta în mod sistematic să-l facă de râs, rareori lăsând să-i scape vreun prilej de a-l jigni sau de a-i îndemna pe alţii s-o facă. Lucrul ăsta m-a tulburat multă vreme, mai ales că îi povestisem lui Steerforth – faţă de care nu eram în stare să păstrez nici un secret, după cum nu puteam ascunde de el nici o prăjitură sau vreun alt bun lumesc – despre cele două bătrâne la care mă dusese mister Mell şi mi-era teamă ca nu cumva, din dorinţa de a-l înjosi pe mister Mell, să lase să-i scape vreo vorbă.</p>
               <p rend="justify">Aş putea spune că nici unuia dintre noi nu i-a dat prin gând în dimineaţa aceea, când am luat gustarea în odăiţa bătrânelor şi am aţipit la umbra penelor de păun, în sunetul piculinei, ce urmări va avea trecerea neînsemnatei mele persoane prin acel azil. Şi vizita aceea a avut totuşi urmări neprevăzute şi destul de grave, în felul lor.</p>
               <p rend="justify">Într-o zi, când mister Creakle n-a putut să iasă din odaie, fiind bolnav – ceea ce, fireşte, a stârnit veselie în toată şcoala – s-a făcut mare tărăboi în timpul orelor de dimineaţă. Băieţii se simţeau atât de voioşi şi atât de mulţumiţi, încât nu era chip să-i potoleşti. Deşi temutul Tungay, cu piciorul lui de lemn, şi-a făcut apariţia de două ori sau de trei ori şi a însemnat numele celor mai de seamă vinovaţi, nimeni nu s-a sinchisit, căci, ştiind că în orice caz a doua zi vom fi pedepsiţi cu toţii, socoteam că este mai înţelept să petrecem acuma.</p>
               <p rend="justify">De fapt, fiind sâmbătă în ziua aceea nu aveam ore decât dimineaţa. Dar pentru că gălăgia de pe terenul de joc l-ar fi indispus pe mister Creakle şi pentru că vremea nu era prielnică de plimbare, s-a hotărât să rămânem în clasă şi după-amiază, dându-ni-se teme mai uşoare, anume ticluite pentru acea împrejurare. Era ziua în care mister Sharp obişnuia să se ducă la oraş ca să-şi onduleze peruca; de aceea, sarcina de a supraveghea clasa îi reveni lui mister Mell, în spinarea căruia cădeau toate corvezile.</p>
               <p rend="justify">Dacă aş putea găsi cea mai slabă asemănare între o făptură atât de blândă cum era mister Mell şi un taur sau un urs, atunci, vorbind despre clipele când tărăboiul a ajuns la culme în după-amiaza cu pricina, aş spune că era ca un taur sau ca un urs încolţit de o mie de câini de vânătoare. Parcă-l văd cum, ţinându-şi fruntea îndurerată cu mâna aceea osoasă, îşi pleca privirea asupra cărţii ce o avea în faţă, străduindu-se din răsputeri să-şi urmeze munca istovitoare în mijlocul unui vacarm care l-ar fi năucit şi pe preşedintele Camerei Comunelor. Unii băieţi o zbugheau de la locurile lor, jucând leapşa cu colegii; alţii râdeau zgomotos, cântau, flecăreau, ţopăiau, urlau; alţii băteau din picioare, alţii se învârteau în jurul lui mister Mell rânjind, strâmbându-se, maimuţărindu-se după el, unii pe la spate, iar alţii chiar în faţa lui, făcând haz de sărăcia lui, de încălţările lui, de hainele lui, de maică-sa, de tot ceea ce avea şi faţă de care s-ar fi cuvenit să arate respect.</p>
               <p rend="justify">—  Linişte! a izbucnit deodată mister Mell, ridicându-se şi lovind cu cartea în catedră. Ce înseamnă asta? Aţi întrecut măsura. E exasperant. De ce vă purtaţi aşa cu mine, băieţi?</p>
               <p rend="justify">Lovise catedra cu cartea mea; mă aflam lângă el şi, urmărindu-i privirile care cercetau clasa, am băgat de seamă cum toţi băieţii au înlemnit brusc, unii miraţi, alţii pe jumătate înfricoşaţi, iar câţiva regretând parcă cele întâmplate.</p>
               <p rend="justify">Steerforth îşi avea locul în fundul clasei, la celălalt capăt al lungii încăperi. Când privirea lui mister Mell s-a oprit asupra lui, stătea cu spatele rezemat de zid, cu mâinile în buzunare şi se uita la mister Mell, ţinându-şi buzele ţuguiate ca şi cum ar fi fluierat.</p>
               <p rend="justify">—  Taci, mister Steerforth, i-a zis.</p>
               <p rend="justify">—  Ba să taci dumneata, i-a întors vorba Steerforth, înroşindu-se. Cu cine crezi că vorbeşti?</p>
               <p rend="justify">—  Stai jos, i-a zis mister Mell.</p>
               <p rend="justify">—  Ba să stai jos dumneata şi să faci bine să-ţi vezi de treabă.</p>
               <p rend="justify">S-au auzit câteva chicoteli şi câteva aplauze; dar mister Mell era atât de palid, încât tăcerea s-a aşternut deodată în toată clasa, iar un băiat care se repezise în spatele lui ca s-o imite în bătaie de joc pe mama profesorului, se răzgândi şi se prefăcu c-ar vrea să-şi ascută pana.</p>
               <p rend="justify">—  Te-nşeli dacă îţi închipui că nu ştiu ce putere ai asupra băieţilor de aici, sau că n-am văzut cum de câteva minute încoace îi asmuţi pe cei mici să mă insulte în fel şi chip, a spus mister Mell şi, în acea clipă, şi-a lăsat, presupun, fără gând rău, mâna pe creştetul meu.</p>
               <p rend="justify">—  Nici nu-mi dau osteneala să mă ocup de dumneata, aşa că n-am cum să mă înşel, i-a răspuns Steerforth rece.</p>
               <p rend="justify">—  Şi când profiţi de situaţia de privilegiat de care te bucuri aici, a urmat mister Mell, căruia îi tremurau buzele, ca să jigneşti un gentleman…</p>
               <p rend="justify">—  Un ce?. Să-l văd şi eu, unde-i? i-a tăiat vorba Steerforth.</p>
               <p rend="justify">Deodată cineva a strigat:</p>
               <p rend="justify">—  Ruşine, Steerforth! E urât ce faci!</p>
               <p rend="justify">Era Traddles. Dar mister Mell l-a dezamăgit, poftindu-l să-şi ţină limba.</p>
               <p rend="justify">—… ca să jigneşti un om care n-a avut noroc în viaţă şi care nu te-a jignit niciodată cu nimic, mai ales că eşti de ajuns de vârstnic şi de înţelept ca să-ţi dai seama că sunt destule motive pentru care n-ar trebui să-l jigneşti, a urmat mister Mell, şi buzele îi tremurau din ce în ce mai tare, atunci săvârşeşti o faptă josnică, o mârşăvie! Şi acuma poţi să stai jos sau să rămâi în picioare, cum pofteşti! Copperfield, citeşte mai departe!</p>
               <p rend="justify">—  Stai puţin tinere Copperfield, mi-a zis Steerforth înaintând către mijlocul clasei. Mister Mell, vreau să-ţi spun ceva o dată pentru totdeauna. Dacă îţi permiţi să spui despre mine că sunt josnic sau mârşav, sau, cam aşa ceva, eşti un cerşetor neruşinat! Că, oricum, eşti un cerşetor, ştii bine. Dar când vorbeşti astfel, eşti un cerşetor neruşinat.</p>
               <p rend="justify">Nici acum nu sunt lămurit dacă Steerforth era cât pe-aci să-l lovească pe mister Mell sau dacă mister Mell era cât pe-aci să-l lovească pe Steerforth, sau dacă amândoi se pregăteau să se încaiere. Dar am văzut deodată că toţi băieţii au încremenit, de parcă s-ar fi prefăcut în stane de piatră, şi atunci l-am văzut pe mister Creakle în mijlocul clasei, cu Tungay alături, şi am zărit-o pe missis Creakle cu fiica ei în dreptul uşii, urmărind scena cu un aer înfricoşat. Mister Mell a rămas câteva clipe nemişcat, cu capul în mâini şi coatele sprijinite pe catedră.</p>
               <p rend="justify">—  Mister Mell! a răcnit mister Creakle, scuturându-l de braţ. Şi de astă dată glasul lui s-a auzit atât de bine, încât Tungay a găsit că nu mai era nevoie să-i repete cuvintele. Sper că nu ţi-ai pierdut minţile!</p>
               <p rend="justify">—  Nu, sir, nu! i-a răspuns, mister Mell, ridicându-şi capul din palme, clătinându-l şi frângându-şi mâinile foarte tulburat. Nu, mister Creakle, nu mi le-am pierdut… mi-am… mi-am păstrat cumpătul, sir! Numai că ar fi fost… ar fi fost mai bine, mister Creakle, dacă nu vi le-aţi fi pierdut dumneavoastră! Ar… ar fi fost mult mai bine, sir, şi mult mai nimerit, sir! M-ar fi ferit de o neplăcere în plus, sir.</p>
               <p rend="justify">Mister Creakle l-a privit cu severitate, apoi a pus mâna pe umărul lui Tungay şi, urcându-se cu picioarele pe banca cea mai apropiată, s-a aşezat pe un pupitru. De pe acest tron s-a uitat o dată sever la mister Mell, care, la fel de tulburat continua să-şi clatine capul şi să-şi frângă mâinile; apoi, întorcându-se către Steerforth, i-a spus:</p>
               <p rend="justify">—  Pentru că dânsul nu binevoieşte să mă lămurească, spune-mi dumneata, ce s-a întâmplat?</p>
               <p rend="justify">Steerforth a ocolit câtva timp întrebarea, rămânând tăcut şi privindu-şi cu dispreţ şi mânie adversarul. Ţin bine minte că până şi în clipa aceea m-am gândit, fără să vreau, cât de mândru arăta Steerforth şi cât de plouat şi necioplit părea mister Mell, alături de el.</p>
               <p rend="justify">—  Aş vrea să ştiu ce-a vrut să spună când s-a referit la privilegiaţi? a întrebat, în cele din urmă, Steerforth.</p>
               <p rend="justify">—  Privilegiaţi? a repetat mister Creakle, şi pe loc vinele de pe frunte i s-au umflat. Cine a vorbit de privilegiaţi?</p>
               <p rend="justify">—  Dumnealui, a răspuns Steerforth.</p>
               <p rend="justify">—  Şi, mă rog, ce ai vrut să spui cu asta? a izbucnit mister Creakle, întorcându-se supărat către asistentul său.</p>
               <p rend="justify">—  Am vrut să spun, a dat să răspundă acesta cu glasul stins, am vrut să spun ceea ce am spus: că nici un elev nu are dreptul să folosească poziţia privilegiată pe care o are ca să mă înjosească.</p>
               <p rend="justify">—  Să te înjosească pe dumneata? a exclamat mister Creakle. Asta-i culmea! Dar dă-mi voie să te întreb, cum dracu te cheamă – şi aici mister Creakle şi-a încrucişat braţele pe piept, cu nuia cu tot, şi şi-a încruntat atât de tare sprâncenele, încât abia i se mai zăreau ochii mici îndărătul lor – dă-mi voie să te întreb dacă pomenind de privilegiaţi, nu ai nesocotit respectul ce-mi e datorat? Respectul ce mi-e datorat mie, ca director al acestei instituţii ca şi ca patron al dumitale, a adăugat mister Creakle, întorcând subit capul în direcţia lui mister Mell.</p>
               <p rend="justify">—  Sunt gata să recunosc că am greşit, încuviinţă mister Mell. Dacă mi-aş fi păstrat sângele rece, n-aş fi făcut-o.</p>
               <p rend="justify">Aici Steerforth interveni:</p>
               <p rend="justify">—  A mai zis că sunt josnic şi că sunt mârşav, şi atunci i-am spus că e un cerşetor. Recunosc deschis că de mi-aş fi păstrat sângele rece, poate că n-aş fi rostit acest cuvânt. Dar l-am spus, şi sunt gata să trag toate consecinţele.</p>
               <p rend="justify">Fără să mă gândesc că nu risca, pesemne, nimic, aceste cuvinte semeţe m-au înflăcărat. I-au impresionat şi pe băieţi, căci s-a auzit un murmur de aprobare, deşi nimeni n-a scos o vorbă.</p>
               <p rend="justify">—  Deşi sinceritatea dumitale îţi face cinste, a zis mister Creakle, fără îndoială că îţi face cinste… mă mir, trebuie să ţi-o spun, Steerforth, că ai putut arunca un asemenea epitet unei persoane care lucrează la „Salem House”.</p>
               <p rend="justify">Steerforth chicoti.</p>
               <p rend="justify">—  Ăsta, sir, nu-i un răspuns satisfăcător la observaţia mea, l-a mustrat mister Creakle. Trebuie să-ţi spun, Steerforth, că aştept de la dumneata mai mult decât atât.</p>
               <p rend="justify">Dacă alături de chipeşul Steerforth, mister Mell mi se părea necioplit, ce să mai spun cum mi se părea mister Creakle?</p>
               <p rend="justify">—  N-are decât să mă dezmintă, a zis Steerforth.</p>
               <p rend="justify">—  Ce să dezmintă? s-a răstit mister Creakle. Că e un cerşetor? Cum adică, vrei să spui că se duce pe undeva să cerşească?</p>
               <p rend="justify">—  Dacă nu e el însuşi cerşetor, atunci o rudă apropiată de-a lui este, a stăruit Steerforth. Şi e totuna!</p>
               <p rend="justify">Mi-a aruncat o privire şi, în acelaşi timp, mister Mell m-a bătut prieteneşte pe umăr. M-am uitat la mister Mell şi am simţit cum roşeam şi cum inima îmi era covârşită de mustrări, dar ochii lui mister Mell erau aţintiţi asupra lui Steerforth. A continuat să mă bată prieteneşte pe umăr, fără a-şi lua privirea de la el.</p>
               <p rend="justify">—  Deoarece aşteptaţi să mă explic, a urmat Steerforth, şi să lămuresc ce am înţeles prin aceste cuvinte, n-am de spus decât atâta, mister Creakle: maică-sa trăieşte într-un azil din pomana altora.</p>
               <p rend="justify">Privindu-l şi mai departe în ochi pe Steerforth, şi bătându-mă prieteneşte pe umăr, mister Mell a murmurat ceva; dată nu mă înşel, a spus ca pentru sine:</p>
               <p rend="justify">—  Da, asta era.</p>
               <p rend="justify">Încruntat, dar cu prefăcută politeţe, mister Creakle s-a întors către subalternul sau.</p>
               <p rend="justify">—  Ai auzit, mister Mell, ce a spus acest gentleman. Te rog, dacă vrei, să ai bunătatea şi să dezminţi aici, în faţa clasei, acest lucru.</p>
               <p rend="justify">—  Ce-a spus e adevărat, sir, şi n-am nimic de dezminţit, declară mister Moll în mijlocul unei tăceri de mormânt. Ceea ce a spus e adevărat.</p>
               <p rend="justify">—  Atunci, te rog, a urmat mister Creakle, plecându-şi capul într-o parte şi rotindu-şi ochii prin clasă, fii atât de bun şi mărturiseşte aici, în faţa tuturor, că până în clipa de faţă această împrejurare n-a fost cunoscută de mine.</p>
               <p rend="justify">—  În mod direct, cred că nu, a răspuns mister Mell.</p>
               <p rend="justify">—  Precis nu ştii? Într-adevăr nu ştii?</p>
               <p rend="justify">—  Presupun că niciodată n-aţi crezut c-aş avea o situaţie materială strălucită. Vă este însă cunoscută situaţia ce o am acum aici şi am avut-o întotdeauna.</p>
               <p rend="justify">—  Dacă ridici această chestiune, a zis mister Creakle; şi vinele i s-au umflat mai tare ca oricând, mă tem că ai avut o situaţie falsă şi că te-ai înşelat, confundând această şcoală cu un orfelinat. Să nu vă fie cu supărare, mister Mell, trebuie să ne despărţim. Cu cât mai repede, cu atât mai bine.</p>
               <p rend="justify">—  Cel mai bine ar fi s-o facem chiar acum, îi răspunse mister Mell, ridicându-se.</p>
               <p rend="justify">—  Cum pofteşti! a exclamat mister Creakle.</p>
               <p rend="justify">—  Îmi iau rămas bun de la dumneata, mister Creakle, şi de la voi toţi, a spus mister Mell, plimbându-şi privirea prin clasă şi bătându-mă din nou, prieteneşte, pe umăr. Ţie, James Steerforth, nu îţi pot ura, acum, la plecare, altceva decât să ajungi cândva să te ruşinezi de ceea ce ai făcut azi. Deocamdată, n-aş putea să consider că mi-ai fi prieten mie sau vreunuia dintre cei ce-mi sunt dragi.</p>
               <p rend="justify">Mi-a mai pus încă o dată mâna pe umăr; apoi şi-a luat piculina şi cele câteva cărţi pe care le avea în sertarul catedrei şi, lăsând cheia în broască, pentru urmaşul său, a părăsit clasa cu modestul lui avut sub braţ. După aceea, prin mijlocirea lui Tungay, mister Creakle a ţinut o cuvântare, mulţumindu-i lui Steerforth pentru că apărase (deşi, poate, cu prea multă căldură) fiinţa şi bunul renume al şcolii de la „Salem House”; şi a încheiat strângându-i mâna lui Steerforth, în timp ce noi am strigat, nu prea ştiu de ce, dar cred că pentru Steerforth, de trei ori ura, şi de aceea, deşi eram foarte mâhnit, am luat şi eu parte cu înflăcărare la aceste ovaţii. Apoi mister Creakle l-a bătut pe Tommy Traddles, care, în loc să se bucure, ca ceilalţi băieţi, plângea din pricina plecării lui mister Mell, şi în cele din urmă mister Creakle s-a dus să-şi reia locul pe divanul sau patul pe care-l părăsise.</p>
               <p rend="justify">Rămaşi singuri, ne-am uitat, după câte-mi amintesc, cam fâstâciţi unii la alţii. În ce mă priveşte, mă simţeam atât de mâhnit şi atât de chinuit de remuşcări pentru rolul ce-l jucasem în această întâmplare, încât pentru nimic în lume nu mi-aş fi putut stăpâni lacrimile dacă nu mi-ar fi fost teamă că Steerforth, care vedeam că mereu se uita la mine, mi le va lua în nume de rău, socotindu-le ca un gest neprietenesc, sau că, ţinând seama de deosebirea de vârstă dintre noi şi de sentimentele ce nutream pentru el, va considera ca nelalocul ei manifestarea emoţiei care mă copleşea. Steerforth se arăta foarte supărat pe Traddles şi spunea că îi părea bine că o păţise.</p>
               <p rend="justify">Bietul Traddles, care depăşise prima fază a deznădejdii sale şi nu-şi mai ţinea capul pe bancă, ci se consola, ca de obicei, desenând schelete, i-a răspuns că puţin îi păsa. După părerea lui, mister Mell fusese nedreptăţit.</p>
               <p rend="justify">—  Cine l-a nedreptăţit, fetiţo? a întrebat Steerforth.</p>
               <p rend="justify">—  Chiar dumneata.</p>
               <p rend="justify">—  Dar ce i-am făcut?</p>
               <p rend="justify">—  Ce i-ai făcut? L-ai jignit şi l-ai făcut să-şi piardă slujba.</p>
               <p rend="justify">—  L-am jignit? a repetat, dispreţuitor, Steerforth. Sunt sigur că o să-i treacă repede! Nu e atât de gingaş ca dumneata, miss Traddles. Cât despre slujba lui – care era foarte bună, nu-i aşa? – crezi oare că n-o să scriu acasă şi n-o să am grijă să i se trimită ceva bani? Aşa crezi, Polly46!</p>
               <p rend="justify">Am socotit cu toţii că Steerforth era cât se poate de mărinimos, căci maică-sa era văduvă şi bogată şi, după câte se zicea, era totdeauna gata să-i îndeplinească orice dorinţă. Aşadar, am fost foarte mulţumiţi că Traddles şi-a primit lecţia cuvenită şi l-am ridicat în slavă pe Steerforth; mai ales după ce a binevoit să ne spună că tot ceea ce făcuse era numai pentru binele şi de dragul nostru şi că, prin fapta lui dezinteresat, ne făcuse un mare serviciu.</p>
               <p rend="justify">Dar trebuie să mărturisesc că în seara aceea, pe întuneric, în vreme ce le istoriseam mai departe o poveste, mi s-a părut de câteva ori că-mi sună jalnic în urechi piculina lui mister Mell; şi că atunci când, în cele din urmă, Steerforth obosind, m-am culcat, mi s-a năzărit că piculina zicea undeva atât de trist, încât m-am simţit foarte nefericit.</p>
               <p rend="justify">Curând însă l-am dat uitării, căci am căzut în extaz în faţa lui Steerforth, care, până să i se găsească un înlocuitor lui mister Mell, a preluat cu nonşalanţă şi dezinvoltură câteva din orele acestuia, predând fără carte (aveam impresia că ştie totul pe de rost). Înainte de a-şi lua serviciul în primire, noul profesor, care mai înainte fusese la o şcoală secundară, a fost poftit într-o zi la masă, ca să-i fie prezentat lui Steerforth. Acesta l-a plăcut şi ne-a spus că era un om de ispravă. Fără a pricepe întocmai ce voia să spună, bizuindu-mă pe aprecierea lui, i-am arătat o mare stimă şi n-am pus nici o clipă la îndoială cunoştinţele sale excepţionale, deşi cu mine nu şi-a dat nici pe departe osteneala pe care şi-o dăduse mister Mell.</p>
               <p rend="justify">În cursul semestrului nu s-a mai întâmplat decât un singur eveniment, ieşit din făgaşul banal al vieţii şcolare de fiece zi, care mi-a lăsat o impresie neştearsă până în ziua de azi. Multe sunt pricinile pentru care a rămas neştearsă.</p>
               <p rend="justify">Într-o după-amiază, când eram cu toţii buimaci de oboseală, iar mister Creakle croia nemilos în dreapta şi în stânga, Tungay a intrat în clasă şi a strigat cu vocea lui răsunătoare:</p>
               <p rend="justify">—  Vizite pentru Copperfield!</p>
               <p rend="justify">A  schimbat apoi câteva cuvinte cu mister Creakle, informându-l cine erau vizitatorii şi întrebându-l unde să-i primească; potrivit obiceiului, de îndată ce auzisem această veste, mă sculasem în picioare şi mă simţeam aproape leşinat de spaimă şi uimire, când am fost poftit să mă duc pe scara din dos şi să-mi pun un guleraş curat înainte de a mă prezenta în sufragerie. Am îndeplinit degrabă aceste porunci, într-o fierbere cum nu mai cunoscusem; şi când am ajuns la uşa sufrageriei şi mi-a dat în minte că ar putea fi mama – până atunci socotisem că nu putea fi decât sau mister Murdstone, sau soră-sa – m-am oprit, am luat mâna de pe clanţă şi am plâns o bucată înainte de a intra.</p>
               <p rend="justify">La început n-am văzut pe nimeni; dar simţind că uşa se împiedica de cineva, m-am uitat după uşă, şi, spre uimirea mea, i-am văzut pe mister Peggotty şi pe Ham, care, înghesuindu-se unul într-altul lângă perete, îmi făceau plecăciuni cu pălăriile în mână. Nu m-am putut stăpâni şi am pufnit în râs; dar am râs nu atât de înfăţişarea lor, cât de bucurie că-i vedeam. Ne-am strâns mâinile cu multă căldură; şi am râs şi am râs până ce am fost nevoit să-mi scot batista ca să-mi şterg lacrimile.</p>
               <p rend="justify">Mister Peggotty (care, ţin minte, a stat cu gura căscată tot timpul vizitei) s-a arătat foarte îngrijorat văzându-mă cum îmi ştergeam lacrimile şi l-a îmboldit pe Ham să spună ceva.</p>
               <p rend="justify">—  Sus inima, mas'r Davy! mi-a zis Ham, zâmbind, cum îi era obiceiul. Etete com a mai crescut 'nealui!</p>
               <p rend="justify">—  Adevărat, am crescut? am întrebat, ştergându-mi ochii.</p>
               <p rend="justify">Nu ştiu să fi plâns pentru ceva anume; pesemne îmi dădeau lacrimile numai pentru că revedeam nişte vechi prieteni.</p>
               <p rend="justify">—  A crescut, mas'r Davy! Etete com a mai crescut 'nealui! a strigat Ham.</p>
               <p rend="justify">—  Com a mai crescut! a repetat mister Peggotty.</p>
               <p rend="justify">Au început să râdă privindu-se unul pe celălalt şi m-au făcut şi pe mine să râd din nou, şi apoi toţi trei am râs, mai-mai să-mi vină din nou a plânge.</p>
               <p rend="justify">—  Nu cumva ştiţi ce face mama, mister Peggotty? l-am întrebat. Şi ce face scumpa, scumpa şi buna mea Peggotty?</p>
               <p rend="justify">—  Straşnic! mi-a răspuns mister Peggotty.</p>
               <p rend="justify">—  Şi micuţa Em'ly, şi missis Gummidge?</p>
               <p rend="justify">—  Straşnic! mi-a răspuns mister Peggotty.</p>
               <p rend="justify">A  urmat o tăcere. Ca să-i pună capăt, mister Peggotty a scos din buzunare doi homari uriaşi, un crab enorm şi un sac mare de pânză plin cu crevete, pe care i le-a pus în braţe lui Ham.</p>
               <p rend="justify">—  Mă-nţelegeţi, a zis mister Peggotty, când aţi stat la noi, am văzut că vă plăceau bunătăţile astea, aşa c-am îndrăznit… Mămuca i-o fiert chiar ea. Missis Gummidge i-o fiert. Da!. a  zis mister Peggotty, vorbind rar şi stăruind parcă anume, pentru că nu găsea alt subiect de conversaţie. Missis Gummidge, zău, vă spun, chiar ea i-o fiert.</p>
               <p rend="justify">I-am mulţumit. După ce i-a aruncat o privire lui Ham, care stătea şi se uita zâmbind la crustacee, fără să caute să-i vină în ajutor, mister Peggotty a urmat:</p>
               <p rend="justify">—  Vedeţi, mulţumită vântului şi fluxului care ne-au fost prielnice, am ajuns la Gravesen'47 cu una din bărcile noastre din Yarmouth. Soră-mea mi-o scris com se cheamă locul ăsta de aici şi mi-o spus că de o să ajung comva, din întâmplare, la Gravesen', să trec neapărat să văd ce face mas'r Davy şi să-i dau salutările cuvenite şi tare smerite orari de bine din parte-i, şi să-i dau ştire că famelia o duce straşnic de bine. Chiar aşa! Vedeţi, când m-oi întoarce, micuţa Em'ly o să-i scrie soră-mi că v-om văzut şi c-o duceţi şi 'neavoastră straşnic de bine şi aşa mai departe, roată, ca la căluşei.</p>
               <p rend="justify">A  trebuit să stau şi să chibzuiesc puţin până să pricep ce voia să spună mister Peggotty prin această metaforă, care desemna lanţul corespondenţei. După aceea, i-am mulţumit călduros şi am adăugat – deşi îmi dădeam seama cum îmi roşeau obrajii – că şi micuţa Em'ly s-o fi schimbat de când mergeam împreună să culegem scoici şi pietricele de pe plajă.</p>
               <p rend="justify">—  S-o făcut aproape cât o femeie, atât de mult o crescut, mi-a spus mister Peggotty. Întrebaţi-l şi pe el!</p>
               <p rend="justify">Voia să spună să-l întreb pe Ham, care, cu punga cu crevete în faţă, încuviinţa şi râdea încântat.</p>
               <p rend="justify">—  Şi ce frumoasă s-a făcut! a zis mister Peggotty, cu faţa îmbujorată.</p>
               <p rend="justify">—  Şi com mai învaţă! a adăugat Ham.</p>
               <p rend="justify">—  Şi ce scris are! a zis mister Peggotty. Negru ca tăciunele! Şi mare, că-l poţi vedea de la orice depărtare!</p>
               <p rend="justify">Era o încântare să vezi cum se mai înflăcăra mister Peggotty când îşi amintea de mica lui slăbiciune. Îl văd şi acum cu faţa-i deschisă şi păroasă, radiind de o dragoste şi de o mândrie indescriptibile. Ochii lui, care te privesc drept în faţă, se aprind şi scapără însufleţiţi parcă de o flacără din adâncuri. Pieptul lat i se umflă de plăcere. De emoţie, mâinile-i mari şi puternice se încleştează; şi subliniază ceea ce spune mişcând braţul drept, care, văzut cu ochii mei de pitic, pare cât un baros.</p>
               <p rend="justify">Ham părea aproape la fel de înflăcărat. Cred că amândoi mi-ar fi vorbit mult mai mult despre ea dacă nu i-ar fi tulburat apariţia neaşteptată a lui Steerforth, care, văzându-mă că stăteam de vorbă într-un colţ cu doi străini, a încetat să fredoneze cântecul cu care intrase pe buze, şi dând să iasă, mi-a zis:</p>
               <p rend="justify">—  Nu ştiam că erai aici, tinere Copperfield! (Căci, de obicei, nu acolo erau primiţi oaspeţii.)</p>
               <p rend="justify">Nu sunt sigur dacă l-am chemat înapoi spre a mă mândri că am un prieten ca Steerforth sau din dorinţa de a-i explica acestuia cum de aveam un prieten ca mister Peggotty. I-am zis, cu sfială.</p>
               <p rend="justify">—  Doamne-Dumnezeule, cum îmi aduc aminte de aceste amănunte, după atâta amar de vreme!</p>
               <p rend="justify">—  Te rog, Steerforth, nu pleca. Dumnealor sunt doi pescari din Yarmouth – oameni buni şi cumsecade – rude ale dădacei mele, care au venit de la Gravesend să mă vadă.</p>
               <p rend="justify">—  A, ah! a exclamat Steerforth, întorcându-se. Îmi pare bine de cunoştinţă. Cum vă simţiţi?</p>
               <p rend="justify">Avea un fel de a se purta atât de plăcut, vesel, firesc dar nicidecum insolent, încât mai cred şi acum că exercita un adevărat farmec. Şi mai cred că datorită ţinutei şi sănătăţii sale, glasului său foarte armonios şi frumuseţii chipului şi a siluetei, cât şi, pe cât ştiu, datorită unei înnăscute puteri, de atracţie (pe care cred că numai puţini oameni o au), emana o vrajă căreia era doar prea firesc să i te supui şi căreia nu mulţi puteau să-i ţină piept. Mi-am dat seama că şi prietenii mei s-au simţit la largul lor şi că îndată au fost gata să-şi deschidă inima în faţa lui.</p>
               <p rend="justify">—  Vă rog, mister Peggotty, să le spuneţi şi celor de acasă, când le veţi trimite scrisoarea, că mister Steerforth e foarte drăguţ cu mine şi nu ştiu ce m-aş fi făcut aici fără el, am zis eu.</p>
               <p rend="justify">—  Copilării! făcu Steerforth, râzând. Nici să nu le pomeniţi de aşa ceva.</p>
               <p rend="justify">—  Şi dacă mister Steerforth o să vină vreodată în Norfolk sau în Suffolk, în timp ce voi fi şi eu acolo, atunci puteţi fi sigur, mister Peggotty, că o să-l aduc, fireşte, cu voia lui, la Yarmouth, să vadă casa dumneavoastră, am adăugat. Crede-mă, Steerforth, de când eşti n-ai văzut o casă mai nostimă. E amenajată într-un barcaz!</p>
               <p rend="justify">—  Chiar într-un barcaz? s-a mirat Steerforth. Nici că s-ar putea o casă mai potrivită pentru un marinar desăvârşit ca dumnealui.</p>
               <p rend="justify">—  Chiar aşa, sir, chiar aşa! întări Ham, zâmbind. Aveţi dreptate, tinere domn. Mas'r Davy, are dreptate 'nealui. Un marinar desăvârşit! Ho-ho! Într-adevăr, asta şi e!</p>
               <p rend="justify">Deşi modestia îl oprea să-şi însuşească atât de zgomotos lauda ce i se adusese, mister Peggotty era la fel de încântat ca şi nepotul său.</p>
               <p rend="justify">—  Com să vă spun, sir, a zis el surâzător, făcând o plecăciune şi netezind extremităţile fularului pe piept, vă mulţumesc, sir, vă mulţumesc! Mă străduiesc şi eu, sir, în meseria mea.</p>
               <p rend="justify">—  Nici cel mai vrednic om nu poate face mai mult, mister Peggotty, i-a zis Steerforth, care îi reţinuse numele.</p>
               <p rend="justify">—  Pon rămăşag că şi 'neavoastră, sir, faceţi la fel, a răspuns mister Peggotty clătinând din cap, şi încă foa'te bine, foa'te bine, sir! Vă mulţumesc, sir. Vă rămân foa'te îndatorat, sir, că m-aţi primit atât de bine. Sunt cam necioplit, sir, dar plin de râvnă, cel puţin nădăjduiesc că sunt plin de râvnă, mă-nţelegeţi. N-aveţi cine ştie ce de văzut în casa mea, sir, dar vă stau din toată inima la dispoziţie dac-o să veniţi vreodată cu mas'r Davy s-o vedeţi. Sunt ca un codobelc, chiar aşa! a râs mister Peggotty, voind să spună de fapt că era un melc, căci făcea aluzie la faptul că nu se îndura să plece, deşi dăduse să se retragă după fiecare frază. Şi vă doresc tot binele şi vă urez amândurora fericire!</p>
               <p rend="justify">Ham a repetat aceleaşi urări şi ne-am despărţit foarte buni prieteni. În seara aceea am fost cât pe-aci să-i povestesc lui Steerforth despre micuţa Em'ly, dar m-am sfiit să-i pomenesc numele şi mi-a fost teamă să nu râdă de mine. Îmi aduc aminte că am rămas multă vreme gândindu-mă oarecum stânjenit la vorbele lui mister Peggotty, care-mi spusese că micuţa Em'ly devenise aproape o femeie; până la urmă, însă, mi-am zis că era o prostie.</p>
               <p rend="justify">Nevăzuţi de nimeni, am dus crustaceele, sau „micile bunătăţi”, cum le numise cu modestie mister Peggotty, în dormitorul nostru şi am mâncat straşnic în seara aceea. Dar până la urmă, Traddles a păţit-o. Era prea ghinionist ca să-i poată prii, ca şi celorlalţi, o masă bună. Toată noaptea i-a fost rău din pricina crabilor; şi după ce l-au îndopat cu atâtea ceaiuri negre şi pilule albastre, încât Demple (al cărui tată era medic) a zis că atâtea doctorii ar fi dat gata şi un cal, l-au mai bătut şi cu nuiaua şi l-au pedepsit să înveţe pe de rost şase capitole din versiunea grecească a Vechiului testament pentru faptul că a refuzat să mărturisească din ce i s-a tras.</p>
               <p rend="justify">Din restul semestrului mi-a rămas doar un vălmăşag de amintiri despre strădaniile şi luptele noastre de fiece zi; despre vara care era pe sfârşite şi venirea toamnei; despre dimineţile friguroase, când clopoţelul ne silea să ne sculăm din pat, şi despre aerul tăios, atât de tăios, al nopţilor întunecate; despre clasa neîncălzită şi slab luminată, în care învăţam după-amiază, şi despre clasa rece, ca o adevărată gheţărie, în care ne petreceam dimineţile; despre ciclul imuabil de la rasol la friptură de vită şi de la carnea de oaie fiartă la carnea de oaie friptă; despre grămezile de pâine cu unt; despre cărţi cu colţurile îndoite, tăbliţe sparte, caiete pătate de lacrimi, bătăi cu nuiaua, bătăi cu rigla peste degete, tunderea părului, duminicile ploioase, budincile cu seu şi mirosul acela respingător de cerneală, care învăluia totul.</p>
               <p rend="justify">Îmi amintesc însă foarte desluşit cum, după ce multă vreme mi s-a părut ca un punct nemişcat, gândul la vacanţă a început să se apropie şi să crească, să crească văzând cu ochii. Îmi aduc aminte cum, după ce am socotit timpul ce ne despărţea de vacanţă în luni, am ajuns apoi să-l măsurăm în săptămâni şi, în cele din urmă, în zile; şi cum mi-a fost teamă că nu mă vor chema acasă, şi cum apoi am aflat de la Steerforth că totuşi, mă chemaseră, şi când n-am mai avut nici o îndoială în această privinţă, am avut presimţiri că o să-mi rup piciorul. Şi îmi amintesc cum, în cele din urmă, ziua vacanţei a început să se apropie vertiginos, peste două săptămâni, săptămâna viitoare, apoi săptămâna asta, poimâine, mâine, azi, diseară… până ce m-am trezit în diligenţa de Yarmouth, în drum spre casă.</p>
               <p rend="justify">Nu o dată m-am trezit din somn în diligenţa care gonea spre Yarmouth şi nu o dată am visat visuri incoerente despre toate acestea! Dar când mă trezeam, priveliştea pe care-o zăream pe fereastră nu mai era aceea, a terenului de joc al şcolii „Salem House”, iar zgomotul ce-l auzeam nu mai era acela al loviturilor de nuia administrate lui Traddles de mister Creakle, ci şuierul biciului cu care vizitiul îndemna caii.</p>
            </div>
            <div type="div2">
               <head>
                  <label>Capitolul VIII.</label>Vacanţa. O după-amiaza fericită.</head>
               <p rend="justify">Înainte de a se lumina de ziuă, când am ajuns la hanul la care-a oprit diligenta, alt han, nu acela unde lucra prietenul meu, rândaşul, am fost poftit într-un iatac drăguţ, pe uşa căruia era pictat un delfin. Îmi aduc aminte că, deşi băusem un ceai fierbinte în sala de jos, în faţa căminului în care ardea un foc mare, eram îngheţat; şi că am fost foarte fericit să mă cuibăresc în patul „Delfinului”48, să trag peste cap plapuma „Delfinului” şi să dorm.</p>
               <p rend="justify">Mister Barkis, harabagiul, trebuia să vină să mă ia dimineaţă la 9. M-am deşteptat pe la 8, cam mahmur, pentru că mă odihnisem prea puţin, şi am fost gata îmbrăcat înainte de ora hotărâtă. M-a întâmpinat ca şi cum n-ar fi trecut nici cinci minute de când ne văzusem ultima oară, ca şi cum n-aş fi intrat la han decât să schimb o monedă de şase pence, sau aşa ceva.</p>
               <p rend="justify">Îndată după ce mi-am încărcat cufăraşul şi am luat loc în haraba, şi după ce harabagiul s-a aşezat pe capră, mârţoaga cea leneşă a pornit în pasul ei obişnuit.</p>
               <p rend="justify">—  Arătaţi foarte bine, mister Barkis, i-am zis, socotind că-i va face plăcere să afle acest lucru.</p>
               <p rend="justify">Mister Barkis şi-a frecat obrazul cu mâneca, apoi s-a uitat la ea de parcă ar fi vrut să vadă dacă nu i s-a luat rumeneala de pe faţă, dar nu mi-a răspuns la compliment.</p>
               <p rend="justify">—  Să ştiţi, mister Barkis, că n-am uitat. I-am scris lui Peggotty.</p>
               <p rend="justify">—  Îhî! făcu mister Barkis.</p>
               <p rend="justify">Părea morocănos şi îmi răspundea cam sec.</p>
               <p rend="justify">—  N-am făcut bine, mister Barkis? l-am întrebat, după o clipă de codire.</p>
               <p rend="justify">—  Nu prea.</p>
               <p rend="justify">—  N-am scris cumva ce trebuia?</p>
               <p rend="justify">—  Ba ăi fi scris dumneata ce trebuia, mi-a zis mister Barkis, dar a rămas fără urmare.</p>
               <p rend="justify">Nepricepând ce voia să spună, am repetat interogativ:</p>
               <p rend="justify">—  A rămas fără urmare, mister Barkis?</p>
               <p rend="justify">—  Nu s-a ales nimic, m-a lămurit, privindu-mă cu coada ochiului. Nici un răspuns.</p>
               <p rend="justify">—  Adică aţi aşteptat un răspuns, mister Barkis, am zis eu, făcând ochii mari. Căci la asta nu mă gândisem.</p>
               <p rend="justify">—  Când un bărbat spune că ar vrea, mi-a declarat mister Barkis, privindu-mă lung, înseamnă c-aşteaptă şi un răspuns.</p>
               <p rend="justify">—  Şi atunci, mister Barkis?</p>
               <p rend="justify">—  De atunci, a zis mister Barkis, întorcându-şi din nou privirea asupra urechilor mârţoagei, bărbatul cu pricina tot aşteaptă răspuns.</p>
               <p rend="justify">—  Nu i-aţi spus asta, mister Barkis?</p>
               <p rend="justify">—  Nu-u-u! a mormăit mister Barkis, chibzuind. N-am nici o chemare să mă duc să i-o spun. De când sunt, n-am schimbat nici şase vorbe cu ea. Nici prin gând nu-mi trece să i-o spun.</p>
               <p rend="justify">—  Aţi dori să-i vorbesc eu, mister Barkis? l-am întrebat, şovăitor.</p>
               <p rend="justify">—  Poţi să-i spui, dacă doreşti, a încuviinţat mister Barkis, privindu-mă din nou cu înţeles, că Barkis aşteaptă un răspuns. Care ziceai că-i e numele?</p>
               <p rend="justify">—  Adică vreţi să ştiţi cum o cheamă?</p>
               <p rend="justify">—  Îhî! a făcut mister Barkis, dând din cap.</p>
               <p rend="justify">—  Peggotty.</p>
               <p rend="justify">—  Nume de botez? Sau nume de familie? a vrut să ştie mister Barkis.</p>
               <p rend="justify">—  O, nu, nu-i nume de botez. Numele ei de botez e Clara.</p>
               <p rend="justify">—  Nu zău? s-a mirat Barkis.</p>
               <p rend="justify">Această noutate i s-a părut pesemne foarte tulburătoare, căci a rămas o vreme pe gânduri, fluierând încetişor.</p>
               <p rend="justify">—  Bine! a reluat el firul în cele din urmă. Aşa să-i spui: „Peggotty! Barkis aşteaptă răspuns.” Ea poate o să-ţi zică: „Răspuns la ce?” Să-i spui: „La ce ţi-am spus”. „Ce mi-ai spus?” o să te întrebe. Dumneata să-i răspunzi: „Barkis ar vrea.”</p>
               <p rend="justify">Această sugestie, deosebit de ingenioasă, mister Barkis a subliniat-o înghiontindu-mă atât de tare, încât m-au durut coastele. S-a aplecat apoi asupra calului, cum îi era obiceiul; şi n-a mai revenit asupra acestui subiect decât o singură dată, peste jumătate de ceas, când, scoţând o bucată de cretă din buzunar, a scris pe partea dinăuntru a coviltirului „Clara Peggotty”, pesemne ca să nu uite.</p>
               <p rend="justify">Ah, ce straniu sentiment încercam acum, când, îndreptându-mă spre casă, îmi dădeam seama că de fapt nu mai era casa mea şi când fiecare lucru la care mă uitam îmi amintea vremurile fericite ce le apucasem în vechiul cămin ca de un vis pe care nu-l voi mai trăi niciodată! Pe drum mi-am adus aminte cu amărăciune de acele zile, când mama, eu şi Peggotty eram atât de uniţi şi între noi nu se găsea nimeni care să ne dezbine, încât nici nu mai ştiam dacă să mă bucur că mă întorceam sau dacă n-ar fi fost mai bine să fi rămas departe, căutând să uit totul, în tovărăşia lui Steerforth. Era însă prea târziu; curând am şi ajuns în preajma casei, de unde se vedeau bătrânii ulmi care-şi frângeau braţele în peisajul cenuşiu de iarnă şi cum vântul smulgea vreascuri din vechile cuiburi de ciori.</p>
               <p rend="justify">Harabagiul m-a lăsat cu cufăraşul în faţa portiţei grădinii şi şi-a văzut de drum. Am apucat pe cărăruie, îndreptându-mă spre casă, şi mă uitam mereu la ferestre, temându-mă că pe vreuna din ele ar putea să scoată capul mister Murdstone, sau miss Murdstone. Dar n-a apărut nimeni la ferestre; şi când am ajuns în dreptul uşii pe care ştiam s-o deschid şi singur, am intrat fără să bat, păşind sfios, fără zgomot.</p>
               <p rend="justify">Glasul mamei, care se auzea din salonaş, mi-a trezit amintiri din prima copilărie. Cânta în surdină. Cred că aşa îmi cânta când eram foarte mic şi mă purta în braţe. Nu cunoşteam melodia, mi s-a părut însă veche şi m-a înduioşat cum te înduioşează revederea unui prieten care s-a întors după o lipsă îndelungată.</p>
               <p rend="justify">După felul melancolic cum îngâna melodia am presupus că se afla singură în salonaş. Am intrat tiptil în odaie. Şedea lângă cămin şi alăpta un copilaş a cărui mânuţă gingaşă o strângea la piept. Cu privirea aţintită asupra feţei lui, îi cânta. Într-o privinţă, totuşi, nu mă înşelasem – în salonaş nu se mai afla nimeni.</p>
               <p rend="justify">I-am vorbit, şi mama a tresărit şi a dat un ţipăt. Apoi, când m-a văzut, a strigat: „Davy, iubitul meu! Băieţaşul meu!” şi a venit către mine în mijlocul salonaşului şi, îngenunchind, m-a sărutat şi mi-a strâns capul la piept alături de pruncul cuibărit acolo şi apoi i-a dus mânuţa la buzele mele.</p>
               <p rend="justify">Bine ar fi fost de-aş fi murit atunci! Aş fi murit cu inima plină de simţământul acela! Niciodată n-am fost mai apropiat de cer ca atunci.</p>
               <p rend="justify">—  Ăsta-i frăţiorul tău, mi-a zis mama, dezmierdându-mă. Davy, îngeraşul meu! Sărmanul meu copil!</p>
               <p rend="justify">Apoi, ţinându-mă îmbrăţişat, n-a mai contenit cu sărutările. Aşa ne-a găsit Peggotty când a dat buzna în salonaş şi, aşezându-se lângă noi pe podea, timp de un sfert de oră, şi-a revărsat asupra noastră focul dragostei ei.</p>
               <p rend="justify">Pare-se că nu eram aşteptat să sosesc la ora aceea. Harabagiul venise mai devreme decât de obicei. Mister Murdstone şi soră-sa se duseseră să facă o vizită unor vecini şi nu urmau să se întoarcă decât seara. Nici c-aş fi visat una ca asta. Nu mi-aş fi închipuit că ne va fi dat să mai stăm vreodată toţi trei laolaltă, nestingheriţi de nimeni; şi mi s-a părut, o clipă, că reveniseră frumoasele zile de odinioară.</p>
               <p rend="justify">Am luat cina împreună lângă cămin. Peggotty a vrut să ne servească, dar mama n-a lăsat-o şi a silit-o să ia masa cu noi. Am mâncat în vechea mea farfurie cu poze, aceea cafenie, înfăţişând o corabie de război cu pânzele întinse, pe care, în absenţa mea, Peggotty o ţinuse ascunsă, fiindcă n-ar fi vrut, pentru nimic în lume ca să se spargă. Căniţa de odinioară, pe care era gravat numele meu, precum şi furculiţa şi cuţitaşul meu, care nu tăia, se aflau în faţa mea.</p>
               <p rend="justify">În timpul mesei mi s-a părut nimerit să-i povestesc lui Peggotty despre mister Barkis, dar înainte ca sa sfârşesc, dânsa a pufnit în râs, acoperindu-şi faţa cu şorţul.</p>
               <p rend="justify">—  Peggotty, a întrebat mama, ce s-a întâmplat?</p>
               <p rend="justify">Fără să-i răspundă, Peggotty a continuat să râdă. Cu şorţul pe faţă, şi cu toate că mama a încercat să i-l dea la o parte, îşi ascundea capul ca într-un sac.</p>
               <p rend="justify">—  Ce te-a apucat, proasto? a insistat mama, râzând şi ea.</p>
               <p rend="justify">—  O, bată-l pustia! Vrea să mă ia de nevastă?</p>
               <p rend="justify">—  Ar fi un soţ foarte potrivit pentru tine; nu crezi?</p>
               <p rend="justify">—  O! Nu ştiu, a zis Peggotty. Pe mine să nu mă întrebaţi. De aur să fie, şi tot nu l-aş lua. Nici pe el, nici pe nimeni altul.</p>
               <p rend="justify">—  Atunci de ce nu-i spui aşa, proasto?</p>
               <p rend="justify">—  De ce i-aş spune-o? i-a întors Peggotty, uitându-se peste şorţ. Nu mi-a suflat nici un cuvânt despre asta. Ştie ce-l aşteaptă. Un singur cuvinţel dac-ar îndrăzni să scoată, i-aş trage o palmă.</p>
               <p rend="justify">Cred că n-am văzut pe nimeni cu faţa atât de aprinsă cum o avea Peggotty în clipa aceea; apoi a izbucnit în râs şi şi-a ascuns din nou faţa în şorţ, şi după două-trei asemenea accese de râs, a continuat să mănânce.</p>
               <p rend="justify">Am băgat de seamă că mama, deşi zâmbea când Peggotty se uita la dânsa, căzuse pe gânduri şi părea îngrijorată. De cum o văzusem, îmi dădusem seama că era schimbată.</p>
               <p rend="justify">Chipul mai era frumos, dar prea palid şi măcinat de necazuri; mâinile îi erau atât de albe şi subţiri, încât păreau străvezii. Acum, însă, se petrecea o nouă schimbare: o schimbare în felul ei de a fi, căci se arăta neliniştită şi fremăta. În cele din urmă, întinzând mâna şi punând-o afectuos pe braţul credincioasei slugi, i-a spus:</p>
               <p rend="justify">—  Dragă Peggotty, n-ai de gând să te măriţi şi tu odată?</p>
               <p rend="justify">—  Eu, ma'am? a răspuns Peggotty, privind-o. Nu, ferească Dumnezeu!</p>
               <p rend="justify">—  Poate mai târziu? a stăruit mama, cu duioşie.</p>
               <p rend="justify">—  Niciodată! a sărit Peggotty.</p>
               <p rend="justify">Atunci mama i-a luat mâna şi i-a spus:</p>
               <p rend="justify">—  Nu mă părăsi. Rămâi cu mine, Peggotty. Poate n-o să mai am nevoie multă vreme. Ce m-aş face fără tine?</p>
               <p rend="justify">—  Eu să te părăsesc, scumpetea mea?! a protestat Peggotty. Pentru nimic în lume! Cine ţi-a băgat în căpşor năzbâtiile asta?</p>
               <p rend="justify">Căci Peggotty obişnuia să-i vorbească mamei ca unui copil.</p>
               <p rend="justify">Mama n-a mai zis nimic, ci doar i-a mulţumit, şi Peggotty a continuat să vorbească:</p>
               <p rend="justify">—  Eu să te părăsesc? Mă şi văd! Peggotty să plece? S-o prind eu că face una ca asta! Nu, nu, nu, a repetat Peggotty, clătinând din cap şi încrucişând braţele, nu e în stare de aşa ceva, draga mea. Nu că n-ar fi nişte afurisiţi care n-ar mai putea de bucurie s-o vadă plecată, dar nu le face ea plăcerea asta! Să plesnească fierea în ei! Rămân lângă dumneata până oi îmbătrâni şi oi ajunge o babă slabă şi smintită: Şi când, fiind prea surdă şi prea hodorogită, şi prea chioară şi prea ştirbă, şi n-oi mai fi bună de nimic, nici ca să mă ocărăşti, atunci m-oi duce la Davy al meu şi l-oi ruga să mă ia la el!</p>
               <p rend="justify">—  O să fiu foarte fericit, Peggotty, i-am zis, şi o să te primesc ca pe o regină!</p>
               <p rend="justify">—  Doamne-Dumnezeule! a strigat Peggotty. Ştiu eu c-o să mă primeşti!</p>
               <p rend="justify">Şi, ca să mă răsplătească dinainte pentru ospitalitate, m-a sărutat. Apoi din nou şi-a acoperit capul cu şorţul şi a mai râs de mister Barkis. După care, a luat copilaşul din leagăn şi l-a primenit. Pe urmă a strâns masa; s-a întors apoi cu altă bonetă pe cap, aducându-şi cutia de lucru, iardul şi mucul de lumânare, totul întocmai ca odinioară.</p>
               <p rend="justify">Ne-am aşezat în jurul focului şi am stat de vorbă, fericiţi. Le-am povestit cât de aspru profesor era mister Creakle, şi ele m-au compătimit din toată inima. Le-am povestit ce băiat minunat era Steerforth şi cum mă ocrotea, şi Peggotty a zis că ar fi în stare să facă şi douăzeci de mile pe jos numai să-l vadă. Când copilaşul s-a trezit, l-am luat în braţe, şi l-am legănat cu drag. Când a aţipit iar, m-am aşezat lângă mama, cum obişnuiam altădată şi cum de multă vreme nu mai făcusem, am cuprins-o de mijloc, mi-am lăsat faţa rumenă pe umărul ei şi am simţit părul ei care mă atingea – ca aripa unui înger, aşa îmi ziceam, pe cât îmi aduc aminte – şi eram cu adevărat fericit.</p>
               <p rend="justify">Pe când stăteam aşa, uitându-mă în foc şi văzând fel de fel de chipuri înfiripându-se din jăratic, mi s-a părut că nici nu fusesem plecat de acasă; că mister Murdstone şi soră-sa nu erau decât nişte închipuiri şi vor pieri de îndată ce se va stinge focul; şi că din tot ce-mi aduceam aminte, afară de mama, de Peggotty şi de mine, nimic nu exista aievea.</p>
               <p rend="justify">Cât a mai fost lumină, Peggotty a cârpit un ciorap, apoi a rămas cu el tras pe mâna stângă ca o mănuşă, şi cu acul în dreapta, gata să mai tragă un fir îndată ce s-ar înteţi focul. Nu-mi dau scama ai cui erau toţi ciorapii, ăia pe care Peggotty îi cârpea toată ziua, nici de unde se aproviziona totdeauna cu atâţia ciorapi care trebuiau cârpiţi. Din frageda-mi copilărie, mereu am pomenit-o îndeletnicindu-se cu acest soi de lucru de mână, şi niciodată cu altceva.</p>
               <p rend="justify">—  Mă întreb, a zis deodată Peggotty, care, uneori, avea accese de curiozitate dintre cele mai năstruşnice, ce s-o mai fi întâmplat cu mătuşa lui Davy?</p>
               <p rend="justify">—  Ei, Doamne, Peggotty? a certat-o mama, tresărind din visarea ei. Ce prostii îţi mai trec prin minte!</p>
               <p rend="justify">—  Dar zău, ma'am, că mă întreb, a stăruit Peggotty.</p>
               <p rend="justify">—  Cum de ţi-ai adus aminte tocmai de ea? a întrebat mama. Nu mai ai la cine să te gândeşti pe lumea asta?</p>
               <p rend="justify">—  Nu ştiu cum se face, a zis Peggotty, pricina se prea poate să fie că sunt eu proastă, dar mintea mea nu-i niciodată în stare să-şi aleagă gândurile. Vin şi se duc sau nu vin şi nu pleacă, după cum poftesc. Zău, mă întreb, ce s-o fi întâmplat cu dânsa?</p>
               <p rend="justify">—  Ce nebună eşti, Peggotty! i-a răspuns mama. Nu cumva ai vrea s-o mai vezi venind în vizită pe aici?</p>
               <p rend="justify">—  Ferească Dumnezeu! a strigat Peggotty.</p>
               <p rend="justify">—  Atunci nu mai vorbi de lucruri atât de neplăcute, a zis mama. Fără îndoială că miss Betsey s-a încuiat în căsuţa ei de la marginea mării şi că n-o să mai iasă de acolo. În orice caz, nu mi se pare c-are să ne mai tulbure vreodată.</p>
               <p rend="justify">—  Nu! a încuviinţat Peggotty, îngândurată. Asta-i drept… Mă întreb, însă, când o muri, îi va lăsa ceva moştenire lui Davy?</p>
               <p rend="justify">—  Doamne-Dumnezeule, Peggotty, i-a răspuns mama, tare mai eşti nebună! Doar ştii bine că s-a făcut foc şi pară când a venit bietul băiat pe lume.</p>
               <p rend="justify">—  Cred că nici acum nu poate să i-o ierte, şi-a dat Peggotty cu părerea.</p>
               <p rend="justify">—  Şi mă rog, de ce-l-ar ierta acum? a întrebat-o cam înţepată mama.</p>
               <p rend="justify">—  Acum, că mai are un frăţior, asta voiam să spun, a explicat Peggotty.</p>
               <p rend="justify">Mama a început să plângă îndată şi se mira cum de îndrăznise Peggotty să spună acest lucru.</p>
               <p rend="justify">—  Vorbeşti ca şi cum copilul ăsta nevinovat, care-i în leagăn, ţi-ar fi făcut vreun rău ţie sau altcuiva, gelozia te mănâncă! i-a zis. Bine ai face dacă te-ai duce să te măriţi cu mister Barkis, harabagiul. De ce n-o faci?</p>
               <p rend="justify">—  Prea ar fi fericită miss Murdstone dacă aş face-o! a răspuns Peggotty.</p>
               <p rend="justify">—  Ce rea eşti, Peggotty! a mustrat-o mama. Eşti geloasă pe miss Murdstone şi nu-ţi dai seama că eşti caraghioasă. Pare-mi-se c-ai vrea să ţii tu cheile casei şi să împărţi bucatele! Mu m-aş mira dacă ţi-ar trece prin minte şi una ca asta! Când ştii bine că miss Murdstone face ce face numai din bunătate şi cu cele mai curate intenţii! Ştii prea bine, Peggotty… ştii prea bine lucrul ăsta!</p>
               <p rend="justify">Peggotty a bombănit ceva care însemna „să ne mai slăbească cu intenţiile ei curate” şi încă ceva care însemna că nu mai poate omul să răsufle de atâtea intenţii bune.</p>
               <p rend="justify">—  Înţeleg eu ce vrei să spui, răutate ce eşti! i-a zis mama. Te cunosc cum nu se poate mai bine, Peggotty! Ştii prea bine lucrul ăsta şi mă mir că nu-ţi ard obrajii de ruşine. Dar să luăm lucrurile pe rând. S-o luăm mai întâi pe miss Murdstone, de asta nu scapi Peggotty! N-ai auzit-o spunând de atâtea ori că prea sunt nepricepută şi prea… prea…</p>
               <p rend="justify">—  Prea drăguţă, a zis Peggotty.</p>
               <p rend="justify">—  Ei şi, a urmat mama, pe jumătate râzând, dacă ea spune prostii, ce-s eu de vină?</p>
               <p rend="justify">—  Nici nu zice cineva că eşti, a liniştit-o Peggotty.</p>
               <p rend="justify">—  Sper că nici nu zice! a răspuns mama. N-ai auzit-o de atâtea ori spunând că tocmai de aceea vrea să mă cruţe de o mulţime de greutăţi, pentru care socoteşte că aş fi nepregătită, şi mă întreb dacă n-are dreptate; nu se scoală ea dis-de-dimineaţă şi nu aleargă de colo până colo toată ziulica până noaptea târziu şi nu face fel de fel de treburi şi nu cotrobăieşte pretutindeni în pivniţe şi în cămări, şi mai ştiu eu în ce locuri, unde nu cred să fie prea plăcut, şi vrei totuşi să spui că asta nu înseamnă jertfire de sine?</p>
               <p rend="justify">—  Nu vreau să spun nimic, s-a apărat Peggotty.</p>
               <p rend="justify">—  Ba vrei, Peggotty! a ripostat mama. În afară de treaba pe care o ai, altceva nici nu faci. Mereu bagi fitiluri. Asta-i plăcerea ta. Şi când te legi de bunele intenţii ale lui mister Murdstone.</p>
               <p rend="justify">—  Nicicând nu m-am legat de ele, a obiectat Peggotty.</p>
               <p rend="justify">—  Nu, Peggotty, i-a răspuns mama, dar ai lăsat să se înţeleagă. Asta-ţi şi spuneam adineauri. Asta-i şi cusurul tău cel mai mare. Îţi place să insinuezi. Îţi spuneam adineauri că te cunosc, şi vezi că n-am greşit. Când vorbeşti despre bunele intenţii ale lui mister Murdstone, prefăcându-te că nu le iei în serios (căci nu cred, Peggotty, că-n fundul inimii tale ai avea vreo îndoială), sunt convinsă că eşti tot atât de încredinţată ca şi mine că intenţiile lui sunt cu adevărat bune şi că este călăuzit de ele în tot ce face. Dacă în aparenţă se poartă aspru cu o anume persoană – şi sunt sigură că îţi dai seama, Peggotty, şi tu, Davy, că nu fac aluzie la niciunul dintre cei de faţă – o face numai fiindcă e sigur că este spre binele persoanei respective. De dragul meu, ţine, fireşte, la o anumită persoană; şi tot ce face e numai spre binele ei. Dânsul e mai în măsură decât mine să judece ce-i poate fi de folos; căci ştiu că sunt o fiinţă nehotărâtă, uşuratică şi copilăroasă, pe câtă vreme el e un bărbat ferm, grav şi serios. Şi, a urmat mama, în timp ce lacrimile i se prelingeau pe faţă, căci era o fire foarte impresionabilă, el îşi dă toată silinţa cu mine; şi eu trebuie să-i fiu foarte recunoscătoare şi foarte supusă până şi în gândurile mele. Şi când nu sunt, mă frământ, Peggotty, şi am mustrări de conştiinţă şi mi-e inima grea şi nu mai ştiu ce să mai încep.</p>
               <p rend="justify">Cu bărbia pe călcâiul ciorapului, tras pe mână, Peggotty privea focul, tăcută.</p>
               <p rend="justify">—  Hai, Peggotty, a adăugat mama schimbând tonul, să nu ne mai certăm, nu pot să suport asta. Ştiu că-mi eşti o prietenă sinceră cum n-am alta pe lume. Când îţi spun că eşti o caraghioasă sau că eşti o pisăloagă şi alte vorbe jignitoare de felul ăsta, să ştii, Peggotty, că nu vreau să spun decât că-mi eşti o prietenă adevărată, cum mi-ai fost întotdeauna, din seara când mister Copperfield m-a adus pentru prima oară în casa asta şi ai ieşit să mă întâmpini la poartă.</p>
               <p rend="justify">Peggotty n-a pregetat şi a întărit acest legământ de prietenie, îmbrăţişându-mă cu căldură. Cred că în clipa aceea doar am bănuit adevăratul sens al discuţiei; astăzi însă sunt sigur că Peggotty o stârnise anume pentru ca în cursul ei mama să aibă prilejul să-şi verse focul, şi rezultatul dorit a fost obţinut, căci, precum îmi aduc aminte, mama s-a simţit mai la largul ei tot restul serii, iar Peggotty n-a mai ţinut-o chiar aşa din scurt.</p>
               <p rend="justify">După ce am luat ceaiul şi după ce Peggotty a scos cenuşa din vatră şi a tăiat mucul lumânărilor, ca să ne aducem aminte de vremurile de altădată, i-am citit un capitol din cartea cu crocodili, pe care a scos-o din buzunar – mă întreb dacă nu cumva a ţinut-o acolo de când îi citisem ultima oară – şi pe urmă le-am povestit din nou despre „Salem House”, şi despre Steerforth, de care îmi plăcea atât de mult să le vorbesc. Am fost cât se poate de fericiţi; şi seara asta, cea din urmă seară în felul ei, care, de altfel, era sortită să încheie această parte a vieţii mele, nu o voi uita niciodată.</p>
               <p rend="justify">Era aproape ceasul 10 când am auzit de afară huruit de roţi. Ne-am ridicat toţi trei; şi mama mi-a zis în grabă că era foarte târziu şi că, întrucât mister Murdstone şi soră-sa erau de părere că cei tineri trebuie să se culce devreme, ar fi poate mai bine să mă duc la culcare. Am sărutat-o şi, înainte ca dânşii să intre în casă, am zbughit-o pe scări, cu lumânarea în mână. Şi în timp ce suiam spre dormitorul unde fusesem ţinut sub cheie, mi s-a părut, în închipuirea-mi copilăroasă, că o dată cu ei pătrunsese în casă un val de aer rece, care a risipit, într-o clipită, acea atmosferă caldă şi prietenoasă.</p>
               <p rend="justify">Dimineaţa, când a trebuit să cobor la masă, m-am simţit cam neliniştit, căci nu mai dădusem ochii cu mister Murdstone din ziua când săvârşisem crima de neiertat. Totuşi, neavând încotro, după ce, de vreo două-trei ori m-am răzgândit la jumătatea drumului şi m-am întors tiptil în odaia mea, am coborât şi am intrat în salon.</p>
               <p rend="justify">Stătea în picioare, cu spatele la cămin, în vreme ce miss Murdstone îi turna ceaiul. Când am intrat, m-a privit drept în faţă, fără să arate totuşi că m-ar fi recunoscut.</p>
               <p rend="justify">După o clipă de zăpăceală, m-am apropiat de el şi i-am spus:</p>
               <p rend="justify">—  Vă cer iertare, sir. Îmi pare foarte rău de ce am făcut şi nădăjduiesc că mă veţi ierta.</p>
               <p rend="justify">—  Mă bucur, David, să te aud că îţi pare rău, a răspuns mister Murdstone.</p>
               <p rend="justify">Mâna pe care mi-a întins-o era cea pe care o muşcasem. Fără să vreau, m-am uitat o clipă la o cicatrice roşie de pe dosul palmei; dar când i-am văzut expresia urâcioasă, mi-a năvălit sângele în obraji şi m-am făcut mai roşu decât cicatricea.</p>
               <p rend="justify">—  Bună ziua, ma'am, i-am zis lui miss Murdstone.</p>
               <p rend="justify">—  Vai, Doamne! a oftat miss Murdstone, întinzându-mi cleştele de zahăr în loc să-mi dea mâna. Cât ţine vacanţa?</p>
               <p rend="justify">—  O lună, ma'am.</p>
               <p rend="justify">—  Începând de când?</p>
               <p rend="justify">—  De astăzi, ma'am.</p>
               <p rend="justify">—  Oh! a zis miss Murdstone. Atunci o zi a şi trecut.</p>
               <p rend="justify">Şi în felul ăsta mi-a ţinut socoteala zilelor de vacanţă, şi în fiece dimineaţă mai ştergea o zi din calendar. Până la a zecea zi s-a arătat morocănoasă, dar când a ajuns la zilele cu două cifre, a mai prins oarecare nădejde, şi pe măsură ce trecea vremea, se arăta tot mai optimistă.</p>
               <p rend="justify">Chiar în prima zi am avut nefericirea s-o bag în sperieţi, cu toate că, de obicei, nu-şi pierdea firea cu una, cu două. Am intrat în odaia unde stătea împreună cu mama şi am luat cu grijă în braţe, din poalele mamei, copilaşul (care nu avea decât câteva săptămâni). Deodată, miss Murdstone a dat un ţipăt atât de ascuţit, încât am fost gata-gata să scap copilul din braţe.</p>
               <p rend="justify">—  Jane, dragă! a strigat mama.</p>
               <p rend="justify">—  Doamne-Dumnezeule, Clara, nu vezi? a exclamat miss Murdstone.</p>
               <p rend="justify">—  Ce să văd, dragă Jane? a întrebat mama. Unde?</p>
               <p rend="justify">—  A pus mâna pe el! a strigat miss Murdstone. A pus mâna pe copilaş!</p>
               <p rend="justify">Era paralizată de spaimă; dar adunându-şi toate puterile s-a repezit la mine şi mi l-a luat din braţe. Apoi a căzut în leşin şi i-a fost atât de rău, că a fost nevoie să i se dea o vişinată. Când şi-a revenit, mi-a interzis în mod solemn să mă mai ating de frăţiorul meu; şi biata mama, care, mi-am dat seama, era de altă părere, a întărit opreliştea, bolborosind:</p>
               <p rend="justify">—  Fireşte, ai dreptate, dragă Jane.</p>
               <p rend="justify">Altă dată, când ne aflam toţi trei împreună, copilaşul, pe care, de dragul mamei, îl iubeam cu adevărat, i-a prilejuit, fără voie, lui miss Murdstone o spaimă straşnică. Mama, care, ţinându-l în braţe, îi privise ochii, m-a chemat:</p>
               <p rend="justify">—  Davy! Vino aici! şi apoi s-a uitat la ochii mei.</p>
               <p rend="justify">Am văzut-o pe miss Murdstone c-a lăsat din mână mătăniile.</p>
               <p rend="justify">—  Într-adevăr, sunt la fel, a zis mama cu duioşie. Cred că amândoi îi au de la mine. Au aceeaşi culoare ca ai mei. Extraordinar cum seamănă!</p>
               <p rend="justify">—  La ce te referi, Clara? a întrebat miss Murdstone.</p>
               <p rend="justify">—  Dragă Jane, a îngăimat mama, speriată de tonul răstit al întrebării, găsesc că băieţaşul are aceeaşi ochi cu Davy.</p>
               <p rend="justify">—  Clara! a apostrofat-o miss Murdstone, ridicându-se mânioasă. Uneori eşti de-a dreptul neroadă.</p>
               <p rend="justify">—  Dragă Jane! a protestat mama.</p>
               <p rend="justify">—  Da, de-a dreptul neroadă! a urmat miss Murdstone. Cui i-ar da în gând să asemene pe copilaşul fratelui meu cu băiatul tău? Nu seamănă deloc. Dimpotrivă, se deosebesc foarte mult. Se deosebesc în toate privinţele. Şi sper că se vor deosebi întotdeauna. Nu pot să aud făcându-se astfel de comparaţii.</p>
               <p rend="justify">Şi rostind aceste cuvinte, ieşi trântind uşa.</p>
               <p rend="justify">Pe scurt, nu eram pe placul lui miss Murdstone. Pe scurt, aici nu eram pe placul nimănui, nici măcar pe placul meu; căci cei care mă iubeau nu puteau să-şi arate dragostea pe faţă, iar cei care nu mă iubeau mi-o arătau atât de limpede, încât îmi dam bine scama că tot timpul eram posomorât, ursuz şi posac.</p>
               <p rend="justify">Simţeam că îi tulbur tot atât cât mă tulburau şi ei pe mine. Când intram într-o odaie unde stăteau de vorbă, vedeam îndată că pe chipul mamei, care părea plin de voioşie, se aşternea un văl de nelinişte. Dacă mister Murdstone era în toane bune, îi stricam dispoziţia. Când miss Murdstone era în toane rele, o făceam să fie şi mai morocănoasă. Aveam destul discernământ ca să-mi dau seama că toate ponoasele le trăgea mama; că se temea să-mi vorbească sau să fie drăguţă cu mine, ca nu cumva să-i jignească prin purtarea ei şi să se aleagă apoi cu vreun perdaf; că se temea nu numai să nu-i supere ea, dar să nu cumva să-i supăr eu, şi urmărea îngrijorată orice gest pe care-l făceam. De aceea, m-am hotărât să-i evit cât mai mult cu putinţă; şi de aceea am petrecut multe ceasuri înfrigurat în odăiţa mea mohorâtă, învelit în palton, aplecat asupra unei cărţi, ascultând bătăile orologiului bisericii.</p>
               <p rend="justify">Seara mă duceam uneori la bucătărie şi stăteam de vorbă cu Peggotty. Mă simţeam bine acolo şi vorbeam fără sfială. Dar niciuna din aceste distracţii nu era pe placul celor din salon. Plăcerea lor de a chinui le-a pus capăt amândurora. Prezenţa mea era socotită necesară pentru muştruluirea bietei mame, şi, pentru a o pune la încercare, nu mi-a mai fost îngăduit să lipsesc din mijlocul lor.</p>
               <p rend="justify">—  Davy, mi-a zis mister Murdstone într-o bună zi, după cină, când tocmai mă pregăteam să părăsesc, ca de obicei, odaia, îmi pare rău să constat că eşti cam posac.</p>
               <p rend="justify">—  E morocănos ca un urs! a spus miss Murdstone.</p>
               <p rend="justify">Am rămas tăcut, cu capul în pământ.</p>
               <p rend="justify">—  Să ştii, Davy, a urmat mister Murdstone, tot ce poate fi mai rău e să ai o fire posomorâtă şi îndărătnică.</p>
               <p rend="justify">—  Am văzut eu băieţi posaci şi îndărătnici, dar nu ca ăsta, a adăugat soră-sa. Cred, dragă Clara, că îţi dai şi tu seama!</p>
               <p rend="justify">—  Te rog să mă ierţi, dragă Jane, i-a răspuns mama, dar eşti tu chiar aşa de sigură – să nu-mi iei, te rog, în nume de rău această întrebare, dragă Jane – eşti sigură, că-l înţelegi pe Davy?</p>
               <p rend="justify">—  Ar fi o ruşine, Clara, s-a oţărât miss Murdstone, dacă n-aş fi în stare să-l înţeleg pe băiatul ăsta sau pe oricare altul. Nu pretind că sunt prea deşteaptă, dar cred că am bun-simţ.</p>
               <p rend="justify">—  Nu încape îndoială, dragă Jane, a zis mama, că ai o judecată foarte ascuţită.</p>
               <p rend="justify">—  O, nu, dragă! Te rog nu spune una ca asta, Clara! i-a tăiat vorba miss Murdstone înţepată.</p>
               <p rend="justify">—  Sunt sigură că aşa e, a reluat mama, toată lumea o ştie. În ce mă priveşte, trag, sau cel puţin ar trebui să trag atâtea foloase de pe urma ei şi în atâtea feluri, încât nimeni nu poate fi mai convins decât mine de acest lucru; de aceea, te rog să mă crezi, dragă Jane, că nu vorbesc cu uşurinţă.</p>
               <p rend="justify">—  Să admitem, Clara, că nu-l înţeleg pe băiat, a concedat miss Murdstone, potrivindu-şi lănţişoarele la încheietura mâinii. Dacă-ţi face plăcere, sunt gata să declar că nu-l înţeleg deloc. E mult prea profund pentru mine. Dar poate că fratele meu, cu mintea lui pătrunzătoare, e în măsură să-şi dea seama de firea băiatului. Şi pare-mi-se că fratele meu tocmai despre asta vorbea când, nu prea cuviincioase, noi l-am întrerupt.</p>
               <p rend="justify">—  Sunt de părere, Clara, a zis, vorbind gros şi grav, mister Murdstone, că în această privinţă s-ar putea ca alţii să judece mai bine şi mai nepărtinitor decât tine.</p>
               <p rend="justify">—  Edward, i-a zis mama speriată, fireşte, tu eşti în măsură să judeci mult mai bine decât mine în toate privinţele. Amândoi sunteţi în măsură, şi tu, şi Jane. Eu am vrut să spun numai că…</p>
               <p rend="justify">—  Ai spus ceva necugetat şi fără rost, i-a retezat el vorba. Vezi să nu mai faci asta şi altă dată, Clara, şi te rog să-ţi măsori cuvintele!</p>
               <p rend="justify">Buzele mamei au fremătat parcă pentru a spune: „Bine, dragă Edward”, dar fără glas.</p>
               <p rend="justify">—  Cum îţi spuneam, David, a urmat mister Murdstone întorcând capul şi privirea spre mine, îmi pare rău să constat că eşti cam posac. Nu pot să te las aşa, cu firea pe care o ai, fără să încerc să ţi-o îndrept. Trebuie să-ţi dai osteneala să te schimbi. Şi noi trebuie să ne străduim să ţi-o schimbăm, spre binele tău.</p>
               <p rend="justify">—  Vă cer iertare, sir, am îngăimat eu. De când m-am întors, n-am avut niciodată intenţia sa fiu posac.</p>
               <p rend="justify">—  Nu încerca să scapi printr-o minciună! s-a răstit la mine atât de fioros, încât am văzut-o pe mama cum, fără voie, ridicase mâna-i tremurândă, ca să ne despartă. Te-ai retras îmbufnat în odaia dumitale. Ai rămas în odaie, când ar fi trebuit să stai aici. Să ştii, o dată pentru totdeauna, că-ţi cer să stai aici, nu în odaia dumitale. Şi îţi mai cer să fii ascultător. Mă cunoşti, David. Să faci ce ţi-am spus.</p>
               <p rend="justify">Miss Murdstone a chicotit răguşită.</p>
               <p rend="justify">—  Vreau să ai o purtare respectuoasă, supusă şi îndatoritoare faţă de mine, faţă de Jane Murdstone şi faţă de maică-ta, a urmat el. Nu admit să fii ţâfnos şi să ocoleşti odaia aceasta ca şi cum ar fi ciumată. Stai jos.</p>
               <p rend="justify">Mi-a poruncit ca unui câine şi l-am ascultat ca un câine.</p>
               <p rend="justify">—  Încă ceva! mi-a zis. Bag de seamă că-ţi place tovărăşia oamenilor de rând. N-ai voie să te amesteci cu slugile. Bucătăria nu-ţi va fi de nici un folos pentru îndreptarea numeroaselor tale cusururi. Cât despre femeia care te încurajează, nu spun nimic. Şi apoi, adresându-se mamei cu glas mai scăzut, adăugă: Deoarece văd că nici tu, Clara, din pricina vechilor legături şi predilecţii, n-ai izbutit încă să te dezbari de slăbiciunea pe care o ai faţa de ea.</p>
               <p rend="justify">—  E un capriciu cât se poate de nesănătos! s-a amestecat în vorbă miss Murdstone.</p>
               <p rend="justify">—  Un singur lucru îţi spun, a urmat mister Murdstone, vorbindu-mi mie de astă dată, nu sunt de acord să preferi tovărăşia unor persoane ca missis Peggotty şi trebuie să renunţi la asemenea preferinţe. Şi acum, David, m-ai înţeles şi ştii ce te aşteaptă dacă nu mă asculţi întocmai.</p>
               <p rend="justify">Ştiam prea bine – poate mai bine decât îşi închipuia el, căci era în joc mama – şi l-am ascultat întocmai. Nu m-am mai retras în odaia mea, n-am mai căutat un refugiu lângă Peggotty, ci am stat în salon zi după zi, murind de plictiseală şi aşteptând să vină mai repede seara şi ora de culcare.</p>
               <p rend="justify">Ce chin era pentru mine să stau ceasuri întregi în aceeaşi poziţie, temându-mă să mişc o mână sau un picior, ca nu cumva miss Murdstone să spună că sunt neastâmpărat (nu scăpa nici cel mai mic prilej să mi-o spună) sau fără să-mi ridic ochii, de teamă ca nu cumva să surprindă în ei o umbră de îndoială sau de reproş care să dea loc altor învinuiri. Ce plictiseală insuportabilă mă năpădea stând şi ascultând tictacul pendulei sau uitându-mă la mărgelele strălucitoare de oţel pe care le înşira miss Murdstone, punându-mi întrebarea dacă se va mărita vreodată şi peste cine o să cadă năpasta de a-i fi soţ; numărând despărţiturile dintre ciubucele ce ornamentau prichiciul căminului; şi plimbându-mi apoi privirile pe tavan şi printre încolăciturile şi spiralele de pe tapet.</p>
               <p rend="justify">De câte ori n-am rătăcit singur prin viforniţă, pe uliţele noroioase, purtând pretutindeni cu mine imaginea salonului şi aceea a lui mister Murdstone şi a soră-si; o povară îngrozitoare, pe care trebuia s-o port, o obsesie de care nu puteam scăpa, care-mi apăsa mintea şi-mi tocea simţurile!</p>
               <p rend="justify">De câte ori n-am stat la masă, tăcut şi stânjenit, cu sentimentul că un cuţit şi o furculiţă, şi anume ale mele, erau de prisos; că o poftă de mâncare, şi anume a mea, era de prisos; că o farfurie şi un scaun, şi anume ale mele, erau de prisos; că se afla acolo şi o fiinţă de prisos, şi acela eram eu!</p>
               <p rend="justify">Cum petreceam serile când, după ce se aduceau lumânările, trebuia să fac ceva, dar neîndrăznind să citesc o carte distractivă, mă holbam la vreo carte de aritmetică rece şi plictisitoare; când citeam tabelele de măsuri şi greutăţi pe melodii ca Rule, Britannia49 sau Away with Melancholy50; când cifrele nu voiau să stea liniştite ca să le pot învăţa, ci pătrundeau ca aţa în acul bunicii, intrându-mi printr-o ureche şi ieşind prin alta!</p>
               <p rend="justify">Şi cum căscam şi moţăiam, în ciuda strădaniei mele de a mă stăpâni; şi cum tresăream din aceste furişe clipe de toropeală; şi cum nu primeam nici un răspuns când rareori mă încumetam şi eu să spun ceva; şi cum mă simţeam ca un nimic, pe care nimeni nu-l lua în seamă şi care totuşi stătea în drumul tuturor; şi cum răsuflăm uşurat când o auzeam pe miss Murdstone salutând cea dintâi bătaie a pendulei care vestea ora 9 şi poruncindu-mi să mă duc la culcare!</p>
               <p rend="justify">Astfel s-au scurs zilele până a venit şi dimineaţa în care miss Murdstone mi-a dat ceaşca de ceai cu care se încheia vacanţa, zicându-mi:</p>
               <p rend="justify">—  Iată, a venit şi ultima zi!</p>
               <p rend="justify">Nu-mi părea rău că plec. Căzusem într-o adâncă apatie; dar am început să mă trezesc la gândul că-l voi revedea pe Steerforth, deşi undeva în umbra lui se profila mister Creakle. Mister Barkis a tras din nou în faţa portiţei şi din nou, când mama a dat să se aplece să-mi ureze drum bun, miss Murdstone s-a răstit la ea: „Clara!”</p>
               <p rend="justify">Am sărutat-o pe mama, mi-am sărutat frăţiorul şi m-a cuprins o mare tristeţe; nu eram trist că plecam, căci, cu încetul, se săpase o prăpastie între noi şi ne înstrăinasem zi cu zi. În minte, însă, nu mi-a rămas atât această îmbrăţişare, deşi a fost nespus de caldă, cât ce a urmat după îmbrăţişare.</p>
               <p rend="justify">Tocmai mă aşezasem sub coviltir, când am auzit-o pe mama strigându-mă. M-am uitat afară şi am văzut-o cum stătea singură lângă portiţa grădinii, ţinând băieţaşul în braţe aşa ca să-l pot vedea. Era o vreme friguroasă, dar liniştită; şi nu i se clintea nici un fir de păr pe frunte, nici o cută a rochiei, şi se uita încordat la mine, ţinând copilul sus.</p>
               <p rend="justify">Aşa am văzut-o ultima oară. Şi aşa am văzut-o după aceea, în vis, la şcoală, ca o arătare mută lângă patul meu, privindu-mă cu aceeaşi încordare şi ţinând sus copilul, în braţe.</p>
            </div>
            <div type="div2">
               <head>
                  <label>Capitolul IX.</label>O jalnică aniversare a zilei mele de naştere</head>
               <p rend="justify">Trec peste câte s-au întâmplat la şcoală până în acea zi de martie, în care cade ziua mea de naştere. Nu-mi amintesc nimic, în afară de admiraţia crescândă pentru Steerforth. Urma să părăsească şcoala la sfârşitul semestrului, dacă nu chiar mai devreme, şi-mi părea mai inimos, mai independent ca mai înainte, şi de aceea îl şi găseam mai atrăgător; dar în afară de asta memoria n-a reţinut nimic. Puternica amintire care şi-a pus pecetea asupra acestei perioade parcă le-a înghiţit pe cele mai mărunte şi a supravieţuit ea singură.</p>
               <p rend="justify">Nici nu-mi vine să cred că de când m-am înapoiat la „Salem House” şi până la ziua mea de naştere s-ar fi scurs două luni. Recunosc totuşi că aşa e, deoarece îmi dau seama că trebuie să se fi scurs; altfel, aş fi convins că n-a fost nici un interval între aceste evenimente şi că s-ar fi petrecut unul după altul.</p>
               <p rend="justify">Ce bine-mi aduc aminte de ziua aceea! Mai simt şi acum în nări ceaţa care învăluia priveliştea; ca într-o nălucire, desluşesc prin ea copacii îmbrăcaţi în chiciură; simt cum părul brumat mi se lipeşte de obraji; îmi rotesc privirea prin clasa întunecoasă şi văd ici-colo câte o lumânare care sfârâie, încercând să lumineze acea dimineaţă mohorâtă, şi văd cum se rostogolesc şi se încolăcesc, în aerul rece, aburii ieşiţi din gura băieţilor, care-şi suflă în palme şi tropăie. Era după gustarea de dimineaţă, şi tocmai fusesem chemaţi în clasă, când, deodată, şi-a făcut apariţia mister Sharp, care a zis:</p>
               <p rend="justify">—  David Copperfield să treacă în salon.</p>
               <p rend="justify">Aşteptam un coş de la Peggotty şi m-am luminat la faţă auzind aceste cuvinte. Când am dat să ies, vecinii mei de bancă mi-au suflat să nu-i uit la împărţirea bunătăţilor.</p>
               <p rend="justify">—  Nu te zori, David, mi-a spus mister Sharp. Ai timp destul, băiete, nu te zori.</p>
               <p rend="justify">Dacă aş fi stat să mă gândesc, ar fi trebuit să mă mire tonul lui compătimitor; dar abia mai târziu mi-am dat seama. M-am îndreptat grăbit spre salon; acolo l-am găsit pe mister Creakle, care-şi lua gustarea, cu nuiaua şi cu ziarul în faţă, şi pe missis Creakle, cu o scrisoare deschisă în mână. De coş, nici urmă.</p>
               <p rend="justify">—  David Copperfield, mi-a zis missis Creakle, poftindu-mă pe canapea şi aşezându-se lângă mine. Trebuie să-ţi vorbesc într-o chestiune care te priveşte îndeaproape. Am să-ţi spun ceva, dragul meu.</p>
               <p rend="justify">Mister Creakle, la care, fireşte, m-am uitat cu coada ochiului, a clătinat din cap, fără să se uite la mine, şi şi-a oprit un oftat, îmbucând o uriaşă bucată de pâine prăjită cu unt.</p>
               <p rend="justify">—  Eşti încă prea tânăr ca să ştii că toate sunt trecătoare pe lumea asta, a urmat missis Creakle, şi că oamenii sunt şi ei muritori. Dar de aflat, aflăm cu toţii David: unii mai devreme, când suntem tineri, alţii mai târziu, când suntem bătrâni, alţii de-a lungul unei vieţi întregi.</p>
               <p rend="justify">M-am uitat lung la ea.</p>
               <p rend="justify">—  Când ai plecat de-acasă la sfârşitul vacanţei, m-a întrebat missis Creakle, după o scurtă pauză, i-ai lăsat pe toţi sănătoşi? Apoi, după o nouă pauză: Mama dumitale era sănătoasă?</p>
               <p rend="justify">Fără să-mi dau bine seama de ce, m-a trecut un fior şi am rămas cu privirea aţintită asupra ei; de răspuns, nici n-am încercat să-i răspund.</p>
               <p rend="justify">—  Te întreb, a urmat ea, pentru că am aflat azi-dimineaţă. – îmi pare rău că trebuie să-ţi spun – că mama dumitale e foarte bolnavă.</p>
               <p rend="justify">Între mine şi missis Creakle s-a ridicat o ceaţă în care chipul ei a plutit o clipă. Apoi am simţit lacrimi fierbinţi curgându-mi pe obraji, şi chipul ei mi-a apărut din nou limpede în faţă.</p>
               <p rend="justify">—  E foarte grav bolnavă, a adăugat.</p>
               <p rend="justify">Am ghicit deodată totul.</p>
               <p rend="justify">—  A murit.</p>
               <p rend="justify">Nici nu mai era nevoie să mi-o spună. Izbucnisem într-un plâns deznădăjduit şi mă simţeam orfan pe lume.</p>
               <p rend="justify">Missis Creakle s-a purtat cât se poate de frumos. M-a oprit toată ziua acolo şi aproape că nu m-a lăsat singur. Am plâns, am aţipit, apoi m-am trezit şi iar m-am pornit pe plâns. Când mi-au secat lacrimile, am început să mă gândesc; şi atunci mi-am simţit şi mai grea inima, şi jalea s-a prefăcut într-o durere surdă, pe care nimic n-o putea alina.</p>
               <p rend="justify">Dar gândurile-mi erau încâlcite; nu se concentraseră asupra năpastei care-mi zdrobea inima, ci rătăceau confuze în jurul ei. M-am gândit la casa noastră, zăvorâtă şi cufundată în tăcere. M-am gândit la copilaşul care, după cum îmi spusese missis Creakle, tânjea de câtva timp şi se credea că se va prăpădi şi el. M-am gândit la mormântul tatii, din curtea bisericii de lângă casă, şi că mama se va odihni şi ea acolo, la umbra copacului aceluia pe care-l ştiam atât de bine. Când m-a lăsat singur, m-am urcat în picioare pe un scaun şi m-am privit în oglindă, să văd cât de roşii îmi erau ochii şi cât de răvăşit eram la faţă. După câteva ceasuri, dându-mi seama că lacrimile îmi secaseră aproape – cel puţin aşa mi se părea – am stat şi am chibzuit ce anume, în legătură cu nenorocirea suferită, mă va tulbura mai mult când mă voi apropia de casă, căci urma să plec pentru a lua parte la înmormântare. Am simţit că băieţii se uitau cu alţi ochi la mine şi (mi se părea) că durerea îmi sporise importanţa.</p>
               <p rend="justify">Dacă a existat vreodată un copil sfâşiat de durere, acela am fost eu. Îmi aduc însă aminte că atenţia care mi s-a arătat în după-amiaza aceea, când m-am plimbat pe terenul de joc, în timp ce băieţii aveau ore, m-a măgulit. Când i-am văzut cum, în drum spre clasă, îmi aruncau câte o privire pe fereastră, m-am simţit altfel decât toată lumea; şi luând un aer mai melancolic, am încetinit pasul. Când, la ieşirea din clasă, băieţii s-au apropiat de mine şi au început să-mi vorbească, am socotit că-i frumos din partea mea că nu m-am arătat mândru şi că m-am purtat cu ei la fel ca mai înainte.</p>
               <p rend="justify">Urma să plec a doua zi, seara, dar nu cu diligenţa, ci cu o cursă de noapte, foarte aglomerată, denumită „ţărăneasca”, fiindcă era folosită mai ales de oamenii de la ţară pentru distanţe scurte. Nu le-am mai istorisit nimic în seara aceea, şi Traddles a vrut cu tot dinadinsul să-mi împrumute perna lui. Nu ştiu la ce credea că mi-ar putea folosi, căci pernă aveam şi eu, dar bietul băiat n-avea nimic altceva, în afară de o foaie de hârtie plină cu schelete; iar pe aia, ca să-mi uşureze suferinţa şi să mă ajute să-mi liniştesc gândurile, mi-a dăruit-o la despărţire.</p>
               <p rend="justify">Am plecat de la „Salem House” a doua zi după-amiază. În clipa când am plecat, nici nu bănuiam că nu mă voi înapoia niciodată. Am călătorit foarte încet, toată noaptea, şi n-am ajuns la Yarmouth decât dimineaţa pe la 9 sau 10. L-am căutat din ochi pe mister Barkis, dar nu l-am zărit nicăieri; în schimb, s-a apropiat, gâfâind, de fereastra diligenţei un bătrânel rotofei, vioi, îmbrăcat în negru, cu pantaloni împodobiţi sub genunchi cu mici legături de panglici soioase, cu ciorapi negri şi cu o pălărie cu boruri late, care m-a întrebat:</p>
               <p rend="justify">—  Dumneavoastră sunteţi tânărul Copperfield?</p>
               <p rend="justify">—  Da sir.</p>
               <p rend="justify">—  N-aţi vrea să veniţi cu mine, sir? mi-a zis, deschizând portiera. N-aţi vrea să-mi faceţi plăcerea să poftiţi la mine?</p>
               <p rend="justify">M-a luat de mână şi am pornit împreună pe o uliţă îngustă. Mă întrebam cine o fi. Ne-am oprit în faţa unei prăvălii, pe a cărei firmă stătea scris:</p>
               <p rend="justify">OMER, MANUFACTURĂ, CROITORIE.</p>
               <p rend="justify">MĂRUNŢIŞURI, POMPE FUNEBRE ETC.</p>
               <p rend="justify">Era o dugheană strâmtă, înăbuşitoare, plină de tot felul de haine gata sau abia croite, având şi o vitrină cu pălării de fetru şi bonete. Am trecut într-o odăiţă, în dosul prăvăliei, unde am dat peste trei femei tinere, care lucrau la o sumedenie de articole din materiale negre, grămădite pe masă, şi unde podeaua era acoperită de bucăţele şi de rămăşiţe. Ardea un foc bun în cămin, şi în odaie domnea o duhoare nesuferită de crep negru pârlit. N-am ştiut atunci ce mirosea aşa, dar acuma ştiu.</p>
               <p rend="justify">Cele trei tinere, care păreau foarte harnice şi voioase, şi-au ridicat privirile, ca să se uite la mine, şi apoi şi-au văzut mai departe de treabă. Coseau, coseau, coseau de zor. De afară, dintr-un atelier aflat peste drum, în curticică, se auzeau pe fereastră ciocănituri cadenţate: BOC-boc-boc, BOC-boc-boc, BOC-boc-boc, care parcă marcau o melodie invariabilă.</p>
               <p rend="justify">—  Hei, Minnie, s-a adresat însoţitorul meu uneia dintre cele trei tinere. Cum merge lucrul?</p>
               <p rend="justify">—  O să fie gata de probă la vreme, i-a răspuns ea veselă, fără să ridice ochii. N-avea nici o grijă, tată.</p>
               <p rend="justify">Mister Omer şi-a scos pălăria cu boruri mari şi s-a aşezat, trăgându-şi suflarea. Era atât de gras, încât a trebuit să se odihnească puţin înainte ca să poată spune:</p>
               <p rend="justify">—  Bine!</p>
               <p rend="justify">—  Tată, i-a zis Minnie glumind, ai să ajungi cât un marsuin51!</p>
               <p rend="justify">—  Hm, nici eu nu înţeleg de ce, draga mea, a recunoscut el îngândurat. Aş zice că aşa sunt eu făcut.</p>
               <p rend="justify">—  Poate că unde eşti atât de flegmatic, şi-a dat Minnie cu părerea. Unde le iei toate aşa uşor.</p>
               <p rend="justify">—  Nici nu-i nevoie să le iei altfel, draga mea, a zis mister Omer.</p>
               <p rend="justify">—  Nici vorbă, a încuviinţat fiică-sa. Şi, slavă Domnului, suntem cu toţii destul de veseli din fire! Nu-i aşa, tată?</p>
               <p rend="justify">—  Sper că da, draga mea, a zis mister Omer. Acum, că m-am odihnit, să iau măsura acestui tânăr învăţat. Vreţi să poftiţi în prăvălie, master Copperfield?</p>
               <p rend="justify">Dând urmare invitaţiei, am trecut în prăvălie; după ce mi-a arătat o bucată de stofă despre care mi-a spus că e extra-prima şi că ar fi păcat, să fie întrebuinţată pentru hainele de doliu ale cuiva care şi-a pierdut alte rude decât părinţii, mi-a luat măsura, pe care şi-a însemnat-o în catastif. Pe când scria, mi-a atras luarea-aminte asupra sortimentelor din prăvălie şi asupra anumitor modele, despre care mi-a spus că „tocmai începuseră să fie la modă”, şi asupra altora, despre care mi-a spus ca „tocmai ieşiseră din modă”.</p>
               <p rend="justify">—  Din pricina unor fleacuri ca astea ni se întâmplă adesea să pierdem o avere, a adăugat mister Omer. Dar modelele sunt ca oamenii. Apar fără ca nimeni să ştie când, de ce şi cum; şi apoi dispar tot fără ca nimeni să ştie când, de ce, cum. După părerea mea, dacă le priveşti din acest punct de vedere, lucrurile astea se petrec întocmai ca în viaţă.</p>
               <p rend="justify">Prea eram copleşit de durere ca să stau să discut această problemă, care mă tem că şi în alte împrejurări m-ar fi depăşit; după care mister Omer m-a condus înapoi în atelier, gâfâind din greu pe drum.</p>
               <p rend="justify">Apoi a deschis o uşă şi, în dreptul unei scări înguste de puteai să-ţi frângi gâtul pe ea, a strigat:</p>
               <p rend="justify">—  Adu ceaiul şi pâinea cu unt!</p>
               <p rend="justify">Şi după un răstimp, în care m-am uitat în jurul meu şi am chibzuit ascultând împunsăturile cusăturilor şi zgomotul ciocanului ce se auzea din cealaltă parte a curţii, iată că s-a adus un ceai şi pâine cu unt, şi atunci am băgat de seamă că erau pentru mine.</p>
               <p rend="justify">—  Eu pe dumneavoastră vă cunosc, mi-a zis mister Omer după ce m-a privit câteva minute, în care timp aproape că nu m-am atins de ceai, căci materialele acelea cernite îmi tăiaseră pofta de mâncare. Vă ştiu de mult, tinere domn.</p>
               <p rend="justify">—  Mă ştiţi de mult?</p>
               <p rend="justify">—  De când v-aţi născut, a precizat mister Omer. Chiar de mai demult. L-am cunoscut pe tatăl dumneavoastră. Avea cinci picioare şi şapte ţoli şi jumătate şi odihneşte într-o groapă de cinci picioare şi douăzeci de ţoli.</p>
               <p rend="justify">BOC-boc-boc, BOC-boc-boc, BOC-boc-boc, se auzea din curticică.</p>
               <p rend="justify">—  Odihneşte într-o groapă de cinci picioare şi douăzeci de ţoli, nici atâtica mai mult! a urmat glumeţ mister Omer. Nu-mi mai aduc aminte dacă groapa a comandat-o chiar el sau dac-a fost făcută la cererea ei.</p>
               <p rend="justify">—  Ştiţi cumva, sir, ce face frăţiorul meu? l-am întrebat.</p>
               <p rend="justify">Mister Omer a clătinat din cap.</p>
               <p rend="justify">BOC-boc-boc, BOC-boc-boc, BOC-boc-boc..:</p>
               <p rend="justify">—  E în braţele maică-si, mi-a răspuns.</p>
               <p rend="justify">—  Vai, bietul copil! S-a prăpădit.</p>
               <p rend="justify">—  Nu-ţi face sânge rău, că tot nu ajută, mi-a zis mister Omer. Da. S-a prăpădit.</p>
               <p rend="justify">Când am auzit acest lucru, rănile mele s-au redeschis. Am lăsat ceaiul şi pâinea cu unt din care abia gustasem, m-am dus într-un ungher şi mi-am lăsat capul pe o masă, pe care Minnie, de teamă c-am să pătez cu lacrimile mele veşmintele de doliu, a golit-o în grabă. Era o fată drăgălaşă şi inimoasă, şi cu un gest delicat şi duios mi-a dat la o parte părul care-mi cădea pe ochi; radia însă de bucurie, căci lucrul ei era pe sfârşite şi avea să fie gata la vreme, şi avea cu totul altă dispoziţie decât aveam eu.</p>
               <p rend="justify">Deodată, bocănitul acela încetă şi, venind din curticică, un flăcău chipeş intră în odăiţă. Avea un ciocan în mână şi între buze ţinea cuişoare, pe care a fost nevoit a le scoate ca să poată vorbi.</p>
               <p rend="justify">—  Hei, Joram! i-a zis mister Omer. Cum stai?</p>
               <p rend="justify">—  Foarte bine, a răspuns Joram. Am isprăvit.</p>
               <p rend="justify">Minnie a roşit puţin, iar celelalte două fete şi-au zâmbit una alteia.</p>
               <p rend="justify">—  Cum?! Nu cumva ai lucrat la lumânare az-noapte, cât am fost la club? Nu-i aşa? l-a întrebat mister Omer, mijindu-şi un ochi.</p>
               <p rend="justify">—  Da, a mărturisit Joram. Mi-aţi făgăduit că dacă voi fi gata, ne luaţi şi pe noi acolo să facem o plimbare, Minnie şi eu… şi dumneavoastră.</p>
               <p rend="justify">—  O! Pe mine credeam că m-aţi uitat de tot, a zis mister Omer, făcând un haz de l-a apucat tusea.</p>
               <p rend="justify">—  Şi pentru c-aţi fost atât de bun să-mi faceţi această făgăduială, a urmat flăcăul, mi-am dat toată silinţa. Nu vreţi să vedeţi şi dumneavoastră cum a ieşit?</p>
               <p rend="justify">—  Vreau, a zis mister Omer, ridicându-se. Apoi, după o scurtă şovăire, adresându-mi-se mie: Dragul meu n-ai vrea să vii şi dumneata să vezi…</p>
               <p rend="justify">—  Nu, tată! s-a opus Minnie.</p>
               <p rend="justify">—  Credeam c-ar putea să-i facă plăcere, a zis mister Omer. Dar poate ai dreptate.</p>
               <p rend="justify">Nu ştiu cum, dar am ghicit că era vorba de sicriul mamei, scumpei mele mame. Niciodată nu auzisem cum se lucra un sicriu, şi pe cât îmi amintesc, nici măcar nu văzusem un sicriu până atunci; dar când am auzit zgomotul acela, mi-am dat seama, şi în clipa în care a intrat în odaie flăcăul, îndată am ştiut la ce lucrase.</p>
               <p rend="justify">După ce au isprăvit treaba, cele două fete, al căror nume nu-l auzisem, s-au scuturat de aţe şi scame şi s-au dus în dugheană să facă rânduială acolo şi să aştepte clienţii. Minnie a rămas să împăturească cele cusute de ele şi să le împacheteze în două coşuri. A făcut acest lucru stând în genunchi şi fredonând voioasă. În timp ce ea trebăluia, Joram, care, fără îndoială, era drăguţul ei, a intrat şi (fără să se sinchisească defel că mă aflam de faţa) a sărutat-o. Minnie i-a spus că tatăl ei se dusese după cabrioletă şi că trebuia să se zorească să fie şi el gata. Apoi Joram a ieşit, iar ea şi-a băgat foarfecele şi degetarul în buzunar, şi-a înfipt un ac cu aţă neagră la piept, şi-a pus mantaua şi s-a uitat într-o oglinjoară din dosul uşii, în care i-am văzut chipul radios.</p>
               <p rend="justify">Am urmărit toate acestea de la masa din colţ, unde stăteam cu capul sprijinit pe mână, în timp ce gândurile-mi alergau zănatice de la una la alta. Curând, cabrioleta a tras în faţa dughenei şi după ce au încărcat coşurile şi m-au suit şi pe mine, s-au urcat şi ceilalţi trei. Ţin minte că era un vehicul ciudat, pe jumătate cabrioletă, pe jumătate haraba, zugrăvită într-o culoare închisă şi tras de un cal negru, cu coada lungă. Era destul de încăpătoare pentru toţi.</p>
               <p rend="justify">Nu cred să fi încercat vreodată în viaţă un sentiment mai ciudat (acum, poate, sunt mai înţelept) decât acela care m-a stăpânit cât am călătorit cu ei, văzându-i cum se bucurau de plimbare şi amintindu-mi la ce lucraseră până mai adineauri. Nu eram supărat pe ei; mai degrabă aş spune că eram îngrozit, ca şi cum aş fi fost aruncat în mijlocul unor făpturi cu care nu aveam nimic comun. Erau toţi foarte voioşi. Bătrânul şedea în faţă şi mâna calul, iar cei doi tineri stăteau în spatele lui, şi de câte ori le vorbea, se aplecau înainte, unul de o parte, altul de cealaltă parte a obrazului său rotofei, arătându-i o deosebită atenţie. Ar fi vorbit ei şi cu mine, dar stăteam posomorât deoparte în colţul meu, indignat că se giugiuleau şi că erau veseli, cu toate că nu erau prea zgomotoşi, şi mă minunam cum de nu se abate vreo pedeapsă asupra lor pentru că li-s inimile împietrite.</p>
               <p rend="justify">Când s-au oprit să dea nutreţ calului, au mâncat şi-au băut şi s-au veselit, dar eu nu m-am putut atinge de nimic şi am postit mai departe. Când am ajuns acasă, am sărit repede din cabrioletă, ca să nu fiu împreună cu ei în faţa acelor ferestre grave care se uitau la mine cu priviri oarbe, ca nişte ochi închişi, cândva strălucitori. Şi, vai, cum am ajuns, n-am mai avut nevoie să mă gândesc la ceva care să mă facă să plâng… a fost destul să văd fereastra mamei, lângă aceea a odăii care, în vremurile mai bune, fusese a mea!</p>
               <p rend="justify">Înainte de a ajunge la uşă, m-am trezit în braţele lui Peggotty, şi dânsa m-a dus în casă. În primul moment, când m-a văzut, a dat frâu liber durerii; dar curând s-a stăpânit şi mi-a vorbit în şoaptă, mergând în vârful picioarelor, ca şi cum zgomotul ar fi putut tulbura pe morţi. După cum am aflat, Peggotty nu mai dormise de mai multe zile. O veghease noapte de noapte.</p>
               <p rend="justify">—  N-o las singură pe sărmana şi scumpa mea micuţă atâta vreme cât mai e până s-o pogoare în mormânt, mi-a zis ea.</p>
               <p rend="justify">Când am intrat în salon, mister Murdstone nici nu m-a băgat în seamă, ci a rămas în jilţul său de lângă cămin, plângând în tăcere şi adâncit în gânduri. Miss Murdstone, foarte ocupată la biroul ei încărcat de hârtii şi de scrisori, mi-a întins vârfurile reci ale degetelor şi m-a întrebat, vorbind în şoaptă, dar metalic, dacă mi s-a luat măsura pentru hainele de doliu. I-am răspuns:</p>
               <p rend="justify">—  Da.</p>
               <p rend="justify">—  Şi cămăşile, m-a întrebat miss Murdstone, le-ai adus acasă?</p>
               <p rend="justify">—  Da, ma'am, am adus acasă toată îmbrăcămintea şi rufăria.</p>
               <p rend="justify">Asta a fost singura vorbă de mângâiere pe care, în dârzenia ei, mi-a adresat-o miss Murdstone. Nu mă îndoiesc că simţea o plăcere deosebită să-şi arate cu acest prilej ceea ce numea stăpânirea de sine, fermitatea, inteligenţa, bunul-simţ şi întreaga listă a blestematelor ei virtuţi. Era foarte mândră de dibăcia ei negustorească, pe care şi-a arătat-o de astă dată înregistrând fiecare fleac într-un catastif şi nelăsându-se mişcată de nimic. În tot restul zilei şi a doua zi din zori şi până în noapte, a stat la biroul ei, zgârâind hârtia metodic cu o peniţă tare, vorbindu-le tuturor în şoaptă, cu glas egal, fără ca măcar o clipă să-şi destindă muşchii feţei, să-şi îndulcească tonul, sau să lase să i se deranjeze câtuşi de puţin ţinuta.</p>
               <p rend="justify">Din când în când, fratele ei lua în mână o carte, dar, după cum am observat, nu citea. O deschidea, se uita la ea, ca şi cum ar fi citit, dar stătea câte un ceas fără să întoarcă pagina, şi apoi o lăsa jos şi începea să se plimbe în lung şi în lat prin odaie. Am stat ceasuri întregi cu braţele încrucişate, urmărindu-l şi numărându-i paşii. Rareori îi spunea un cuvânt soră-si. Mie însă nu mi-a vorbit deloc. Afară de pendule, părea singurul care nu-şi găsea astâmpăr în casa încremenită.</p>
               <p rend="justify">În zilele care au precedat înmormântarea, am văzut-o foarte rar pe Peggotty; n-am văzut-o decât când, coborând sau suind scara, o găseam mai totdeauna în preajma odăii în care zăceau mama şi copilaşul ei, precum şi în fiecare seară când venea şi stătea la căpătâiul meu până ce adormeam. O zi, două înainte de înmormântare – mi se pare că s-a întâmplat cu o zi sau două înainte, dar îmi dau seama că eram prea tulburat în acele zile ca să pot ţine socoteala vremii – m-a condus în odaia unde se afla mama. Îmi amintesc numai că sub giulgiul alb, proaspăt şi imaculat, întins pe pat, mi s-a părut că zace întrupată însăşi liniştea aceea solemnă care domnea în toată casa; şi că în clipa în care Peggotty a dat să ridice giulgiul, am strigat: „O, nu! O, nu!” şi i-am oprit mâna.</p>
               <p rend="justify">Nici de-ar fi avut loc ieri, nu cred că mi-aş putea aminti mai limpede înmormântarea – atmosfera care domnea în salonul cel mare când am intrat, focul care pâlpâia în cămin, vinul ce sclipea în garafe, forma paharelor şi a farfuriilor, mirosul uşor şi dulceag al tortei, parfumul rochiei lui miss Murdstone şi hainele noastre de doliu. Mister Chillip e în salon şi se apropie să-mi vorbească.</p>
               <p rend="justify">—  Ce mai face mister Davy? mă întreabă el blând.</p>
               <p rend="justify">Nu pot să-i răspund „bine”. Îi dau mâna, şi dânsul o ţine într-a lui.</p>
               <p rend="justify">—  Doamne, Doamne! spune mister Chillip, zâmbind cu lacrimi în ochi. Cum cresc micii noştri prieteni! Mai-mai să nu-i putem recunoaşte, nu-i aşa ma'am?</p>
               <p rend="justify">Aceste cuvinte, adresate lui miss Murdstone, rămân fără răspuns.</p>
               <p rend="justify">—  S-a schimbat în bine băiatul, ma'am urmează mister Chillip.</p>
               <p rend="justify">Miss Murdstone abia îi răspunde, încruntându-se şi înclinându-se uşor; fără a mai scoate o vorbă, mister Chillip se retrage fâstâcit într-un colţ şi mă ia cu el.</p>
               <p rend="justify">Ţin minte această scenă, pentru că de când sunt iar acasă, deşi nu-mi mai pasă de nimic, nimic nu-mi scapă. Se aude apoi dangătul clopotului, şi mister Omer, însoţit de nu ştiu cine, vine să ne rânduiască. După cum îmi povestise Peggotty cu mult înainte, în aceeaşi odaie au aşteptat şi cei care l-au urmat pe tata către acelaşi mormânt.</p>
               <p rend="justify">Sunt de faţă mister Murdstone, vecinul nostru mister Grayper, mister Chillip şi cu mine. Când ieşim în prag, cei care poartă sicriul se află în grădină; păşesc înaintea noastră pe potecă, printre ulmi, trec de portiţă şi intră în curtea bisericii, unde de atâtea ori, în dimineţile de vară, am auzit cântecul păsărelelor.</p>
               <p rend="justify">Stăm în jurul gropii. Ziua aceea îmi apare cu totul deosebită de toate celelalte, până şi lumina parcă-i deosebită, s-ar zice că are o culoare mai mohorâtă. Domneşte o tăcere solemnă, pe care am adus-o de acasă, o dată cu aceea care odihneşte în ţărână; şi în timp ce stăm descoperiţi, aud cum răsună sub cerul liber glasul preotului, care vine parcă de departe, şi totuşi desluşesc foarte limpede ce spune: „Căci eu sunt învierea, şi viaţa, a grăit Domnul-Dumnezeu!” Aud apoi hohote de plâns; şi printre cei de faţă o zăresc, stând deoparte, pe buna şi credincioasa slugă, pe care o iubesc mai mult decât pe oricine pe acest pământ, şi în inima mea de copil sunt încredinţat că într-o bună zi Dumnezeu îi va spune: „Bine ai făcut”.</p>
               <p rend="justify">Printre cei de faţă se află mulţi cunoscuţi, chipuri văzute la biserică, pe vremea când nu mă mai săturam privind lumea din jur, oameni care o ştiau pe mama când venise acolo, în floarea tinereţii. Nu mă sinchisesc de ei – nu mă sinchisesc de nimic altceva decât de durerea mea – şi lotuşi îi văd şi îi recunosc pe toţi; şi chiar undeva departe, în ultimele rânduri, o văd pe Minnie cum stă şi se uită şi cum, din când în când, aruncă o privire înspre drăguţul ei, care se află lângă mine.</p>
               <p rend="justify">S-a sfârşit, ultimii bulgări cad în groapă, ne întoarcem şi ne depărtăm. Avem în faţă casa noastră, la fel de frumoasă, neschimbată şi atât de strâns legată în sufletul meu de amintirea proaspătă a pierderii încercate, încât durerea de până acuma pare nimic faţă de durerea nouă pe care o evocă. Dar ceilalţi mă duc mai departe; mister Chillip îmi vorbeşte; când ajungem acasă, îmi moi buzele într-un pahar cu apă; şi când îi cer voie să mă duc sus, în odaia mea, îşi ia ziua bună de la mine cu o duioşie feminină.</p>
               <p rend="justify">Acestea toate mi se pare, cum am spus, că s-au petrecut ieri. Întâmplări mai recente s-au risipit, plutind către ţărmul unde toate cele uitate se vor mai arăta cândva, în vreme ce toate acestea rămân neclintite, ca o stâncă înaltă în mijlocul oceanului.</p>
               <p rend="justify">Presimţisem că Peggotty va veni în odaia mea. Liniştea de sabat ce domnea în casă (semăna atât de mult cu o duminică! dar nu-mi amintesc ce zi era) ne pria şi mie şi ei. S-a aşezat lângă mine, pe pătucul meu; mi-a luat mâna, mi-a sărutat-o de mai multe ori, mi-a mângâiat-o din când în când, ca şi cum l-ar fi dezmierdat pe frăţiorul meu, şi mi-a povestit, în felul ei, tot ce avea de spus despre cele întâmplate.</p>
               <p rend="justify">—  De multă vreme, mi-a zis Peggotty, nu se simţea bine. Nu ştia încotro s-apuce şi era nefericită. Când s-a născut copilaşul, am crezut, la început, că o să se mai întremeze, dar, dimpotrivă, a slăbit şi s-a simţit din zi în zi mai rău. Înainte de naştere stătea mereu singură şi plângea; după aceea îi cânta copilaşului, şi vocea-i era atât de delicată, încă odată, când am auzit-o, mi s-a părut că era un glas care venea de undeva de sus, din văzduh, şi se pierdea în depărtări. În vremea din urmă devenise şi mai sfioasă, şi mai speriată, şi orice vorbă mai aspră era o lovitură pentru ea. Faţă de mine a rămas însă aceeaşi. Faţă de proasta de Peggotty nu s-a schimbat niciodată, draga de ea…</p>
               <p rend="justify">Aici, Peggotty s-a oprit şi m-a mângâiat duios pe mână câtva timp.</p>
               <p rend="justify">—  În seara aceea, când te-ai întors acasă, dragul meu, am văzut-o pentru ultima oară aşa cum fusese altădată. Când ai plecat, mi-a zis: „N-o să-l mai văd niciodată pe băieţaşul meu iubit. Am o presimţire care nu înşală.” După aceea a încercat să se apere; şi de multe ori, când îi spuneam că e uşuratică şi nesocotită, se prefăcea că recunoaşte; dar era prea târziu. Soţului ei nu i-a zis niciodată nimic din toate astea – îi era teamă să se destăinuiască altcuiva – până ce într-o seară, cam la vreo săptămână înainte de a se prăpădi, i-a zis: „Dragul meu, cred că sunt în pragul morţii”. Când am culcat-o în noaptea aceea, mi-a zis: „Acum Peggotty, mi-am descărcat sufletul. Pe zi ce trece o să se încredinţeze şi el, săracul, că aşa e; pe urmă o să treacă. Sunt tare obosită. Dacă voi adormi, rămâi lângă mine, să-mi veghezi somnul; să nu mă părăseşti. Domnul să-i binecuvânteze pe amândoi copiii mei! Domnul să-l păzească şi să-l ocrotească pe băieţaşul meu orfan de tată!” După aceea n-am mai plecat de lângă ea, a urmat Peggotty. Uneori stătea de vorbă şi cu cei de jos, căci ţinea la ei. Nu putea să nu-i îndrăgească pe cei din jur. Dar după ce plecau de lângă patul ei, se întorcea întotdeauna spre mine, ca şi cum numai lângă Peggotty îşi putea afla liniştea şi numai atunci adormea. În cea din urmă seară m-a sărutat şi mi-a zis: „Peggotty, dacă o să moară şi copilaşul, să mi-l pui în braţe şi să fim înmormântaţi împreună. (Aşa am şi făcut. Bietul mieluşel, n-a mai trăit decât o zi după ea.) Şi băiatul meu iubit să ne petreacă la locul de veci, mi-a zis, şi să-i spui că mama lui, când zăcea bolnavă, l-a binecuvântat nu o dată, ci de mii de ori…”</p>
               <p rend="justify">A  tăcut şi din nou m-a mângâiat duios pe mână.</p>
               <p rend="justify">—  Era noapte târziu, a urmat Peggotty, când mi-a cerut ceva de băut; şi când a luat paharul, mi-a zâmbit atât de blând, drăguţa de ea, atât de frumos! Se crăpa de ziuă, şi soarele tocmai se ridica. Mi-a spus atunci cât de bun şi cât de îngăduitor a fost întotdeauna mister Copperfield cu ea şi cât de frumos s-a purtat, şi cum în clipele ei de îndoială îi spunea că o inimă plină de iubire preţuieşte mai mult decât orice înţelepciune, şi că ea îl făcuse fericit. „Peggotty, scumpa mea, mi-a zis apoi, trage-mă mai aproape de tine (căci era foarte slăbită). Pune braţul sub grumazul meu, mi-a zis, şi întoarce-mă spre tine, căci faţa ta mi se pare atât de departe şi aş vrea să te văd lângă mine.” Am aşezat-o cum mi-a cerut; şi, vai, Davy! a venit şi clipa când s-au adeverit vorbele pe care ţi le-am spus atunci când mi-am luat rămas bun de la tine întâia oară – că o să fie fericită să-şi poată sprijini capul pe braţul bătrânei Peggotty – şi a murit ca un copil care a adormit.</p>
               <p rend="justify">Astfel şi-a încheiat Peggotty istorisirea. De când aflasem de moartea mamei, îmi pierise din amintire chipul ei aşa cum fusese în urmă. Şi în clipa aceea mi-a revenit în minte chipul tineresc al mamei, din anii copilăriei mele, când obişnuia să-şi răsucească pe degete buclele strălucitoare şi să danseze cu mine în salon pe înserate. Cele povestite de Peggotty n-au izbutit câtuşi de puţin să reînvie chipul ei din ultima vreme, ci, dimpotrivă, l-a întărit şi mai mult pe cel de odinioară. Poate să pară ciudat, dar aşa e! Moartea i-a dat aripi pentru a zbura înapoi, spre tinereţea ei netulburată, şi a şters toate celelalte amintiri.</p>
               <p rend="justify">Mama care odihnea în mormânt era mama din anii copilăriei mele, iar mica făptură din braţele ei eram eu, aşa cum fusesem odinioară, ghemuit pentru totdeauna la sânul ei.</p>
            </div>
            <div type="div2">
               <head>
                  <label>Capitolul X.</label>Nu se mai sinchisesc de mine, dar îmi fac rost de o slujbă</head>
               <p rend="justify">Prima măsură pe care a luat-o miss Murdstone a doua zi după înmormântare, când lumina a pătruns din nou în casă, a fost să-i dea de ştire lui Peggotty că peste o lună urmează să părăsească serviciul. Oricât de neplăcut îi era să le slujească, Peggotty ar fi rămas, de dragul meu, chiar dacă i s-ar fi oferit cea mai bună slujba din lume. Mi-a spus că va trebui să plece şi mi-a dezvăluit şi pricina: şi amândoi am fost sincer îndureraţi.</p>
               <p rend="justify">În privinţa mea şi a viitorului meu n-au suflat nici un cuvânt şi n-au luat nici o măsură. Presupun c-ar fi fost foarte fericiţi dacă m-ar fi putut concedia şi pe mine cu preaviz de o lună. Într-o bună zi mi-am luat inima în dinţi şi am întrebat-o pe miss Murdstone când mă voi duce din nou la şcoală; mi-a răspuns sec că nu crede c-o să mă mai duc. Mai mult nu mi s-a spus nimic. Eram foarte nerăbdător să ştiu ce aveau de gând cu mine: la fel era şi Peggotty, dar nici ea, nici eu n-am putut afla nimic în această privinţă.</p>
               <p rend="justify">În situaţia mea s-a petrecut însă o schimbare, care, deşi m-a scutit de multe neajunsuri, ar fi trebuit, dacă aş fi fost în stare să cântăresc mai bine lucrurile, să mă neliniştească în privinţa viitorului. Schimbarea a fost următoarea. Constrângerea la care eram supus a dispărut cu totul. Nu mi se mai impunea să stau să mă plictisesc în salon, dimpotrivă, de câteva ori, când m-am aşezat acolo, miss Murdstone m-a gonit, încruntându-se la mine. Nu mai eram împiedicat să stau de vorbă cu Peggotty; şi nimeni nu se mai ostenea să mă caute sau să întrebe de mine ori de câte ori se întâmpla să nu fiu în preajma lui mister Murdstone. La început mă temeam în fiecare zi ca nu cumva mister Murdstone să se ocupe iar personal de educaţia mea sau ca nu cumva miss Murdstone să se dedice acestui scop; dar foarte curând mi-am dat seama că temerile mele erau neîntemeiate şi că singurul lucru la care mă puteam aştepta era că nu se vor mai sinchisi de mine.</p>
               <p rend="justify">Nu-mi aduc aminte să fi fost cine ştie ce amărât când am făcut această descoperire. Eram încă năucit de moartea mamei, şi toate celelalte întâmplări mi-erau total indiferente. De câteva ori m-am gândit la eventualitatea că nu voi mai fi trimis la învăţătură şi că voi fi lăsat în plata Domnului şi că voi ajunge un amărât şi un jerpelit şi-mi voi irosi viaţa hoinărind pe uliţele satului; m-am gândit de asemenea c-aş putea scăpa de această soartă pornind în lume să-mi caut norocul, ca eroul nu ştiu cărei povestiri; dar acestea nu erau altceva decât năluciri trecătoare, halucinaţii, a căror desfăşurare o urmăream uneori ca şi cum ar fi fost scrise sau zugrăvite pe pereţii odăiţei mele şi care se mistuiau, lăsând pereţii goi ca mai înainte.</p>
               <p rend="justify">—  Peggotty, i-am spus într-o seară pe şoptite, încălzindu-mi îngândurat mâinile la focul din bucătărie, mister Murdstone nu mă mai poate suferi. Nici înainte nu prea mă îndrăgea, dar acum, Peggotty, ar fi bucuros să nu mă mai vadă în ochi dacă s-ar putea.</p>
               <p rend="justify">—  Se prea poate să fie din cauza durerii, mi-a zis Peggotty, mângâindu-mi părul.</p>
               <p rend="justify">—  Crede-mă, Peggotty, că sunt şi eu tare mâhnit. Dac-aş şti că totul e numai din pricina durerii, nici nu mi-ar păsa. Dar e altceva la mijloc, cu totul altceva.</p>
               <p rend="justify">—  De unde ştii? m-a întrebat Peggotty după o clipă de tăcere.</p>
               <p rend="justify">—  Necazul lui e de alt soi, cu totul diferit. E el necăjit şi în clipa asta, când stă cu miss Murdstone lângă cămin; dar dac-aş intra şi eu, ar fi ceva pe deasupra.</p>
               <p rend="justify">—  Şi ce anume ar fi pe deasupra?</p>
               <p rend="justify">—  Ar fi furios, i-am răspuns, imitându-l, fără voie, cum îşi încrunta sprâncenele întunecate. Dacă n-ar fi decât necăjit, nu s-ar uita aşa la mine. Sunt şi eu necăjit, dar asta mă face să fiu mai milos.</p>
               <p rend="justify">Peggotty n-a mai zis nimic un timp; iar eu, încălzindu-mi mâinile la foc, am rămas tăcut.</p>
               <p rend="justify">—  Davy! mi-a zis în cele din urmă.</p>
               <p rend="justify">—  Da, Peggotty, ce-i?</p>
               <p rend="justify">—  Am încercat tot ce mi-a putut trece prin minte, am recurs la toate mijloacele posibile şi imposibile ca să-mi găsesc o slujbă acceptabilă aici la Blunderstone, dar n-am izbutit, iubitule.</p>
               <p rend="justify">—  Şi ce ai de gând să faci? am întrebat-o, foarte mâhnit. Vrei să te duci şi să-ţi încerci norocul în altă parte?</p>
               <p rend="justify">—  Cred c-o să fiu nevoită să plec la Yarmouth şi c-am să mă statornicesc acolo, mi-a răspuns Peggotty.</p>
               <p rend="justify">—  S ar fi putut să pleci undeva mai departe, şi atunci te-aş fi pierdut de tot, i-am zis, înviorându-mă puţin. Acolo, însă, o să te mai pot vedea din când în când, dragă Peggotty. N-o să fii chiar la celălalt capăt al pământului, nu-i aşa?</p>
               <p rend="justify">—  Dimpotrivă, slavă Domnului! a exclamat Peggotty cu însufleţire. Cât timp vei rămâne aici, voi veni în fiecare săptămână să te văd. O zi pe săptămână, cât oi trăi.</p>
               <p rend="justify">Această făgăduială mi-a luat parcă o povară de pe inimă. Dar Peggotty nu s-a mulţumit numai cu atât, ci a urmat:</p>
               <p rend="justify">—  Pentru început, mă duc să stau vreo două săptămâni la frate-meu, ca să mă întremez şi ca să-mi mai vin în fire. Şi mă gândesc că poate te-or lăsa să vii cu mine, că tot nu ţin ei prea mult să te aibă aici.</p>
               <p rend="justify">În clipa aceea, nimic nu mi-ar fi putut face mai multă plăcere decât această perspectivă de a avea altfel de relaţii, cu toţi cei din jurul meu, în afară de Peggotty. Gândul că voi fi din nou înconjurat de acele chipuri deschise, pe care voi citi că sunt binevenit printre ei; că voi retrăi bucuria paşnică a acelei dimineţi de duminică, în care răsuna dangătul clopotelor, în care pietrele cădeau în apă, iar corăbiile sfâşiau ceaţa ca nişte umbre; că voi hoinări, cu micuţa Em'ly, împărtăşindu-i nenorocirile mele şi aflând alinare în pietricelele şi scoicile de pe ţărm; treptat, gândul la toate acestea mi-a redat liniştea sufletească. Peste o clipă m-a tulburat însă temerea că miss Murdstone nu va consimţi; dar asta s-a risipit foarte curând. Căci chiar pe când mai stăteam de vorbă cu Peggotty, miss Murdstone a venit să cerceteze dulapul cu provizii, cum obişnuia în fiecare seară, iar Peggotty, cu o îndrăzneală care m-a uimit, i-a spus pe loc totul.</p>
               <p rend="justify">—  Băiatul o să trândăvească acolo, începu miss Murdstone, privind cu atenţie la un borcan cu murături, şi trândăvia-i muma tuturor răutăţilor. Dar, de fapt, de trândăvit, cred c-o să trândăvească el şi aici şi oriunde ar fi.</p>
               <p rend="justify">Am văzut-o pe Peggotty gata să-i dea un răspuns tăios; dar de dragul meu şi-a înghiţit vorba şi a tăcut.</p>
               <p rend="justify">—  De, a urmat miss Murdstone, cu privirile aţintite asupra murăturilor, un lucru însă are o importanţă, covârşitoare, o importanţă mai presus de orice: fratele meu nu se cade să fie tulburat sau stânjenit. De aceea cred c-ar fi mai bine să-mi dau încuviinţarea.</p>
               <p rend="justify">I-am mulţumit, însă fără să-mi arăt bucuria, ca nu cumva să se răzgândească. Şi am socotit că bine am făcut, căci îndată şi-a ridicat privirile de la borcanul de murături şi s-a uitat la mine atât de acru, încât ai fi zis că ochii ei negri absorbiseră tot oţetul din borcan. Învoirea dată n-a fost totuşi retrasă, şi astfel, când s-a împlinit o lună de la moartea mamei, Peggotty şi cu mine ne-am gătit de drum.</p>
               <p rend="justify">Mister Barkis a intrat în casă spre a lua cuferele lui Peggotty. Niciodată înainte nu ştiu să fi trecut poarta grădinii noastre, dar cu acest prilej a intrat în casă. Şi când a ridicat cufărul cel mare şi a dat să iasă cu ei, mi-a aruncat o privire plină de înţeles, dacă se poate spune despre mister Barkis că a fost vreodată capabil să privească pe cineva cu înţeles.</p>
               <p rend="justify">Peggotty era, fireşte, mâhnită, căci părăsea locul unde timp de atâţia ani se simţise ca la ea acasă şi unde legase cele două mari afecţiuni ale vieţii ei – aceea pentru mama şi aceea pentru mine. În zorii zilei fusese la cimitir; şi când s-a urcat în haraba şi-a dus batista la ochi.</p>
               <p rend="justify">Cât a păstrat batista la ochi, mister Barkis n-a dat nici un semn de viaţă. A stat nemişcat la locul lui, în poziţia obişnuită, ca un manechin. Dar când Peggotty a început să se uite în jur şi să-mi vorbească, mister Barkis a dat din cap şi a mijit de câteva ori. N-am priceput însă nici cui îi rânjea, nici ce voia să spună.</p>
               <p rend="justify">—  Frumoasă vreme, mister Barkis, i-am zis, vrând să fiu curtenitor.</p>
               <p rend="justify">—  Nu-i urâtă, mi-a răspuns mister Barkis, care de obicei era scump la vorbă şi numai rareori se încumeta să fie categoric.</p>
               <p rend="justify">—  Peggotty e foarte mulţumită acum, mister Barkis, am adăugat, ca să-i lac plăcere.</p>
               <p rend="justify">—  Da? a întrebat mister Barkis.</p>
               <p rend="justify">După ce a mai chibzuit puţin, mister Barkis, a privit-o cu un aer pătrunzător şi a întrebat-o:</p>
               <p rend="justify">—  Eşti, într-adevăr, destul de mulţumită?</p>
               <p rend="justify">Peggotty a râs şi i-a răspuns că da.</p>
               <p rend="justify">—  Adevărat şi cu mâna pe inimă? Eşti mulţumită? a mormăit mister Barkis, trăgându-se mai aproape şi împungând-o cu cotul. Eşti mulţumită? Vorbeşti adevărat, cu mâna pe inimă? Eşti mulţumită? Zău eşti? Ei?</p>
               <p rend="justify">Mister Barkis tot se trăgea mai aproape de ea şi-o împungea cu cotul, până ce am ajuns toţi trei în marginea din stânga a harabalei, atât de înghesuiţi, că abia mai puteam răsufla.</p>
               <p rend="justify">Peggotty i-a atras atenţia că mă strivea, şi atunci mister Barkis mi-a mai făcut puţin loc, apoi s-a depărtat încetul cu încetul. Mi-am dat seama, însă, că părea să creadă că descoperise un mijloc minunat de a-şi exprima sentimentele în mod simplu, plăcut şi colorat, care-l scutea de ostenelile conversaţiei. Vădit încântat de această ispravă, a chicotit o bună bucată de vreme. Din când în când se întorcea către Peggotty şi repeta: „Eşti totuşi destul de mulţumit?” şi se înghesuia ca mai înainte, de simţeam că mi se taie răsuflarea. Revenea apoi cu aceeaşi întrebare, şi cu aceleaşi urmări. În cele din urmă, cum îl vedeam că se porneşte, mă ridicam şi stăteam în picioare pe scară, pretextând că admir priveliştea; şi în felul acesta n-am mai avut nici un fel de neplăceri.</p>
               <p rend="justify">Foarte îndatoritor, a oprit, la un han, numai pentru a ne face plăcere, şi ne-a cinstit cu fripturi de berbec şi cu bere. Şi biata Peggotty, pentru că mister Barkis s-a tras prea aproape de ea, a fost cât pe-aci să se înece cu berea. Dar pe măsură ce ne-am apropiat de destinaţie, mister Barkis a fost mereu mai ocupat, aşa că a avut tot mai puţin răgaz pentru galanterii, şi când am ajuns pe caldarâmul Yarmouthului, harabaua ne-a hurducat atât de tare, încât nici că ne-am mai putut gândi la altceva.</p>
               <p rend="justify">Mister Peggotty şi Ham ne aşteptau. Pe mine şi pe Peggotty ne-a primit foarte călduros, iar lui mister Barkis i-au strâns mâna, şi-mi aduc aminte că acesta, cu pălăria pe ceafă, cu o căutătură şi o ţinută ruşinată, care se reflecta până şi în poziţia crăcănată a picioarelor, avea un aer buimac. Apoi au luat fiecare unul din cuferele lui Peggotty, dar în clipa când am dat să plecăm, mister Barkis, foarte grav, mi-a făcut semn cu degetul să-l urmez într-un gang.</p>
               <p rend="justify">—  Cred, a mormăit, c-a mers bine.</p>
               <p rend="justify">Am ridicat privirea şi, căutând să par foarte înţelept, i-am răspuns:</p>
               <p rend="justify">—  Oh!</p>
               <p rend="justify">—  N-am ajuns încă, a urmat mister Barkis, dând din cap ca şi cum mi-ar fi încredinţat o mare taină. Dar a mers bine.</p>
               <p rend="justify">—  Oh! i-am răspuns din nou.</p>
               <p rend="justify">—  Vă amintiţi cine a spus c-ar vrea, mi-a zis Barkis, şi numai Barkis.</p>
               <p rend="justify">Am încuviinţat, dând din cap.</p>
               <p rend="justify">—  Bine, a zis mister Barkis, strângându-mi mâna. Să ştiţi, vă rămân prieten. Dumneavoastră aţi pus lucrurile pe roate. Merge strună!</p>
               <p rend="justify">Cu toată strădania lui de a vorbi foarte desluşit, mister Barkis era atât de misterios, şi dacă Peggotty nu m-ar fi strigat, aş fi putut să mă uit la el şi un ceas întreg, şi pe chipul lui tot n-aş fi aflat nimic, cum nimic nu poţi afla privind un ceas care stă. În timp ce ne îndreptam spre casă, Peggotty m-a întrebat ce-mi spusese; şi atunci i-am povestit că-mi spusese că totul merge strună.</p>
               <p rend="justify">—  Ce neobrăzare! a izbucnit Peggotty. Dar nu-mi pasă! Ce-ai zice, dragă Davy, dac-aş avea de gând să mă mărit?</p>
               <p rend="justify">—  Păi… cred, Peggotty, că şi atunci m-ai iubi tot atât de mult cât mă iubeşti şi acum, i-am răspuns după ce m-am gândit puţin.</p>
               <p rend="justify">Spre marea mirare a trecătorilor şi a rudelor ei, care mergeau înainte, Peggotty s-a oprit din drum şi m-a strâns la piept, făcându-mi jurăminte de dragoste nestrămutată.</p>
               <p rend="justify">—  Spune-mi, iubitule, ce-ai zice? m-a întrebat din nou, când am pornit mai departe după această îmbrăţişare.</p>
               <p rend="justify">—  Ce-aş zice dac-ai avea de gând să te măriţi cu mister Barkis, Peggotty?</p>
               <p rend="justify">—  Da, mi-a zis.</p>
               <p rend="justify">—  Aş zice că bine ai face. Căci atunci ai avea totdeauna calul şi căruţa la îndemână şi ai putea să vii să mă vezi fără nici o cheltuială, şi atunci sigur că ai veni.</p>
               <p rend="justify">—  Deştept mai e drăguţul de el! a strigat Peggotty încântată. La asta mă gândesc şi eu de o lună încoace! Da, scumpule: şi, ştii, cred că n-aş mai fi la cheremul nimănui; fără să mai pun la socoteală faptul că la casa mea aş munci cu mai multă tragere de inimă decât la alţii. Nici nu ştiu dacă aş mai fi în stare acum să slujesc la un străin. Şi în felul acesta, a adăugat Peggotty visătoare, o să fiu aproape de mormântul iubitei mele şi o să mă pot duce să-l văd oricând; iar când mi-o veni şi mie vremea să mă odihnesc, o să pot fi îngropată aproape de dulceaţa mea iubită.</p>
               <p rend="justify">O  bucată de vreme n-am mai scos nici o vorbă nici eu, nici ea.</p>
               <p rend="justify">—  Dar dacă Davy al meu ar avea vreo împotrivire, a izbucnit deodată Peggotty, nici că m-aş gândi să mă mărit nici dacă mi s-ar fi făcut şi o sută de strigări în biserică, nici chiar dac-ar fi să mi se tocească inelul de mireasă în buzunar!</p>
               <p rend="justify">—  Uită-te în ochii mei, Peggotty, i-am răspuns, şi te încredinţează dacă nu sunt cu adevărat fericit şi dacă nu doresc din toată inima să te măriţi!</p>
               <p rend="justify">Şi de fapt doream din toată inima lucrul acesta.</p>
               <p rend="justify">—  Bine, sufleţelul meu, mi-a spus Peggotty, strângându-mi mâna. Zi şi noapte m-am gândit în fel şi chip şi nădăjduiesc că am chibzuit bine; am să mai văd eu şi am să mă sfătuiesc şi cu fratele, dar pân-atunci, Davy, asta rămâne între noi. Barkis e un om dintr-o bucată, a urmat ea, şi dacă am să mă silesc să mă port cum se cuvine cu el, cred că va fi numai vina mea dacă n-am să fiu… dacă n-am să fiu totuşi destul de mulţumită, a încheiat Peggotty, râzând din toată inima.</p>
               <p rend="justify">Era atât de nimerită citirea acestor cuvinte ale lui mister Barkis, încât am pufnit în râs amândoi, şi am tot râs până am ajuns în faţa căsuţei lui mister Peggotty.</p>
               <p rend="justify">Părea neschimbată, cu singura deosebire că acum îmi părea ceva mai mică; missis Gummidge, ca şi cum nici nu s-ar fi clintit de când plecasem, ne aştepta în prag înăuntru, totul, până şi buchetul de alge din vaza albastră, care-mi înveselea iatacul, era aşa cum ştiam.</p>
               <p rend="justify">Am dat o raită până la şopron şi am văzut, grămădiţi în acelaşi colţ, aceiaşi homari, crabi şi raci, care voiau parcă să prindă în cleşte lumea întreagă.</p>
               <p rend="justify">Dar cum pe micuţa Em'ly n-o vedeam nicăieri, l-am întrebat pe mister Peggotty unde se afla.</p>
               <p rend="justify">—  La şcoală, sir, mi-a răspuns mister Peggotty, ştergându-şi năduşeala de pe frunte, căci obosise ducând cufărul soră-si. Dar se-ntoarce ea peste vreo douăzeci de minute, cel mult o juma de ceas, a urmat el, uitându-se la pendula nemţească din perete. Credeţi-mă, îi simţim cu toţii lipsa.</p>
               <p rend="justify">Missis Gummidge a oftat.</p>
               <p rend="justify">—  Curaj, mămucă! a îndemnat-o mister Peggotty.</p>
               <p rend="justify">—  Dar eu îi simt lipsa mai mult decât toţi, a zis missis Gummidge. Mi-s o biată făptură orfană şi oropsită, şi ea e singurul om cu care întotdeauna mă-mpac bine.</p>
               <p rend="justify">Şi tot gemând şi clătinând din cap, missis Gummidge s-a apucat să sufle în foc. În timp ce dânsa se îndeletnicea cu această treabă mister Peggotty s-a întors către noi, şi, ducând mâna la gură, ne-a şoptit:</p>
               <p rend="justify">—  Bătrânu ei!</p>
               <p rend="justify">De aici am tras concluzia că de la ultima mea vizită nu intervenise nici o îmbunătăţire în starea lui missis Gummidge.</p>
               <p rend="justify">Casa era, sau ar fi trebuit să fie, la fel de încântătoare ca şi înainte; totuşi, nu-mi mai făcea aceeaşi impresie. Aproape că m-a dezamăgit. Poate din pricină că lipsea micuţa Em'ly. Ştiam drumul pe care trebuia să vină şi m-am trezit păşind pe cărare, în întâmpinarea ei.</p>
               <p rend="justify">Curând am zărit o siluetă, şi îndată mi-am dat seama că era Em'ly, care, deşi crescuse, tot mică de statură rămăsese. Dar când s-a apropiat şi am văzut că ochii îi erau mai albaştri, că obrazu-i cu gropiţe devenise şi mai rumen, şi că toată era mai frumoasă şi mai veselă, m-a cuprins un simţământ ciudat, şi, prefăcându-mă că n-am recunoscut-o, am trecut pe lângă ea, uitându-mă undeva departe. Dacă nu mă înşel, am mai făcut eu treaba asta şi când m-am făcut mai mare.</p>
               <p rend="justify">Micuţa Em'ly nici nu s-a sinchisit. M-a văzut destul de bine: dar în loc să se întoarcă şi să mă cheme, a fugit, râzând. Aşa că m-am văzut silit s-alerg după ea, şi pentru că fugea foarte repede, n-am putut s-o ajung decât aproape de casă.</p>
               <p rend="justify">—  Ah, tu erai? m-a apostrofat micuţa Em'ly.</p>
               <p rend="justify">—  Lasă, Em'ly, i-am spus, că ştiai bine că eu sunt.</p>
               <p rend="justify">—  Dar ce, vrei să spui că tu nu ştiai că-s eu? mi-a întors-o Em'ly.</p>
               <p rend="justify">Am vrut s-o sărut, dar şi-a acoperit cu mâinile buzele ca vişina, şi, râzând, mi-a spus că nu mai era copil şi a fugit în casă.</p>
               <p rend="justify">Ai fi zis că-i face o plăcere nespusă să mă tachineze, şi această schimbare în felul ei de a se purta m-a mirat foarte mult. Ceaiul era pregătit, şi lădiţa noastră se afla la locul ei obişnuit, dar în loc să vină să se aşeze alături de mine, Em'ly s-a aşezat lângă posomorâta de missis Gummidge; iar când mister Peggotty a întrebat-o de ce mă ocoleşte, şi-a ciufulit tot părul ca să-şi ascundă faţa şi a început să râdă.</p>
               <p rend="justify">—  Eşti o pisicuţă! i-a spus mister Peggotty, mângâind-o cu mâna lui uriaşă.</p>
               <p rend="justify">—  Aşa-i! Aşa-i! a întărit Ham. Chiar aşa-i, mas'r Davy!</p>
               <p rend="justify">Şi, cuprins de o admiraţie şi de o încântare care l-au făcut să roşească, a stat câtva timp uitându-se la ea şi chicotind.</p>
               <p rend="justify">De fapt, toată lumea o răsfăţa pe micuţa Em'ly, şi mai cu seamă mister Peggotty, căci era de ajuns ca ea să-şi lipească obrăjorul de favoriţii lui ţepoşi, pentru ca acesta să-i îndeplinească orice dorinţă. Cel puţin aşa am crezut când am văzut cum îl dezmierda; şi fireşte, îi dădeam deplină dreptate lui mister Peggotty. Era atât de dulce şi de afectuoasă şi îmbina cu atâta farmec sfiala cu isteţimea, încât m-a subjugat mai mult ca oricând.</p>
               <p rend="justify">Avea şi inimă simţitoare: după ce am luat ceaiul, am rămas cu toţii în jurul căminului, şi când mister Peggotty, cu pipa în gură, a făcut o aluzie la pierderea ce-o suferisem, ochii ei s-au umplut de lacrimi şi mi-a aruncat peste masă o privire atât de duioasă, încât m-am simţit plin de recunoştinţă.</p>
               <p rend="justify">—  Ah! a zis mister Peggotty, trecându-şi mâna prin zulufii ei, ca prin apă. Vedeţi, sir, şi ea-i orfană. Ş-ăsta, a urmat mister Peggotty, bătându-l pe Ham cu dosul mâinii pe piept, ş-ăsta tot orfan, deşi nu prea arată.</p>
               <p rend="justify">—  Dacă mi-aţi fi tutore, am zis, clătinând din cap, cred că nici eu nu m-aş simţi orfan.</p>
               <p rend="justify">—  Bine-aţi zis, mas'r Davy! Hurra! Bine-aţi zis! mai bine nici că se poate! Ho! Ho! a izbucnit Ham entuziasmat şi i-a dat înapoi lui mister Peggotty pumnul pe care-l primise, iar micuţa Em'ly s-a ridicat de la loc, să-l sărute pe mister Peggotty.</p>
               <p rend="justify">—  Dar prietenul 'neavoastră ce mai face, sir? m-a întrebat mister Peggotty.</p>
               <p rend="justify">—  Cine? Steerforth?</p>
               <p rend="justify">—  Vezi, c-aşa-l cheamă! a strigat mister Peggotty, întorcându-se către Ham. Ştiam eu că-i ceva în legătură cu meseria noastră.</p>
               <p rend="justify">—  Păi ziceai că-l cheamă Rudderford, a obiectat Ham, râzând.</p>
               <p rend="justify">—  Ei! i-a întors mister Peggotty. Ce mi-e Steerforth, ce mi-e Rudderford? Nu e mare deosebire.52 Ce mai face prietenul 'neavoastră, sir?</p>
               <p rend="justify">—  Când am plecat, era bine, sănătos.</p>
               <p rend="justify">—  Ăsta prieten, zic şi eu! a proclamat mister Peggotty ridicând în aer pipa. Prieten între prieteni! Pe cinstea mea, numai să-l vezi, şi-ţi face plăcere!</p>
               <p rend="justify">—  E foarte chipeş, nu-i aşa? l-am întrebat eu, măgulit de aceste laude.</p>
               <p rend="justify">—  Chipeş, nici vorbă! a confirmat mister Peggotty. Stă mândru ca un… ca un… ei! nu mă pricep să spun. Şi tare-i viteaz.</p>
               <p rend="justify">—  Da! Aşa-i, am încuviinţat. E viteaz ca un leu şi nici nu vă închipuiţi cât e de sincer, mister Peggotty.</p>
               <p rend="justify">—  Cred că-i bate pe toţi la-nvăţat, a adăugat mister Peggotty, privindu-mă printr-un nor de fum.</p>
               <p rend="justify">—  Aşa-i, am adeverit încântat, toate le ştie. Şi e uimitor de deştept.</p>
               <p rend="justify">—  Ăsta prieten! a repetat mister Peggotty, dând din cap cu gravitate.</p>
               <p rend="justify">—  Şi parcă nimic nu-i vine greu, am urmat. E de ajuns să arunce o privire pe carte, şi a şi învăţat lecţia. Şi e cel mai straşnic jucător de cricket53 care s-a pomenit vreodată. Iar la jocul de „dame”, îţi dă oricâte piese vrei şi te bate uşor.</p>
               <p rend="justify">Mister Peggotty a mai dat o dată din cap, parcă pentru a spune: „Vă cred!”</p>
               <p rend="justify">—  Vorbeşte atât de frumos, am adăugat, încât poate câştiga de partea lui pe oricine vrea; şi zău nu ştiu ce-aţi mai zice dacă l-aţi auzi cântând.</p>
               <p rend="justify">Mister Peggotty a mai dat încă o dată din cap, parcă pentru a spune: „N-am nici cea mai mică îndoială”.</p>
               <p rend="justify">—  Apoi, e atât de mărinimos, de bun, de nobil, i-am dat înainte, furat de acest subiect preferat, încât nici nu-i cu putinţă să-i aduci toate laudele ce i se cuvin. Sunt sigur că niciodată n-am să fiu în stare să-i arăt destulă recunoştinţă pentru mărinimia cu care m-a ocrotit, deşi eram mult mai tânăr şi cu mult în urma lui la şcoală.</p>
               <p rend="justify">Vorbeam foarte înflăcărat, când, deodată, privirea mi s-a oprit pe faţa micuţei Em'ly, care, aplecată înainte, asculta cu luare-aminte, ţinându-şi răsuflarea, cu ochii scânteietori ca nişte pietre preţioase şi cu faţa aprinsă. Era atât de îngândurată şi atât de frumoasă, încât m-am oprit ca vrăjit; şi toţi au băgat de seamă, căci, când am tăcut, au început să râdă şi s-au uitat la ea.</p>
               <p rend="justify">—  Em'ly îmi seamănă mie, a zis Peggotty, şi-ar vrea şi ea să-l vadă o dată.</p>
               <p rend="justify">Când a văzul că toţi se uitau la ea, Em'ly s-a tulburat, şi-a lăsat capul în jos şi obrajii i s-au aprins şi mai tare. Strecurând câte o privire furişă prin zulufii ei răvăşiţi şi dându-şi seama că tot ne mai uitam la ea (eu, unul, mărturisesc c-aş fi fost în stare să mă uit la ea ceasuri întregi), a fugit afară şi nu s-a mai întors până ce a venit vremea să mergem la culcare.</p>
               <p rend="justify">M-am culcat şi eu în bătrânul pătuc din iatacul meu de la pupă şi, vântul iar a prins a sufla, tânguindu-se peste şesul acela. N-am putut alunga de astă dată gândul că-i boceşte pe cei plecaţi dintre vii, şi în loc să visez că apele mării s-ar putea ridica peste noapte şi ar putea lua cu ele barcazul, îmi închipuiam că, de când auzisem ultima oară acest vuiet, marea se revărsase şi înecase căminul în care mă simţeam fericit. Îmi aduc aminte că în rugăciunea pe care am rostit-o, în timp ce urletul apelor şi al vântului devenea tot mai slab, am adăugat o cerere nouă: m-am rugat să cresc mare, ca să mă pot căsători cu micuţa Em'ly, şi apoi am adormit înamorat.</p>
               <p rend="justify">Zilele treceau tot atât de uşor ca rândul trecut, cu singura deosebire – o deosebire foarte însemnată – că de astă dată nu mă plimbam cu Em'ly pe plajă decât foarte rar. Avea mereu de învăţat sau de cusut; în fiecare zi, cea mai mare parte a timpului lipsea de acasă. Dar chiar dacă n-ar fi fost aceste piedici, îmi dădeam seama că n-am mai hoinări ca altădată. Deşi mai era sălbatică şi plină de toane copilăreşti, Em'ly se schimbase mai mult decât m-aş fi putut aştepta, devenind o femeiuşcă. În mai puţin de un an, mă lăsase mult în urmă. Îi plăceam, dar râdea de mine şi mă tachina; când ieşeam ca s-o întâmpin, apuca pe alt drum, şi când mă întorceam dezamăgit, o găseam în uşă, râzând. Cele mai frumoase clipe erau acelea când şedea liniştită în prag şi cosea, iar eu, aşezat la picioarele ei, pe treptele de lemn, îi citeam. Cred şi în ziua de azi că niciodată n-am văzut un soare mai strălucitor ca în după-amiezile acelea luminoase de aprilie; că niciodată nu mi-a fost dat să văd fiinţă mai luminoasă decât aceea pe care, seară de seară o vedeam în uşa barcazului: că niciodată n-am avut prilejul să privesc un cer atât de senin, o mare atât de frumoasă şi corăbii atât de mândre, mistuindu-se în depărtările aurii.</p>
               <p rend="justify">În prima seară de la sosirea noastră, mister Barkis şi-a făcut apariţia, foarte stângaci şi uluit, cu câteva portocale, legate într-o batistă. Cum nu ne-a spus nimic de acest pacheţel, am crezut cu toţii că l-a uitat la plecare, şi când Ham a dat fuga după el să i-l dea, s-a întors cu răspuns că era pentru Peggotty. După această întâmplare, a venit în fiecare seară exact la aceeaşi oră, totdeauna cu un pacheţel despre care nu pomenea nici un cuvânt, pe care-l lăsa lângă uşă şi-l uita acolo. Aceste semne de dragoste erau cât se poate de variate şi năstruşnice. Îmi aduc aminte, între altele, de o pereche de picioare de porc, de o pernă neobişnuit de mare pentru ace, o jumătate bushel54 de mere, o pereche de cercei de onix negru, câţiva bulbi de zambile, un joc de domino, un canar cu colivie cu tot şi o şuncă afumată.</p>
               <p rend="justify">Mister Barkis, pe cât îmi amintesc, avea un fel cu totul neobişnuit de a face curte. Rareori scotea câte o vorbă; stătea lângă cămin, în aceeaşi poziţie ca şi în căruţă, şi se uita ţintă la Peggotty, care şedea în faţa lui. Într-o seară împins de dragoste, cred, s-a repezit la mucul de lumânare întrebuinţat de Peggotty ca să bage aţa în ac şi l-a vârât în buzunarul, jiletcii plecând cu el. De atunci, plăcerea lui cea mai mare era ca la nevoie să scoată mucul acela, dezlipindu-l de căptuşeala buzunarului în care aproape că se topise, şi apoi, după ce Peggotty îl folosea, să-l pună cu grijă la loc. Părea că se simţea foarte bine, fără a mai vorbi. Cred că nici atunci când se ducea cu Peggotty să se plimbe pe dune nu prea îşi bătea gura, ci se mulţumea s-o întrebe numai din când în când dacă este destul de mulţumită. Ţin minte că uneori, după ce pleca Barkis, Peggotty îşi ascundea faţa în şort şi râdea câte o jumătate de ceas. De fapt, toţi făceam mai mult sau mai puţin haz, în afară de nefericita missis Gummidge, căreia pare-se că bărbatu-său îi făcuse curte exact în acelaşi fel şi căreia toate acestea îi aminteau de bătrânul ei.</p>
               <p rend="justify">În cele din urmă, într-o zi, pe la sfârşitul vizitei noastre, am fost înştiinţat că Peggotty şi mister Barkis aveau să facă împreună o excursie de o zi şi că micuţa Em'ly şi cu mine îi vom însoţi. Gândindu-mă la plăcerea de a fi o zi întreagă cu Em'ly, am petrecut o noapte agitată. Ne-am sculat cu toţii devreme dimineaţa, şi ne mai aflam la ceai, când mister Barkis s-a ivit de departe, mânând o cabrioletă către aceea pe care o iubea.</p>
               <p rend="justify">Ca de obicei, Peggotty purta rochia ei de doliu, simplă şi curată, în schimb mister Barkis strălucea într-o haină nouă, albastră, pe care croitorul i-o făcuse atât de mare, încât, datorită mânecilor prea lungi, n-ar mai fi avut nevoie de mănuşi nici chiar pe vremea cea mai friguroasă, iar datorită gulerului prea înalt, părul îi stătea ridicat în creştetul capului. Nasturii, strălucitori, erau, şi ei cât se poate de mari. În haina asta, la care purta pantaloni cenuşii şi o jiletcă de un galben deschis, mister Barkis mi s-a părut o personificare a eleganţei.</p>
               <p rend="justify">Afară, în faţa casei, unde ne învârteam de zor cu toţii, în mare fierbere, l-am văzut pe mister Peggotty cu o gheată veche în mână, care urma să fie aruncată după noi, ca să avem noroc55, şi i-a oferit-o lui missis Gummidge s-o azvârle ea.</p>
               <p rend="justify">—  Nu. Ar fi mai bine s-o arunce altcineva, Dan'l, a zis missis Gummidge. Eu mi-s o făptură orfană şi oropsită şi mă tulbură tot ce-mi aminteşte că-n lumea asta există fiinţe care nu-s orfane şi oropsite.</p>
               <p rend="justify">—  Hai, băbuţo, a îndemnat-o mister Peggotty, ia gheata şi arunc-o!</p>
               <p rend="justify">—  Nu, Dan'l, a răspuns missis Gummidge, tânguindu-se şi clătinând din cap. Dac-aş fi mai puţin simţitoare, ar fi mai bine. Tu nu eşti simţitor ca mine, Dan'l, de-aia nu-ţi ies toate anapoda; ai face mai bine s-o arunci tu.</p>
               <p rend="justify">În clipa aceea, Peggotty, care trecuse, grăbită, de la un membru al familiei la altul, sărutându-se cu fiecare, din cabrioleta în care ne suisem toţi patru (Em'ly şi cu mine şedeam alături pe două scăunaşe), a strigat că gheata trebuie s-o arunce missis Gummidge. Şi atunci missis Gummidge a aruncat-o. Şi îmi pare rău că trebuie s-o spun, dar o dată cu gheata a aruncat şi o umbră asupra atmosferei festive ce înconjura plecarea noastră, căci îndată a început să plângă cu hohote şi a căzut în braţele lui Ham, declarând din nou că-şi dă seama că-i o povară pentru toţi şi c-ar fi mai bine să intre la azil de îndată. Asta mi s-a părut o idee bună, pe care Ham ar fi trebuit s-o ducă la îndeplinire fără nici-o zăbavă.</p>
               <p rend="justify">Am plecat totuşi în excursie, şi cel clintii lucru pe care l-am făcut a fost să oprim în faţa unei biserici, unde mister Barkis a priponit calul şi a intrat cu Peggotty, lăsându-ne, pe Em'ly şi pe mine, singuri în cabrioletă. Am profitat de acest prilej şi trecându-i braţul în jurul taliei, i-am propus că deoarece se apropie ziua plecării mele, să ne purtăm ca doi foarte buni prieteni şi să petrecem toată ziua. Micuţa Em'ly învoindu-se şi îngăduindu-mi s-o sărut, mi-am ieşit din minţi şi i-am spus, ţin bine minte, că niciodată n-o să pot iubi pe altcineva şi că sunt gata să fac vărsare de sânge dacă vreun altul va îndrăzni să năzuiască la dragostea ei.</p>
               <p rend="justify">Ce haz a mai făcut micuţa Em'ly de toate acestea! Şi cu ce ifose mi-a zis mica zână, care se credea mult mai mare şi mai înţeleaptă decât mine, că aş fi „un băieţaş prostuţ”; apoi însă mi-a zâmbit atât de fermecător, încât plăcerea de a o privi m-a făcut sa uit durerea pricinuită de acest epitet batjocoritor.</p>
               <p rend="justify">Peggotty şi mister Barkis au zăbovit cam mult în biserică, dar în cele din urmă au ieşit şi am pornit afară din oraş. Pe drum, mister Barkis s-a întors către mine şi, făcându-mi cu ochiul – în paranteză fie spus că nu mi-aş fi închipuit niciodată că mister Barkis ar fi în stare să facă semn cu ochiul – mi-a zis:</p>
               <p rend="justify">—  Ce nume am scris pe coviltir?</p>
               <p rend="justify">—  Clara Peggotty, am răspuns.</p>
               <p rend="justify">—  Şi ce nume aş scrie acum dacă am avea coviltir?</p>
               <p rend="justify">—  Tot Clara Peggotty, mi-am dat cu părerea.</p>
               <p rend="justify">—  Ba Clara Peggotty BARKIS! mi-a zis şi a izbucnit în hohote de râs care au cutremurat cabrioleta.</p>
               <p rend="justify">Într-un cuvânt, se opriseră la biserică spre a se cununa. Peggotty hotărâse să facă ceremonia pe tăcute; o dusese la altar paracliserul, şi cununia se celebrase fără nici un martor. Peggotty s-a simţit puţin cam stânjenită când mister Barkis ne-a anunţat aşa, de-a dreptul, că se căsătoriseră şi nu s-a mai săturat strângându-mă la piept ca să-mi dovedească dragostea ei nestrămutată; dar peste puţin s-a potolit şi ne-a zis că era foarte fericită că trecuse şi acest hop.</p>
               <p rend="justify">Ne-am oprit la un mic han, pe un drum lăturalnic, unde eram aşteptaţi, am mâncat foarte bine şi am petrecut o zi cât se poate de plăcută. Nici chiar dacă în ultimii zece ani Peggotty s-ar fi măritat în fiecare zi, n-ar fi putut să fie mai puţin stingherită; se purta ca şi cum nu s-ar fi întâmplat nimic neobişnuit: era aceeaşi ca întotdeauna şi înainte de ceai, s-a dus să se plimbe puţin cu Em'ly şi cu mine, în vreme ce mister Barkis a continuat să tragă senin din lulea şi să mediteze, bănuiesc, asupra fericirii lui. Această îndeletnicire i-a aţâţat, dacă nu mă înşel, pofta de mâncare; îmi aduc bine aminte cu deşi se îndopase la prânz cu friptură de porc cu legume şi cu vreo două păsări, la ceai a mai comandat costiţă fiartă şi s-a servit liniştit cu o porţie respectabilă.</p>
               <p rend="justify">De atunci m-am gândit nu o dată ce ciudată, simplă şi neobişnuită a fost nunta asta! Puţin după ce s-a lăsat întunericul, ne-am suit în cabrioletă şi ne-am întors domol spre casă, vorbind despre stelele la care ne uitam. Fiind principalul lor interpret, i-am deschis lui Mister Barkis orizonturi neobişnuite. I-am spus tot ce ştiam, dar el lesne ar fi crezut orice mi-ar fi trecut prin minte, căci avea un adânc respect pentru priceperea mea, şi i-a zis nevestei sale chiar în faţa mea că eram „un tânăr Roeshus56 voind să spună, cred, că eram un copil-minune.</p>
               <p rend="justify">Când am ajuns la capătul cunoştinţelor mele despre lumea stelelor sau poate când am ajuns la capătul posibilităţilor de înţelegere ale lui mister Barkis, micuţa Em'ly şi cu mine ne-am făcut o manta dintr-o prelată veche, sub care ne-am cuibărit tot restul drumului. Ah, cum o mai iubeam! Ce fericiţi am fi fost (mă gândeam eu) dacă ne-am fi căsătorit şi am fi plecat să trăim, undeva, oriunde, la umbra copacilor sau în câmp, şi n-am creşte niciodată mari, şi n-am deveni niciodată mai înţelepţi, şi am rămâne în veci copii şi am hoinări ţinându-ne de mână în bătaia soarelui, peste pajişti înflorite, noaptea odihnindu-ne capul pe un pat de muşchi şi dormind somn dulce, paşnic şi neprihănit, şi dacă atunci când am muri am fi îngropaţi de păsările cerului! Tot drumul mi-au stăruit în minte asemenea închipuiri ireale, strălucitoare în lumina nevinovăţiei noastre şi tremurânde ca stelele îndepărtate. Şi în ziua de azi sunt bucuros când îmi aduc aminte că la nunta lui Peggotty au fost de faţă două suflete candide cum erau al Em'ly şi al meu. Sunt bucuros când mă gândesc că în alaiul lor de nuntă afet de simplu, graţiile şi divinităţile iubirii au îmbrăcat forme atât de diafane.</p>
               <p rend="justify">Când am ajuns înapoi acasă, la vechiul barcaz, se înnoptase de-a binelea; aici missis Barkis şi soţul ei şi-au luat rămas bun şi au pornit mai departe, unul lângă altul, spre căminul lor. Atunci, pentru întâia oară, am simţit că am pierdut-o pe Peggotty. Dacă m-aş fi aflat în orice altă casă decât aceea care o adăpostea pe micuţa Em'ly, m-aş fi dus la culcare cu inima plină de amărăciune.</p>
               <p rend="justify">Mister Peggotty şi Ham, care-mi cunoşteau gândurile la fel de bine ca mine, mă aşteptau cu o masă bună şi cu feţele lor deschise, pentru a le alunga. Pentru întâia oară de când venisem la ei, micuţa Em'ly. S-a aşezat lângă mine, pe lădiţa noastră de odinioară, şi am încheiat astfel în chip minunat o zi minunată.</p>
               <p rend="justify">Era o noapte de flux; şi scurt timp după ce ne-am culcat, mister Peggotty şi Ham au ieşit la pescuit. Eram foarte mândru că fusesem lăsat singur acasă s-o ocrotesc pe micuţa Em'ly şi pe missis Gummidge, şi tare-aş fi vrut să ne atace un leu sau un şarpe, sau orice monstru răufăcător, ca să am prilejul de a-l nimici, acoperindu-mă de glorie. Dar cum în noaptea aceea pe şesul de la Yarmouth nu se aflau asemenea dihănii, m-am mulţumit să visez balauri până în zori.</p>
               <p rend="justify">Dimineaţa a venit Peggotty, care, ca de obicei, m-a strigat de sub fereastră, ca şi cum povestea cu mister Barkis, harabagiul, n-ar fi fost, de la început până la sfârşit, decât un vis. După gustare, m-a luat şi m-a dus la dânsa acasă, şi avea o căsuţă într-adevăr foarte frumoasă. Dintre toate mobilele, cred că m-a impresionat cel mai mult scrinul cel vechi de lemn afumat din salonaş (bucătăria pardosită cu ţiglă servea şi drept odaie de primire), care avea un capac culisant, şi care, când se deschidea, se lăsa în jos şi servea drept pupitru, şi pe pupitru se afla un exemplar voluminos in-cuarto al Cărţii mucenicilor de Foxe57. Cum am dat peste această carte nepreţuită – din care astăzi nu-mi mai amintesc nici un cuvânt – m-am apucat s-o citesc; şi după aceea, de câte ori i-am mai vizitat, m-aşezam în genunchi pe un scaun, deschideam scrinul în care era păstrată această nestemată, îmi rezemam braţele pe pupitru, şi de fiecare dată luam cartea de la început şi o răsfoiam cu nesaţ. Cred că mă atrăgeau mai ales pozele, căci avea numeroase ilustraţii, înfăţişând tot felul de grozăvii; de atunci; în mintea mea, Cartea mucenicilor şi căsuţa bunei mele Peggotty au rămas, cum îmi apar şi acum, indisolubil legate.</p>
               <p rend="justify">Chiar în ziua aceea mi-am luat rămas bun de la mister Peggotty, de la Ham, de la missis Gummidge şi de la micuţa Em'ly; noaptea am petrecut-o la Peggotty, într-o odăiţă de la mansardă, odăiţa despre care Peggotty mi-a zis că va fi totdeauna a mea şi că va fi păstrată pentru mine aşa cum este (cu cartea despre crocodili pe o poliţă, deasupra patului).</p>
               <p rend="justify">—  Tânără sau bătrână, cât oi trăi, dragul meu Davy, şi cât oi mai avea acoperişul ăsta deasupra capului, mi-a zis Peggotty, totdeauna ai să găseşti odăiţa asta pregătită ca şi cum ar trebui să pici în orice clipă. Am s-o deretic, iubitule, în fiecare zi, aşa cum ţi-am dereticat vechea ta odăiţă. Şi chiar de-ar fi să pleci în China, să fii sigur c-am s-o păstreze aşa până-ai să te-ntorci.</p>
               <p rend="justify">Mi-am dat seama cât de credincioasă şi cât de statornică era scumpa mea dădacă şi i-am mulţumit cum m-am priceput mai bine. Nu mi-a fost uşor, căci dimineaţa mi-a vorbit cu braţele după gâtul meu, şi dimineaţa urma să plec acasă, cu harabaua, însoţit de Peggotty şi de mister Barkis. Le-a venit şi lor greu când m-au lăsat în faţa porţii; mi s-a părut ciudat să văd depărtându-se harabaua cu Peggotty şi lăsându-mă singur sub ulmii cei bătrâni, cu ochii aţintiţi asupra casei unde nu se mai găsea nimeni care să mă privească cu dragoste sau bunăvoinţă.</p>
               <p rend="justify">Şi de atunci a început o perioadă în care nimeni nu s-a mai sinchisit de mine, o perioadă de care nu-mi pot aduce aminte fără să mă cuprindă mâhnirea. M-am trezit brusc într-o jalnică însingurare – fără nici un semn. De prietenie de nicăieri, departe de băieţii de vârsta mea, singur cu gândurile mele negre – o jalnică însingurare, a cărei umbră întunecată se aşterne parcă asupra filei pe care scriu.</p>
               <p rend="justify">Ce n-aş fi dat să mă trimită chiar la cea mai aspră şcoală de pe lume! Să învăţ, ceva, oricum, oriunde! Dar o asemenea nădejde nu puteam nutri. Nu mă iubeau; şi mă ignorau, cu bunăştiinţă, cu cruzime, cu încăpăţânare. Cred că pe vremea aceea mister Murdstone era strâmtorat cu banii; dar nu asta era pricina. Nu mă putea suferi; şi îndepărtându-mă, a încercat, presupun, să înlăture până şi umbra gândului c-aş avea dreptul să-i cer ceva, şi asta a reuşit.</p>
               <p rend="justify">De fapt, nu am fost maltratat. N-am fost bătut, n-am fost înfometat; dar mă nedreptăţeau fără încetare, mă nedreptăţeau sistematic, cu impasibilitate. Zile, săptămâni şi luni de-a rândul nu s-a sinchisit nimeni de mine. Uneori, când îmi aduc aminte de această perioadă, mă întreb ce ar fi făcut dacă aş fi căzut bolnav; m-ar fi lăsat oare să zac singur în odaia mea ca de obicei, sau mi-ar fi întins cineva o mână de ajutor?</p>
               <p rend="justify">Când mister Murdstone şi soră-sa erau acasă, luam masa cu ei; când lipseau, mâncam singur. Toată ziua stăteam de pomană prin casă sau prin împrejurimi, fără ca să le pese, afară doar că se arătau geloşi şi vegheau să nu mă împrietenesc cu nimeni, de teamă, pesemne, că dacă m-aş împrieteni cu cineva, aş putea să mă plâng. De aceea, cu toată că mister Chillip m-a poftit la el destul de des (rămăsese văduv, căci cu câţiva ani în urmă îşi pierduse soţia – o femeie firavă, mică, blondă, care, îmi aduc aminte, mi se părea că seamănă cu o pisică roşcată), n-am avut decât rareori fericirea de a petrece o după-amiază în cabinetul lui medical, citind vreo carte necunoscută mie, în vreme ce mirosul de farmacie îmi gâdila nările, sau pisând ceva într-o piuliţă, călăuzit de sfaturile sale blânde.</p>
               <p rend="justify">Din aceeaşi pricină, care venea să se adauge desigur unei vechi vrăjmăşii, nu mi se îngăduia decât rareori să mă duc s-o văd pe Peggotty. Ţinându-şi făgăduiala, dânsa venea o dată pe săptămână, fie că mă vizita acasă, fie că ne întâlneam undeva, prin preajmă, şi nu venea cu mâna goala niciodată; eu însă am fost amarnic dezamăgit. În repetate rânduri, pentru că nu mi s-a dat voie să mă duc la ea casă. Totuşi, mi s-a încuviinţat s-o vizitez de câteva ori, la intervale destul de lungi, şi cu acest prilej am băgat de seamă că mister Barkis era cam zgârcit, sau cum se exprima respectuos Peggotty, „puţintel cam scump” şi am aflat că sub pat, într-o lădiţă, unde pretindea că n-ar avea decât haine şi pantaloni, ţinea o grămadă de bani. Comorile intrate în această ladă atât erau de sfioase, încât pentru a scoate până şi cea mai neînsemnată sumă din ascunzişul acela era nevoie de tot felul de şiretlicuri; aşa că pentru a obţine acoperirea cheltuielilor săptămânale, Peggotty era nevoită să urzească un plan complicat, un adevărat complot al prafului de puşcă58.</p>
               <p rend="justify">În tot acest timp îmi dădeam atât de limpede seama că zadarnice erau toate legămintele ce le făcusem şi că nimeni nu se sinchisea de mine, încât aş fi fost foarte nefericit dacă n-ar fi fost acea colecţie de cărţi vechi. Ele au constituit unica mea mângâiere; şi le-am rămas tot atât de credincios pe cât mi-au rămas şi ele şi nici nu mai ştiu de câte ori le-am recitit.</p>
               <p rend="justify">Mă apropii acum de o perioadă a vieţii mele pe care desigur că n-o voi uita atâta timp cât voi fi în stare să-mi amintesc ceva; şi de multe ori imaginea ei mi-a revenit fără voie în minte, ca o stafie, întunecându-mi clipele cele mai fericite.</p>
               <p rend="justify">Într-o bună zi, când ieşisem şi colindam, gânditor şi apatic, cum devenisem din pricina vieţii pe care o duceam, deodată, întorcând colţul unei uliţe din preajma casei, m-am întâlnit faţă în faţă cu mister Murdstone, care se plimba însoţit de un alt domn. Tulburat, tocmai dădeam să trec mai departe, când domnul acela m-a strigat:</p>
               <p rend="justify">—  Hei! Brooks?</p>
               <p rend="justify">—  Nu, sir, numele meu este David Copperfield.</p>
               <p rend="justify">—  Lasă, nu-mi spune mie! Dumneata eşti Brooks, mi-a zis. Eşti Brooks din Sheffield. Ăsta ţi-e numele.</p>
               <p rend="justify">Când am auzit aceste cuvinte, m-am uitat mai bine la el. Şi după felul cum râdea, l-am recunoscut: era mister Quinion, pe care, împreună cu mister Murdstone, îl vizitasem la Lowestoft, puţin înainte de… dar data n-are importanţă, aşa că nici nu-i nevoie să spun când.</p>
               <p rend="justify">—  Cum o mai duci, Brooks, şi la ce şcoală mergi? m-a întrebat mister Quinion.</p>
               <p rend="justify">Şi punându-mi mâna pe umăr, m-a silit să mă întorc ca să mă plimb cu el. N-am ştiut ce să-i răspund şi m-am uitat nehotărât la mister Murdstone.</p>
               <p rend="justify">—  Deocamdată stă acasă, i-a spus acesta. Nu merge la şcoală. Şi nu ştiu ce să mă fac cu el. E un copil îndărătnic.</p>
               <p rend="justify">Şi privirea lui şaşie s-a oprit iar o clipă asupra mea, apoi ochii i s-au întunecat şi, încruntându-se, i-a întors în altă parte, căci nu mă putea suferi.</p>
               <p rend="justify">—  Hm! Hm! a făcut mister Quinion, parcă măsurându-ne pe amândoi. Frumoasă vreme!</p>
               <p rend="justify">A  urinat o tăcere, şi tocmai mă întrebam cum aş face să scap de mâna pe care şi-o aşezase pe umărul meu şi s-o şterg, când mi-a zis:</p>
               <p rend="justify">—  Presupun, totuşi, că eşti un băiat destul de isteţ. Nu-i aşa, Brooks?</p>
               <p rend="justify">—  Da! De isteţ, e el destul de isteţ, a intervenit mister Murdstone, pierzându-şi răbdarea. Ai face mai bine să-l laşi să-şi urmeze drumul. Da. Să nu aştepţi recunoştinţă pentru faptul că te-ai ocupat de el.</p>
               <p rend="justify">În urma acestei observaţii, mister Quinion mi-a dat drumul, iar eu m-am grăbit să alerg acasă. Când am intrat în grădina din faţa casei, m-am uitat înapoi şi l-am văzut pe mister Murdstone rezemat de portiţa cimitirului, ascultându-l pe mister Quinion. Amândoi se uitau după mine, şi am simţit că despre mine vorbeau.</p>
               <p rend="justify">În noaptea aceea, mister Quinion a fost găzduit la noi. A doua zi dimineaţă, după gustare, tocmai mă ridicasem de pe scaun şi dădeam să ies din salonaş, când mister Murdstone m-a strigat. Apoi, cu un aer foarte grav s-a îndreptat spre pupitrul la care şedea miss Murdstone. Mister Quinion, cu mâinile în buzunare, se uita pe fereastră; iar eu, holbându-mă la toţi trei, aşteptam.</p>
               <p rend="justify">—  David, mi-a zis mister Murdstone tinerii trebuie să muncească pe lumea asta; nu să viseze şi să lenevească.</p>
               <p rend="justify">—  Aşa ca tine, a adăugat soră-sa.</p>
               <p rend="justify">—  Jane Murdstone, te rog, nu te amesteca! Cum îţi spuneam, David, tinerii trebuie să muncească pe lumea asta, nu să viseze şi să lenevească. Mai ales un băiat având năravuri anevoie de îndreptat şi căruia nici că i s-ar putea face un bine mai mare decât să-l sileşti să deprindă viaţa ordonată a oamenilor muncitori, decât să-l descotoroseşti de năravurile lui cele rele.</p>
               <p rend="justify">—  Acolo, cu îndărătnicia nu merge! a sărit miss Murdstone. Se cere smulsă din rădăcini. Trebuie smulsă. Şi nici vorbă că va fi!</p>
               <p rend="justify">Mister Murdstone îi aruncă o privire severă şi aprobatoare în acelaşi timp şi urmă:</p>
               <p rend="justify">—  Cred că ştii, David, că nu sunt bogat. În orice caz, o afli acum. Ai primit o creştere îngrijită. Şcoala e foarte costisitoare; şi chiar dacă n-ar fi şi mi-aş putea permite şi de-aci înainte o asemenea cheltuială, cred că nu ţi-aş face nici un serviciu dacă te-aş ţine la şcoală. Te aşteaptă trânta cu viaţa; şi cu cât vei începe mai devreme, cu atât mai bine.</p>
               <p rend="justify">Cred că în gând mi-am zis atunci că începusem eu trânta mai demult, cu slabele mele puteri; în orice caz, astăzi îmi dau seama de acest lucru.</p>
               <p rend="justify">—  Presupun că ai auzit amintindu-se de „contuar”.</p>
               <p rend="justify">—  De „contuar”, sir? am repetat eu.</p>
               <p rend="justify">—  De firma „Murdstone &amp; Grinby”, comercianţi de vinuri, mi-a răspuns el.</p>
               <p rend="justify">Aveam, pesemne, un aer nedumerit, căci dânsul a urmat pripit:</p>
               <p rend="justify">—  Desigur c-ai auzit amintindu-se „contuarul”, casa de comerţ, de pivniţele sau depozitele de vinuri sau ceva în legătură cu ele.</p>
               <p rend="justify">—  Am auzit, mi se pare, amintindu-se casa de comerţ, sir, i-am zis, referindu-mă la ştirile destul de vagi ce le aveam despre veniturile lui şi ale soră-si. Dar nu-mi aduc aminte când.</p>
               <p rend="justify">—  N-are importanţă când ai auzit! m-a repezit el. Casa este cunoscută de mister Quinion.</p>
               <p rend="justify">M-am uitat cu respect la acest domn, care continua să privească pe fereastră.</p>
               <p rend="justify">—  Mister Quinion îmi spune că firma are în serviciu câţiva băieţi de seama ta şi crede că nimic nu se opune angajării tale în condiţii identice.</p>
               <p rend="justify">—  Fiindcă, să fim înţeleşi, Murdstone, a precizat mister Quinion cu voce înceată, întorcându-se pe jumătate, băiatul alte perspective n-are.</p>
               <p rend="justify">Cu un gest de nerăbdare, de mânie chiar, mister Murdstone a urmat, fără a lua în seamă cele spuse:</p>
               <p rend="justify">—  Aceste condiţii îţi asigură acoperirea cheltuielilor de întreţinere şi ceva bani de buzunar. Chiria locuinţei (pe care ţi-am găsit-o) o voi suporta eu. La fel, şi spălatul rufelor.</p>
               <p rend="justify">—  Nu se cade însă să depăşească suma hotărâtă de mine, a intervenit soră-sa.</p>
               <p rend="justify">—  Îmbrăcămintea, de asemenea, îţi va fi procurată, a urmat mister Murdstone, căci deocamdată nu vei fi în stare să ţi-o cumperi singur. Aşadar, David, vei pleca la Londra cu mister Quinion şi vei începe să-ţi câştigi singur existenţa.</p>
               <p rend="justify">—  Într-un cuvânt, a intervenit din nou miss Murdstone, ţi s-a găsit un rost. Rămâne acum să binevoieşti aţi face datoria.</p>
               <p rend="justify">Cu toate că mi-am dat seama că urmăreau să scape de mine, nu-mi amintesc precis dacă această veste mi-a făcut plăcere sau m-a înfricoşat. Presupun că, neştiind ce să cred şi stând în cumpănă între cele două extreme, n-am încercat niciunul dintre aceste sentimente. Şi nici n-am avut răgaz să-mi limpezesc gândurile, căci mister Quinion urma să plece chiar a doua zi.</p>
               <p rend="justify">Închipuiţi-vă cum arătam a doua zi, cu o pălărie albă, veche, ponosită, cu panglică de doliu după mama, cu o haină neagră şi o pereche de pantaloni de catifea reiată, ţepeni şi scorţoşi – care, după părerea lui miss Murdstone, reprezenta apărătoarea cea mai potrivită pentru picioarele mele în lupta cu viaţa, care mă aştepta – închipuiţi-vă cum arătam astfel îmbrăcat, având în faţa, într-un cufăraş, puţinul ce-mi aparţinea pe lume şi şezând, un biet copil orfan şi oropsit (cum ar fi spus missis Gummidge), în poştalionul care-l ducea pe mister Quinion la Yarmouth, să prindă diligenţa spre Londra! Şi acum casa noastră şi biserica par micuţe în depărtare, mormântul de sub copac nu se mai vede deloc, ascuns de fel de fel de piedici care se ridică în calea privirilor mele; nici clopotniţa nu se mai zăreşte, înălţându-se deasupra locului unde mai jucam cândva, şi cerul este pustiu!</p>
            </div>
            <div type="div2">
               <head>
                  <label>Capitolul XI.<lb/>
                  </label>Încep să trăiesc din munca mea şi nu sunt încântat</head>
               <p rend="justify">Cunosc destul de bine lumea acum, ca să nu mă mai mir de nimic; totuşi, nici acum nu înţeleg cum a fost cu putinţă să fiu aruncat pe drumuri cu atâta nepăsare la o vârstă atât de fragedă. Mi se pare de necrezut că nu s-a aflat nimeni să facă măcar un gest în apărarea mea, cu toate că eram un copil deosebit de înzestrat, perspicace, ager, vioi, gingaş, de timpuriu încercat trupeşte şi sufleteşte. Fapt e că nimeni n-a ridicat măcar un deget; şi astfel m-am trezit la vârsta de 10 ani argăţind la firma „Murdstone &amp; Grinby”.</p>
               <p rend="justify">Depozitul „Murdstone &amp; Grinby” se afla pe malul Tamisei, undeva lângă Blackfriars59. Astăzi, datorită îmbunătăţirilor recente, aspectul locurilor acelora este schimbat; era în ultima casă la capătul de jos al unei uliţe, care cobora şerpuind spre fluviu, în prelungirea căreia se aflau câteva trepte, folosite ca debarcader. Era o clădire veche dărăpănată, plină de şobolani, cu schelă proprie, care în timpul fluxului înainta în apă, iar în orele refluxului rămânea înconjurată de nămol. Odăile cu pereţi îmbrăcaţi în panouri de lemn afumate şi îmbâcsite de murdărie de mai bine de un veac; podelele şi scările putrede; chiţcăitul bătrânilor şobolani cenuşii care forfoteau prin beciuri şi murdăria şi putreziciunea ce domneau pretutindeni sunt prezente în mintea mea nu ca nişte imagini ale unui trecut îndepărtat, ci vii ca senzaţiile clipei de faţă. Le am pe toate aievea înaintea ochilor, aşa cum le-am avut în ceasul blestemat când am păşit în mijlocul lor întâia oară cu mâna-mi tremurândă în mâna lui mister Quinion.</p>
               <p rend="justify">Clientela firmei „Murdstone &amp; Grinby” era alcătuita din fel de fel de oameni, însă în afacerile ei un loc de seamă îl ocupa aprovizionarea cu vinuri şi spirtoase a anumitor vase care efectuau curse regulate. Nu mai ţin minte care era destinaţia lor, dar pare-mi-se că unele dintre ele luau drumul Indiilor Occidentale, iar altele drumul Indiilor Orientale. Ştiu însă că de pe urma acestui comerţ se aduna o mare mulţime de sticle goale, pe care câţiva bărbaţi şi copii trebuiau să le cerceteze la lumină pentru a le da deoparte pe cele crăpate şi pentru a le spăla şi clăti pe celelalte. Când lipseau sticlele goale, fie că trebuiau etichetate, astupate şi pecetluite sticlele umplute, fie că trebuiau aşezate în lăzi sticlele gata dichisite. Asta era munca mea, eu fiind unul dintre băieţii plătiţi s-o facă.</p>
               <p rend="justify">Eram trei sau patru băieţi cu mine inclusiv. Lucram într-un ungher al depozitului, unde mister Quinion, dacă se cocoţa pe stinghia de jos a scaunului, putea oricând să mă vadă prin fereastra din faţa biroului. Acolo a fost chemat, în prima zi când, sub auspicii atât de prielnice, am început să trăiesc din munca mea, cel mai vârstnic dintre băieţii angajaţi mai demult, şi i s-a dat poruncă să-mi arate ce aveam de făcut. Se numea Mick Walker şi purta un şorţ peticit şi-o tichie de hârtie. Mi-a spus că tatăl său lucra pe un ceam şi că lua parte la procesiunea lordului-primar60, gătit cu o pălărie neagră de catifea. De asemenea mi-a adus la cunoştinţă că vom lucra împreună cu un alt băiat, pe care mi l-a prezentat sub numele foarte ciudat de Mealy Potatoes61. Am aflat mai târziu că acesta nu-i era numele, ci o poreclă dată aici la depozit, pentru că avea faţa palidă, albicioasă. Taică-său era sacagiu şi avea şi cinstea de a sluji ca pompier la un teatru mai de seamă; un teatru la care o tânără rubedenie a lui Mealy – chiar surioara lui, pare-mi-se – juca roluri de spiriduş în spectacolele de pantomimă.</p>
               <p rend="justify">Îmi lipsesc cuvintele ca să descriu mâhnirea ascunsă de care am fost cuprins când m-am pomenit în această societate; când i-am comparat pe aceşti oameni, în mijlocul cărora urma să trăiesc zi de zi, cu tovarăşii copilăriei mele fericite, ca să nu mai vorbesc de Steerforth, de Traddles şi de ceilalţi băieţi; când mi-am dat seama că orice nădejde de a ajunge om învăţat şi cu vază s-a spulberat. Iar amintirea simţământului că nu-mi rămâne nici o licărire de speranţă, a simţământului de ruşine că am ajuns în aceasta situaţie, a durerii ce-o încercam în inima mea copilărească la gândul că, treptat, tot ceea ce învăţasem şi cugetasem şi îndrăgisem, precum şi că tot ce-mi îmboldise închipuirea şi ambiţia se va şterge pentru totdeauna nu poate fi exprimată în scris. De câte ori, în dimineaţa aceea, Mick Walker s-a depărtat puţin, lacrimile mele se rostogoleau în apa în care spălam sticle, şi gemeam, ca şi, cum inima mea ar fi stat să plesnească.</p>
               <p rend="justify">Pendula din birou arăta ora douăsprezece şi jumătate, şi toată lumea se pregătea să se ducă la masă, când mister Quinion a bătut în fereastră şi mi-a făcut semn să poftesc înăuntru. Intrând, am văzut un bărbat îndesat, între două vârste, cu o redingotă cafenie, cu pantaloni şi ghete negre, care nu avea nici un fir de păr pe cap (un cap mare şi lucios) şi a cărui faţă foarte lată era întoarsă spre mine. Hainele îi erau jerpelite, dar purta un plastron impunător. Avea şi un baston nostim împodobit cu doi ciucuri mari, ruginii; şi de redingotă atârna un lornion – ornamental – după cum am constatat mai târziu, căci nu-l folosea decât foarte rar. Şi atunci nu vedea nimic.</p>
               <p rend="justify">—  Ăsta e, i-a zis mister Quinion, arătând către mine.</p>
               <p rend="justify">—  Ăsta-i mister Copperfield, a spus străinul cu o anumită inflexiune binevoitoare şi cu o indescriptibilă distincţie, care m-au impresionat adânc. Nădăjduiesc că vă simţiţi bine, sir?</p>
               <p rend="justify">I-am răspuns că mă simţeam foarte bine şi mi-am exprimat speranţa că şi dânsul se simţea la fel. Dumnezeu ştie cât de nenorocit eram, dar pe atunci nu prea aveam obiceiul să mă plâng, de aceea i-am zis că mă simţeam foarte bine şi mi-am exprimat speranţa că şi dânsul se simţea la fel.</p>
               <p rend="justify">—  Slavă Domnului, mi-a zis străinul, sunt bine sănătos! Am primit o scrisoare de la mister Murdstone, prin care-mi împărtăşeşte dorinţa să adăpostesc pe tânărul începător, cu care am avut acum plăcerea… într-un apartament care e tocmai liber în partea din fund a caselor mele şi care, într-un cuvânt, e de închiriat ca… Şi aici străinul zâmbi, şi într-un subit acces de comunicativitate, adăugă: într-un cuvânt, ca dormitor… şi străinul făcu un gest larg cu mâna şi îşi vârî bărbia în plastron.</p>
               <p rend="justify">—  Acesta-i mister Micawber, mi-a zis mister Quinion.</p>
               <p rend="justify">—  Îhî! a întărit străinul. Aşa mă cheamă.</p>
               <p rend="justify">—  Mister Micawber, a urmat mister Quinion, este o cunoştinţă a lui mister Murdstone. Ia comenzi pe bază de comision, pentru noi, când are ocazia. Mister Murdstone i-a scris, cerându-i să te găzduiască, aşa că vei fi chiriaşul lui.</p>
               <p rend="justify">—  Adresa mea, a spus mister Micwaber, e Windsor Terrace, City Road. Într-un cuvânt, a adăugat mister Micawber, cu aceeaşi distincţie şi cuprins de un nou acces de sinceritate, acolo locuiesc.</p>
               <p rend="justify">I-am făcut o plecăciune.</p>
               <p rend="justify">—  Întrucât, pare-mi-se, a continuat mister Micawber, n-aţi avut încă prilejul să cunoaşteţi prea bine această metropolă şi întrucât s-ar putea să nu reuşiţi a răzbate, fără unele greutăţi, prin labirintul acestui Babilon modern, în direcţia lui City Road… Şi aici mister Micawber, cuprins de un nou acces de comunicativitate, mi-a zis: Într-un cuvânt, ca să nu vă rătăciţi, voi fi fericit să vin să vă iau diseară şi să vă arăt drumul cel mai scurt.</p>
               <p rend="justify">I-am mulţumit din tot sufletul, căci era foarte frumos din partea lui că voia să-şi dea atâta osteneală.</p>
               <p rend="justify">—  La ce oră să…? a întrebat mister Micawber.</p>
               <p rend="justify">—  Pe la opt, i-a răspuns mister Quinion.</p>
               <p rend="justify">—  Pe la opt, a repetat mister Micawber. Daţi-mi voie să vă salut, mister Quinion. N-aş vrea să vă mai reţin.</p>
               <p rend="justify">Şi şi-a pus pălăria şi a ieşit, cu bastonul sub braţ; umbla foarte ţanţoş şi, cum a trecut pragul, a început să fredoneze.</p>
               <p rend="justify">Mister Quinion m-a îndemnat apoi foarte solemn să lucrez cu râvnă pentru firma „Murdstone &amp; Grinby”, urmând să primesc, mi se pare, şase şilingi pe săptămână. Nu mai ştiu sigur dacă erau şase sau şapte şilingi. Îndoielile ce le am în această privinţă mă împing să cred că la început mi s-au plătit şase, iar mai târziu şapte. Mi-a dat leafa pe o săptămână înainte (cred că din buzunarul său), din care şase pence i-am dat lui Mealy ca să-mi ducă seara cufărul până la Windsor Terrace, căci pirpiriu cum eram, nu mă simţeam în stare să car o povară atât de grea. Am cheltuit alţi şase pence cu masa de prânz alcătuită dintr-o plăcintă cu carne şi apă rece de la o cişmea din apropiere; şi am petrecut pauza de un ceas ce ni se dădea pentru masă hoinărind pe străzi.</p>
               <p rend="justify">Seara, la ora hotărâtă, mister Micawber s-a înfiinţat din nou. M-am spălat pe mâini şi pe faţă, ca să mă arăt vrednic de amabilităţile lui, şi am pornit împreună spre casa noastră, cum socotesc c-o pot numi de aici înainte. Pe când mergeam împreună, mister Micawber mi-a atras atenţia asupra numelui străzilor şi asupra formei clădirilor de la colţuri, ca să le ţin minte şi dimineaţa să pot nimeri uşor înapoi.</p>
               <p rend="justify">Când am ajuns la locuinţa sa din Windsor Terrace (care am băgat de seamă că era jerpelită ca şi el, deşi, la fel ca dânsul, dorea să pară arătoasă), m-a prezentat lui missis Micawber, o femeie trecută, uscăţivă şi veştejită, care, cu un copil la sân, stătea în salon (parterul clădirii nu era mobilat, dar pentru a-i amăgi pe vecini, obloanele erau lăsate). Copilul era unul din cei doi gemeni, şi trebuie să spun că în tot timpul cât am stat la această familie, nu cred s-o fi văzut vreodată pe missis Micawber fără unul dintre cei doi gemeni în braţe. Întotdeauna unul se afla la pieptul ei.</p>
               <p rend="justify">Mai aveau încă doi copii: master Micawber, în vârstă de vreo 4 ani, şi miss Micawber, de vreo 3. Aceştia, împreună cu slujnica familiei, o tânără oacheşă – care avea obiceiul să pufnească şi care, în prima jumătate de ceas când m-a cunoscut, mi-a povestit că era „orfelină” şi că scăpase din casa de muncă62 „St. Luke”, aflată în vecinătate – întregeau gospodăria. Odaia mea se afla la mansardă, în partea dinapoi a casei; o odaie strâmtă, foarte sărăcăcios mobilată, zugrăvită cu un motiv ornamental care, pentru frageda-mi închipuire, reprezenta o chiflă albastră.</p>
               <p rend="justify">—  Înainte de-a mă mărita, mi-a zis missis Micawber când a venit sus, cu gemeni cu tot, ca să-mi arate apartamentul, şi s-a aşezat să-şi tragă suflarea pe când locuiam cu tăticu şi cu mămica, n-aş fi crezut c-am să fiu vreodată nevoită să iau un chiriaş. Dar acum, mister Micawber fiind la strâmtoare, trebuie să las la o parte susceptibilităţile personale.</p>
               <p rend="justify">—  Aşa-i, ma'am! i-am zis.</p>
               <p rend="justify">—  Greutăţile lui mister Micawber sunt acum mai mari. Ca niciodată, a urmat missis Micawber, şi nu ştiu dacă are să reuşească să le iaca faţă. Pe vremea când locuiam acasă, cu tăticu şi cu mămica, nici n-aş fi priceput ce înseamnă cuvântul greutăţi în înţelesul pe care i-l dau astăzi, dar, cum obişnuia să zică tăticu, experientia63 te-nvaţă.</p>
               <p rend="justify">Nu-mi amintesc dacă dânsa mi-a spus că mister Micawber a fost ofiţer de marină sau dacă acest amănunt este rodul imaginaţiei mele. Singurul lucru pe care-l ştiu este că şi în ziua de azi cred, fără să-mi dau seama de ce, că a servit cândva în marină. Acum era un fel de agent de piaţă care lucra pentru mai multe firme; dar mi se pare că nu făcea prea mare scofală.</p>
               <p rend="justify">—  Dacă au să refuze să-l păsuiască, mi-a mai zis missis Micawber, creditorii vor avea de suferit urmările; căci cu cât mai repede se vor învoi cu el, cu atât va fi mai bine. Nu se pot scoate bani din piatră seacă, şi aşa cum stau lucrurile acum, nu vor scoate nimic de la mister Micawber (de cheltuieli de judecată nici nu mai vorbesc).</p>
               <p rend="justify">N-am reuşit niciodată să-mi dau seama dacă faptul că-mi câştigam existenţa a înşelat-o pe missis Micawber asupra vârstei mele sau dacă nu cumva era atât de obsedată de această problemă, încât, neavând pe nimeni altul, care s-o asculte, n-ar fi fost în stare să discute chiar şi cu cei doi gemeni; în orice caz, mie astea mi le-a spus din prima zi, şi de câte ori am vorbit cu ea, mereu a reluat subiectul.</p>
               <p rend="justify">Biata missis Micawber! Mi-a spus – şi nu-i pun vorba la îndoială – că îşi dăduse toată osteneala să câştige şi ea un ban. În mijlocul uşii dinspre stradă era o placă de alamă pe care erau gravate cuvintele: Pensionul pentru tinere domnişoare Mrs. Micawber, dar n-am auzit că vreo tânără domnişoară ar fi învăţat vreodată la acest pension; sau că vreo domnişoară ar fi călcat sau ar fi avut de gând să calce pe acolo; după cum n-am văzut să se fi făcut pregătiri pentru a găzdui vreo domnişoară. Singurii vizitatori pe care i-am văzut sau despre care am auzit c-au fost pe acolo erau creditorii. Dădeau buzna la orice oră, şi unii dintre ei erau de-a dreptul fioroşi. Un individ cu faţa murdară, care cred că era cizmar, luase obiceiul să se strecoare în gangul de la intrare, dimineaţa la 7, şi să-i strige lui mister Micawber de la capătul scării:</p>
               <p rend="justify">—  Hei! Ştiu bine, că n-ai plecat încă! N-ai de gând să ne plăteşti? Auzi? nu te mai ascunde, e josnic ce faci! Dac-aş fi în locul tău, nu m-aş purta aşa. N-ai de gând să ne plăteşti? Hai, plăteşte-ne odată! Hai!</p>
               <p rend="justify">Neprimind răspuns, se mânia şi arunca vorbe grele, ca „tâlharule” şi „pungaşule”. Şi când vedea că şi aceste ocări erau zadarnice, ieşea uneori în stradă şi începea să vocifereze în faţa ferestrelor de la catul întâi, unde ştia că locuieşte mister Micawber. În asemenea ocazii, mister Micawber cădea pradă unei deznădejdi şi unei mâhniri atât de adânci, încât punea mâna pe brici (cum am aflat într-un rând datorită ţipetelor nevestei sale), mai-mai să-şi taie beregata; dar o jumătate de ceas mai târziu, îşi lustruia ghetele cu un zel nemaipomenit, şi apoi ieşea în oraş, fredonând o melodie, cu un aer mai distins ca oricând. Şi missis Micawber avea o fire la fel de elastică. Într-o zi, la ora 3, am văzut-o leşinând pentru că n-avea cu ce plăti impozitul. Iar la ceasurile 4, mâncând cu poftă costiţe de miel pe pâine prăjită şi bând bere (plătită cu banii luaţi pe două linguriţe amanetate). Cu alt prilej, întorcându-mă acasă, nu mai ştiu de ce, pe la ceasurile 6, am găsit-o prăbuşită lângă cămin, cu părul căzut pe faţă şi răvăşit (şi, fireşte, cu unul din gemeni în braţe) pentru că primise o publicaţie de vânzare; dar în aceeaşi seară, mai veselă ca oricând, şi-a prăjit un cotlet de viţel în bucătărie, povestindu-mi despre tăticu şi mămica şi despre mesele ce le dădeau.</p>
               <p rend="justify">În casa asta şi în mijlocul acestei familii îmi petreceam tot timpul liber. Îmi cumpăram singur pâine şi lapte de câte un penny pentru gustarea de dimineaţă, şi într-un colţ anume al bufetului puneam deoparte o pâiniţă şi o bucăţică de brânză, ca să am ce mânca seara, când mă întorceam acasă. Asta reprezenta, ştiu bine, o cheltuială mare faţă de cei şase sau şapte şilingi ai mei; şi doar munceam toată ziua la depozit, şi banii ăştia trebuiau să-mi ajungă pe toată săptămâna. De luni dimineaţă până sâmbătă seara nu auzeam nici o vorbă bună, nici un sfat, nu primeam nici o îmbărbătare, nici un sprijin, nici un ajutor de nici un fel de la nimeni, să mă bată Dumnezeu dacă mint!</p>
               <p rend="justify">Eram atât de necopt, atât de copilăros şi atât de nepregătit pentru viaţă – şi era oare de aşteptat să fiu altfel? – încât uneori, dimineaţa, în drum spre „Murdstone &amp; Grinby”, nu puteam ţine piept ispitei de a cumpăra o prăjitură râncedă, expusă cu jumătate preţ în faţa cofetăriilor, cheltuind astfel banii pe care ar fi trebuit să-i păstrez pentru masa de prânz. Şi la prânz posteam sau îmi cumpăram o chiflă sau o porţie de budincă. Îmi amintesc de două dughene unde se vindea budincă, între care oscilam în raport cu starea finanţelor mele. Una se afla într-o curticică, lângă biserica St. Martin – în spatele bisericii – care nu mai există astăzi. Acolo budinca era cu coacăze şi foarte gustoasă, dar scumpă, căci costa doi penny porţia, deşi nu mai mare decât o porţie de un penny de budincă obişnuită. Cealaltă dugheană unde se vindea budincă obişnuită se afla pe Strand64 în partea care a fost reclădită între timp. Era o budinca deasă, de culoare deschisă, lipicioasă şi greu de mistuit, cu stafide din alea mari, întregi, dar destul de rare. Era caldă, proaspăt scoasă din cuptor la ora când ieşeam, şi de multe ori cu asta mă săturam la prânz. Când mâncam ca lumea, pe săturate, îmi cumpăram un cârnat şi o pâiniţă de un penny sau o porţie de friptură de vacă de patru pence de la un birt; sau o porţie de brânză cu pâine şi un pahar cu bere de la o cârciumă veche şi prăpădită, numită „La Leu” sau „La Leul şi…”, ceva ce am uitat, care se afla peste drum de depozit. Îmi aduc aminte că într-un rând, am intrat într-un local de lângă Drury Lane65, pe atunci foarte ŕ la mode, unde se serveau fripturi de vacă, ţinând sub braţ, învelită în hârtie, o pâine (luată de-acasă de dimineaţă), şi am cerut o mică porţie de roastbeef66. Nu ştiu ce o fi gândit chelnerul de ciudata apariţie a unui băieţel care vine să mănânce singur-singurel la birt; dar parcă îl văd şi acum cum se holba la mine în timp ce mâncam şi cum l-a chemat şi pe celălalt chelner ca să mă vadă. I-am dat o jumătate de penny bacşiş, şi tare aş mai fi fost bucuros dac-ar fi refuzat să-l primească.</p>
               <p rend="justify">Dacă-mi aduc bine aminte, ni se dădea o jumătate de ceas pentru ceai. Când aveam bani, luam o ceaşcă de alea gata făcută şi o felie de pâine cu unt. Când n-aveam, mă duceam să mă uit în vitrina unui magazin cu vânat de pe Fleet Street sau până în piaţa de pe Covent Garden67, să mă satur privind ananaşii. Îmi plăcea să hoinăresc de-a lungul terasei „Adelphi”68 ale cărei, bolţi întunecoase făceau ca locul acela să-mi pară plin de taină. Parcă mă vad ieşind într-o seară de sub una dintre aceste bolţi şi dând peste o cârciumioară, aşezată pe malul Tamisei, şi având în faţă un maidan pe care dansau câţiva hamali cărbunari, şi parcă mă văd iarăşi cum, ca să-i privesc, m-am aşezat pe o bancă. Mă întreb ce-or fi gândit despre mine!</p>
               <p rend="justify">Eram încă un copil, şi atât de mic, încât uneori, când intram într-o cârciumă al cărei prag îl treceam întâia oară şi ceream la tejghea un pahar de bere blondă sau neagră, ca să-mi ud gâtlejul după masă, se temeau să mă servească. Îmi aduc aminte că într-o seară călduroasă m-am apropiat de barul unei cârciumi şi m-am adresat patronului:</p>
               <p rend="justify">—  Cât costă o halbă din berea cea mai bună – cea mai bună – pe care o aveţi?</p>
               <p rend="justify">Era un prilej deosebit. Nu mai ştiu ce. Poate să fi fost ziua mea.</p>
               <p rend="justify">—  Doi pence şi jumătate halba de „Genuine Stunning”69 mi-a răspuns.</p>
               <p rend="justify">—  Atunci, i-am spus eu, scoţând banii puneţi-mi o halbă de „Genuine Stunning”, cu guler.</p>
               <p rend="justify">Cu un zâmbet ciudat, patronul s-a uitat la mine peste bar, măsurându-mă din cap până în picioare; şi, în loc să-mi toarne berea, a aruncat o privire după paravan şi i-a spus ceva neveste-si. Aceasta a ieşit cu lucrul în mână şi s-a apucat şi ea să mă măsoare. Parcă văd şi acum cum stăteam toţi trei. Patronul, cu mânecile suflecate, sprijinindu-se de geamlâcul barului; soţia lui uitându-se la mine peste uşiţa batantă; iar eu, în faţa barului, holbându-mă la ei cam fâstâcit. Mi-au pus o sumedenie de întrebări: cum mă cheamă, câţi ani am, unde locuiesc, ce slujbă am şi cum de nimerisem acolo. Pentru a nu compromite pe nimeni, la toate aceste întrebări am născocit răspunsuri potrivite. Mi-au servit şi halba, am însă bănuieli că nu mi-au dat „Genuine Stunning”; apoi nevasta patronului, deschizând uşiţa, s-a aplecat, mi-a înapoiat banii şi m-a sărutat cu admiraţie amestecată cu milă şi, sunt încredinţat de asta, ca o duioşie maternă izvorâtă din adâncul inimii.</p>
               <p rend="justify">Sunt sigur că nu exagerez, fără voie sau fără să-mi dau seama, nici sărăcia în care m-am zbătut, nici greutăţile înfruntate. Ştiu că ori de câte ori se întâmpla ca mister Quinion să-mi dăruiască un şiling. Îl cheltuiam pe mâncare sau ceai. Ştiu că eram un copil plăpând, care din zori până în noapte munceam cot la cot cu bărbaţi şi băieţi de rând. Ştiu că băteam uliţele pe jumătate flămând. Ştiu că numai din mila lui Dumnezeu n-am ajuns hoţ sau vagabond, căci nu era nimeni care să-mi poarte de grijă.</p>
               <p rend="justify">Cu toate acestea, mă bucuram de oarecare consideraţie la „Murdstone &amp; Grinby”. Afară de faptul că mister Quinion făcea tot ce e în stare să întreprindă un om nepăsător şi foarte ocupat când are a face cu un caz atât de neobişnuit, purtându-se cu mine altfel decât se purta cu ceilalţi, eu, unul, n-am spus niciodată nimănui, mare sau mic, cum de ajunsesem acolo şi n-am lăsat nici măcar să se întrevadă că nu m-aş fi simţit bine. Şi astfel, nimeni, afară de mine, n-a ştiut că sufeream în ascuns şi că sufeream straşnic. Cum am mai spus, mi-e eu neputinţă să povestesc cât am suferit. Dar mi-am ţinut gura şi mi-am văzut de treabă. Am ştiut de la bun început că dacă nu-mi voi îndeplini munca la fel de bine ca şi ceilalţi băieţi, voi fi dispreţuit şi batjocorit. În scurt timp, am devenit cel puţin tot atât de îndemânatic şi de priceput ca şi ei. Deşi mă arătam foarte prietenos, totuşi, felul meu de a fi şi de a mă purta se deosebea atât de mult de al lor, încât a creat o barieră între noi. Când vorbeau despre mine, băieţii şi oamenii mă numeau „micul gentleman” sau „tânărul din Suffolk”. Un anume Gregory, care era şeful împachetatorilor, şi un altul, pe nume Tipp, care era căruţaş şi purta o livrea roşie, îmi spuneau uneori „David”; dar asta nu s-a întâmplat decât după ce ne-am mai împrietenit şi când, fără a mă opri din muncă, mă sileam să-i înveselesc cu amintiri din vechile mele lecturi, care mi se ştergeau tot mai mult din amintire. Într-o zi, Mealy Potatoes a izbucnit revoltat, pentru motivul ca făceam pe distinsul; dar imediat Mick Walker l-a pus la locul lui.</p>
               <p rend="justify">Socoteam că-i exclus să scap vreodată de această viaţă, şi, prin urmare, pierdusem orice nădejde. Sunt însă convins că nici o clipă nu m-am împăcat cu această situaţie şi că tot timpul m-am simţit nespus de nefericit. Totuşi am îndurat-o şi nici măcar lui Peggotty (deşi i-am expediat şi am primit de la ea destul de multe scrisori) nu i-am dezvăluit vreodată adevărul, pe de o parte, pentru că o iubeam, iar pe de alta, pentru că mi-era ruşine.</p>
               <p rend="justify">Belelele lui mister Micawber constituiau încă un motiv de amărăciune. Singur fiind, am ajuns să mă simt strâns legat de familia lui, şi mergeam pe stradă, absorbit de planurile făurite de missis Micawber pentru a găsi o ieşire din impas şi încovoiat sub povara datoriilor lui mister Micawber. Sâmbătă seară – care pentru mine era o adevărată sărbătoare, pe de o parte fiindcă îmi făcea mare plăcere să merg spre casă cu şase sau şapte şilingi în buzunar, uitându-mă în vitrine şi chibzuind ce s-ar putea cumpăra cu aceşti bani, iar pe de alta pentru că sâmbătă părăseam lucrul mai devreme – missis Micawber obişnuia să-mi facă cele mai sfâşietoare destăinuiri; la fel se întâmpla şi duminică dimineaţa, când îmi pregăteam într-un mic vas de bărbierit ceaiul sau porţia de cafea, cumpărată de cu seară, şi zăboveam până târziu cu gustarea. Nu era nicidecum neobişnuit ca la începutul acestor taifasuri de sâmbătă seara mister Micawber să plângă cu hohote, pentru ca spre sfârşitul lor să cânte romanţa despre frumoasa Nan, mângâierea şi fericirea lui Jack70. Nu o dată l-am văzut venind acasă la cină vărsând şuvoaie de lacrimi şi văicărindu-se că avea să-l mănânce puşcăria; ca apoi să se ducă la culcare socotind cât ar costa amenajarea unor bow-window71-uri, „dacă o să-i surâdă norocul”, cum îi plăcea să spună. La fel era şi missis Micawber.</p>
               <p rend="justify">În ciuda uriaşei diferenţe de vârstă, între mine şi aceşti oameni s-a statornicit o bizară prietenie pe picior de egalitate, care presupun că se datora faptului că ne aflam în situaţii similare. Dar niciodată n-am acceptat vreo invitaţie de a mânca şi a bea la masa lor (căci ştiam că erau în conflict cu măcelarul şi brutarul şi că deseori n-aveau de ajuns nici pentru ei), până ce missis Micawber mi s-a destăinuit fără nici o rezervă. Asta s-a întâmplat într-o scară, şi anume în felul următor:</p>
               <p rend="justify">—  Master Copperfield, mi-a zis, nu te socotesc străin şi de aceea nici nu ezit să-ţi dezvălui că încurcăturile lui mister Micawber se apropie de deznodământ.</p>
               <p rend="justify">Foarte mâhnit de cele auzite, m-am uitat cu jale în ochii ei înroşiţi de plâns.</p>
               <p rend="justify">—  Afară de o coajă de brânză de Olanda, care nu reprezintă un aliment potrivit pentru cei mici, nu ne-a mai rămas absolut, nimic în cămară, mi-a zis missis Micawber. M-am deprins să vorbesc despre cămară de pe vremea când trăiam cu tăticu şi cu mămica şi folosesc mereu acest cuvânt fără să vreau. Ceea ce vreau să spun e că nu mai avem nimic de mâncare.</p>
               <p rend="justify">—  Vai! am exclamat foarte mâhnit.</p>
               <p rend="justify">Mai aveam doi sau trei şilingi din leafa mea săptămânală – ceea ce mă face să presupun că discuţia a avut loc într-o miercuri seara – şi îndată i-am scos din buzunar şi cu sinceră emoţie am rugat-o pe missis Micawber să-i ia cu împrumut. Dar dânsa, sărutându-mă şi silindu-mă să-i pun la loc, mi-a zis că nu-i poate accepta sub nici un cuvânt.</p>
               <p rend="justify">—  Nu se poate, master Copperfield, mi-a spus, departe de mine asemenea gând. Dumneata ai însă tact şi discernământ mai presus de vârsta dumitale, şi, dacă ai vrea, ai fi în măsură să-mi vii într-ajutor în alt fel, ceea, ce aş primi cu recunoştinţă.</p>
               <p rend="justify">Am rugat-o pe missis Micawber să-mi spună despre ce era vorba.</p>
               <p rend="justify">—  Argintăria am dat-o cu mâna mea, a zis missis Micawber. Şase linguriţe de ceai, două solniţe şi un cleşte de zahăr le-am amanetat pe ascuns, în mai multe rânduri. Dar gemenii mă ţin legată acasă; pentru mine, cu amintirile mele despre tăticu şi despre mămica, asemenea tranzacţii sunt foarte dureroase. Ne-au mai rămas câteva fleacuri de care ne putem despărţi. Lui mister Micawber sensibilitatea nu i-ar îngădui niciodată să le înstrăineze, iar Clickett (aşa se numea slujnica lor care fusese cândva într-o casă de muncă) e o necioplită şi şi-ar lua nasul la purtare dacă i-aş arăta prea multă încredere. Master Copperfield, pot îndrăzni să-ţi cer…</p>
               <p rend="justify">Am ghicit îndată ce voia missis Micawber şi am rugat-o să-mi ceară orice. Şi chiar în seara aceea m-am dus să vând câteva mărunţişuri; iar apoi, mai în fiecare dimineaţă, înainte de a mă prezenta la „Murdstone &amp; Grinby”, făceam câte un drum de acest fel.</p>
               <p rend="justify">Mister Micawber avea câteva cărţi deasupra unui şifonier, căruia îi zicea „biblioteca lui”. Acestea au fost sacrificate întâi şi-ntâi. Una câte una le-am dus unui anticar de pe City Road – din care, pe vremea aceea, o porţiune, în apropiere de casa noastră, era ocupată de gheretele unor anticari şi ale unor negustori de păsări. – şi le-am vândut la orice preţ. Anticarul locuia într-o căsuţă undeva în dosul gheretei sale şi se îmbăta în fiecare seară, iar nevasta îl ocăra straşnic în fiecare dimineaţă. Şi de multe ori, când mă prezentam acolo devreme, dimineaţa, mă primea întins pe un pat pliant, cu o cicatrice la frunte sau cu un ochi umflat, care atestau excesele lui nocturne (pare-mi-se că era cam certăreţ la beţie), şi cu o mână tremurândă scotocea prin buzunarele hainelor, aruncate pe jos, căutând cei câţiva şilingi de care avea nevoie, în timp ce nevastă-sa, cu un prunc în braţe şi încălţată cu pantofi scâlciaţi, nu contenea să-l certe. Uneori nu găsea banii şi-mi spunea să trec mai târziu; dar nevastă-sa avea întotdeauna bani – îmi vine să cred că îi lua chiar ea când era beat – şi atunci încheiam târgul pe ascuns, pe scară, unde cobora după mine.</p>
               <p rend="justify">Începusem să fiu bine cunoscut, şi în dugheana cămătarului care dădea bani pe amanet. Domnul care oficia la tejghea îmi acorda o deosebită atenţie; ţin bine minte că deseori mă punea să-i declin la ureche un substantiv sau un adjectiv latinesc sau să-i conjug vreun verb, în timp ce-mi făcea socoteala. Când mă întorceam cu banii, missis Micawber organiza un mic ospăţ, de obicei seara; şi aceste mese aveau o deosebită savoare, de care îmi aduc bine aminte.</p>
               <p rend="justify">În cele din urmă, greutăţile financiare ale lui mister Micawber au atins punctul culminant. Într-o bună dimineaţă l-au arestat şi l-au dus la închisoarea din Borough a tribunalului „King's Bench”72. Înainte de a părăsi, casa, mi-a zis că Dumnezeu şi-a întors faţa de la el şi am crezut că inima îi era tot atât de zdrobită ca şi a mea. După aceea am auzit, însă, c-a fost văzut chiar în dimineaţa aceea jucând, foarte bine dispus, o partidă de popice.</p>
               <p rend="justify">În prima duminică după arestare urma să mă duc să-l văd şi să iau prânzul cu el. Mi s-a spus să întreb cum să ajung până în cutare loc, şi de acolo voi vedea cutare alt loc, şi puţin înainte de locul acesta voi vedea un maidan pe care urma să-l străbat şi să merg drept înainte, până voi zări un gardian. Am urmat întocmai, toate aceste indicaţii, şi când, în cele din urmă, l-am găsit pe gardian, mi-am amintit (ce copilăros mai eram!) de Roderick Random şi de faptul că atunci când l-au băgat la închisoare pentru datorii, a dat peste un om care n-avea altă îmbrăcăminte decât o pătură zdrenţuită, şi atunci nu l-am mai văzut pe gardian, pentru că inima a început a-mi bate şi ochii mi s-au umplut de lacrimi.</p>
               <p rend="justify">Mister Micawber mă aştepta lângă poartă şi ne-am suit în odăiţa sa (situată la penultimul cat) şi am plâns amândoi. Ţin bine minte că m-a rugat solemn să trag învăţămintele cuvenite din păţania sa; şi să nu uit niciodată că cine are douăzeci de lire venit pe an va fi fericit de nu va cheltui decât nouăsprezece lire şi nouăsprezece şilingi şi şase pence, iar de va cheltui douăzeci de lire şi un şiling, va fi nenorocit. După care mi-a cerut să-i împrumut un şiling pentru bere şi mi-a dat un ordin de plată către missis Micawber pentru această sumă, şi-a pus batista deoparte şi s-a înseninat.</p>
               <p rend="justify">Am stat apoi în faţa căminului, pe al cărui grătar ruginit se aflau două cărămizi, câte una de fiecare parte, ca să nu se ardă prea mulţi cărbuni; până ce a venit de la bucătărie datornicul cu care mister Micawber împărţea odăiţa, cu pulpa de berbec, din care urma să mâncăm toţi trei. După aceea mister Micawber m-a trimis la căpitanul Hopkins, care locuia în odaia de deasupra, căruia să-i spun că eram prietenul cel tânăr al lui mister Micawber şi să-i predau salutări din partea lui şi să-i cer cu împrumut un cuţit şi o furculiţă.</p>
               <p rend="justify">Căpitanul Hopkins mi-a împrumutat cuţitul şi furculiţa şi, la rândul său, i-a trimis salutări lui mister Micawber. În odăiţa sa am văzut o doamnă foarte murdară şi două fetiţe jigărite, fiicele sale, care aveau câte o claie de păr în cap. Şi mi-am zis că-i preferabil să-i ceri căpitanului Hopkins să-ţi împrumute un cuţit şi o furculiţă decât să-i ceri un pieptene. Căpitanul era cât se poate de jerpelit, avea favoriţi lungi şi purta o manta veche-veche, cafenie, fără haină dedesubt. Patul pliant se afla într-un colţ, şi toate farfuriile şi străchinile pe care le avea erau îngrămădite pe o policioară; şi am ghicit (Dumnezeu ştie cum) că, deşi cele două fetiţe ciufulite erau fiicele căpitanului Hopkins, totuşi doamna cea murdară nu era soţia lui. Sfios, n-am stat în pragul odăii căpitanului, mai mult de două minute; dar când am coborât, eram tot atât de încredinţat de acest lucru pe cât eram de sigur că ţineam în mână cuţitul şi furculiţa.</p>
               <p rend="justify">La masă a domnit o atmosferă boemă şi plăcută. După prânz i-am dus înapoi căpitanului Hopkins cuţitul şi furculiţa şi am plecat acasă, s-o liniştesc pe missis Micawber şi să-i povestesc cum a decurs vizita. Când m-a văzut înapoindu-mă, a leşinat, iar după aceea a pregătit o cană de egghot73 ca să ne întărească în timpul convorbirii.</p>
               <p rend="justify">Nu ştiu cum s-a vândut mobila din casă în folosul familiei, nici cine a vândut-o, în orice caz, eu n-am avut nici un amestec. S-a vândut totuşi şi s-a cărat de acolo cu camionul totul, în afară de paturi, câteva scaune şi masa de bucătărie. Cu lucrurile rămase, missis Micawber, copiii, „orfelina” şi cu mine ne-am retras în două odăi ale casei pustii din Windsor Terrace; şi acolo am locuit şi ziua şi noaptea. Nu mai îmi dau seama cât a durat această situaţie, dar mi se pare că a ţinut destul de mult, în cele din urmă, missis Micawber s-a hotărât să se mute la închisoare, unde mister Micawber obţinuse o odaie numai pentru el. I-am dus proprietarului cheia casei, şi dânsul a primit-o foarte bucuros. Paturile au fost trimise tribunalului „King's Bench” afară de al meu, care a fost transportat într-o odăiţă luată cu chirie în vecinătatea închisorii, spre marea mea mulţumire, căci, datorită nefericirilor noastre comune, mă obişnuisem atât de bine cu membrii, familiei Micawber şi ei cu mine, încât nu ne mai puteam despărţi. „Orfelina” şi-a găsit şi ea o locuinţă ieftină prin apropiere. Odăiţa mea, cu tavanul înclinat, destul de tihnită, se afla într-o mansardă, de unde aveam o vedere plăcută asupra unui depozit de cherestea; când m-am mutat în ea, m-am gândit că acum necazurile lui mister Micawber atinseseră punctul culminant şi mi s-a părut un adevărat paradis.</p>
               <p rend="justify">În tot acest răstimp am continuat să lucrez ca mai înainte la „Murdstone &amp; Grinby”, alături de aceeaşi neciopliţi tovarăşi de muncă, stăpânit de acelaşi sentiment de nemeritată înjosire, ca în prima zi. Dar, din fericire pentru mine, n-am făcut cunoştinţă şi n-am stat de vorbă cu niciunul dintre nenumăraţii băieţi pe care-i întâlneam zilnic în drum spre depozit şi de la depozit acasă, sau în timpul pauzei de prânz, când hoinăream pe străzi. Duceam aceeaşi viaţă lipsită de orice bucurii; dar trăiam mai departe singur, închis în mine însumi. Singurele schimbări de care-mi dădeam seama erau următoarele: mai întâi că devenisem tot mai jerpelit, şi apoi că scăpasem, în mare măsură, de povara grijilor ce-i apăsau pe soţii Micawber; căci în greaua încercare prin care treceau, câteva rude sau prieteni începuseră să-i ajute, aşa că în închisoare o duceau mai bine decât o duseseră multă vreme liberi fiind. Gustarea de dimineaţă o luam cu ei, pe baza unei învoieli, ale cărei amănunte îmi scapă. De asemenea, am uitat ora la care se deschideau porţile închisorii şi puteam intra dimineaţa; dar îmi aduc aminte că adesea eram pe picioare de la 6, şi că până se deschideau porţile, aşteptam pe bătrânul London Bridge74 unde, aşezat într-una din firidele de piatră care-l împodobesc, priveam trecătorii sau contemplam peste balustradă soarele care-şi revărsa razele asupra fluviului şi aprindea flacăra de aur din vârful Monument-ului75. Uneori mă aştepta aici „Orfelina”, ca să-i istorisesc întâmplări ciudate în legătură cu docurile şi cu Turnul Londrei76, despre care nu pot spune decât un singur lucru, şi anume că le credeam adevărate, cel puţin aşa sper. Serile obişnuiam să trec pe la închisoare şi să mă plimb pe alee cu mister Micawber; sau să joc o partidă de „casino”77 cu missis Micawber şi s-o ascult depănându-şi amintirile despre tăticu şi mămica. N-aş putea spune dacă mister Murdstone ştia măcar unde locuiam. Căci celor de la „Murdstone &amp; Grinby” niciodată nu le-am pomenit despre toate acestea.</p>
               <p rend="justify">Deşi momentul cel mai greu trecuse, situaţia lui mister Micawber era foarte încurcată din pricina unui anumit „document”, de care am auzit vorbindu-se adesea şi care – presupun acum – trebuie să fi fost o învoială mai veche cu creditorii săi; pe vremea aceea nu înţelegeam ce putea fi acest „document” şi-mi dau seama că mi se părea c-ar fi vorba de unul din acele pergamente întărind legămintele diavoleşti foarte răspândite în Germania pe vremuri. În cele din urmă, nu ştiu cum, acest act a fost dat deoparte; în orice caz, n-a mai constituit un obstacol insurmontabil, ca mai înainte; şi missis Micawber mi-a spus că „familia ei” luase hotărârea ca mister Micawber să ceară punerea în libertate, potrivit legii cu privire la datornicii insolvabili, aşa că se aştepta ca până în cel mult şase săptămâni să i se dea drumul.</p>
               <p rend="justify">—  Şi atunci, mi-a zis mister Micawber, care era de faţă, nu mă îndoiesc că voi începe, cu ajutorul lui Dumnezeu, să mă descurc şi eu şi să duc cu totul o altă viaţă, dacă… într-un cuvânt dacă o să-mi surâdă norocul.</p>
               <p rend="justify">Pentru orice eventualitate, trebuie să amintesc aici că mister Micawber a redactat o petiţie către Camera Comunelor, cerând amendarea legii cu privire la închisoarea pentru datorii. Mă opresc asupra acestei întâmplări, pentru că învederează cum îmbinam vechile mele lecturi cu noul meu fel de viaţă şi cum, folosind faptele de pe uliţă şi bărbaţii şi femeile pe care îi întâlneam, ţeseam fel de fel de poveşti: şi cum treptat s-au format unele trăsături de caracter mai de seamă, care presupun că, vrând-nevrând, vor ieşi la iveală în cursul acestei descrieri a vieţii mele.</p>
               <p rend="justify">În închisoare era un club unde mister Micawber, în calitatea lui de gentleman, avea mare trecere. Mister Micawber supusese membrilor clubului ideea de a întocmi această petiţie, şi ei o aprobaseră cu entuziasm. Atunci mister Micawber (care era un om cât se poate de bun şi de o energie fără seamăn în toate privinţele, în afară doar de propriile sale treburi, şi se simţea nespus de fericit ori de câte ori se îndeletnicea cu ceva din care nu putea trage nici un folos personal) s-a pus pe scris petiţia, a redactat-o, a transcris-o pe curat pe o coală de hârtie uriaşă, a întins-o pe masă şi a fixat ora la care toţi membrii clubului şi toţi cei aflaţi în închisoare să poftească, dacă vor, în odaia sa şi s-o semneze.</p>
               <p rend="justify">Când am auzit de ceremonia care trebuia să aibă loc, am fost atât de curios să-i văd venind unul după altul să semneze, cu toate că îi cunoşteam mai pe toţi şi mă ştiau şi ei pe mine, încât am cerut învoire un ceas de la „Murdstone &amp; Grinby” şi m-am postat într-un colţ al odăii ca să asist la eveniment. Membrii cei mai de seamă ai clubului, atâţia câţi încăpuseră în odăiţă, luaseră loc alături de mister Micawber, iar vechiul meu prieten, căpitanul Hopkins (care se spălase în cinstea acestei solemnităţi), s-a aşezat lângă masă ca să le poată citi petiţia tuturor acelora care nu-i cunoşteau cuprinsul. Uşa a fost apoi larg deschisă, şi oamenii au început să intre pe rând: intra unul, iar până ce semna şi ieşea, ceilalţi aşteptau afară. Căpitanul Hopkins punea fiecăruia întrebarea:</p>
               <p rend="justify">—  Aţi citit-o?</p>
               <p rend="justify">—  Nu.</p>
               <p rend="justify">—  Aţi vrea să vă fie citită?</p>
               <p rend="justify">Şi dacă acela care era la rând se arăta cât de cât dornic să-i fie citită, căpitanul Hopkins i-o citea cu glas tare, răsunător, de la un cap la altul. Căpitanul, dacă s-ar fi găsit douăzeci de mii de oameni doritori s-o asculte, bucuros ar fi citit-o de douăzeci de mii de ori, fiecăruia în parte. Îmi amintesc de voluptatea cu care intona anumite crâmpeie de frază, cum ar fi, de pildă: „Reprezentanţii poporului adunaţi în Parlament”, sau: „De aceea, noi, cei mai jos semnaţi, venim cu smerenie în faţa acestei prea onorate adunări”, sau: „Nefericiţii supuşi ai augustei-sale majestăţi”; auzindu-l, ai fi zis că aceste cuvinte aveau pentru el o savoare reală; la rândul lui, mister Micawber asculta cu orgoliul autorului şi privea (nu prea sever) cuiele bătute în peretele din faţă.</p>
               <p rend="justify">Făcând zilnic, drumul de la Southwark la Blackfriars şi-napoi, sau colindând la prânz uliţele acelea întunecoase, al căror caldarâm poate mai poartă şi astăzi, cine ştie, urmele paşilor mei de copil, mă întrebam adesea câţi dintre cei care se îmbulziseră atunci să semneze petiţia nu-mi vor reveni în amintire, o dată cu ecourile vocii căpitanului Hopkins! Iar astăzi, când mă întorc cu gândul la acel lung cortegiu de suferinţe ale tinereţii mele, mă întreb câte din poveştile pe care le-am înfiripat în jurul acestor oameni mai învăluie ca negurile închipuirii, faptele de care-mi aduc atât de bine aminte! Şi când paşii mă poartă iar pe acest tărâm al trecutului, nu-i de mirare că parcă văd mergând în faţa mea un băieţaş romantic şi nevinovat, care-şi făureşte o lume imaginară din asemenea ciudate şi jalnice întâmplări, şi nu-i de mirare că mă înduioşez.</p>
            </div>
            <div type="div2">
               <head>
                  <label>Capitolul XII.</label>Fără sa fiu mai încântat decât înainte că sunt pe picioarele mele, iau o hotărâre de mare însemnătate</head>
               <p rend="justify">În ziua sorocită, cererea lui mister Micawber a fost ascultată şi, spre marea mea bucurie, potrivit legii, s-a hotărât punerea lui în libertate. Creditorii s-au arătat oameni, de înţeles: iar missis Micawber mi-a spus că până şi cizmarul cel hain declarase în faţa judecăţii că nu-i purta pică, dar că, atunci când i se datorau bani, îi plăcea să fie plătit. După părerea lui, asta-i firea omenească.</p>
               <p rend="justify">După judecată, mister Micawber s-a întors la închisoarea „King's Bench”, unde mai avea de îndeplinit anumite formalităţi şi de plătit unele onorarii înainte de a fi eliberat. Membrii clubului l-au primit cu entuziasm şi, în cinstea lui, au organizat în seara aceea o reuniune muzicală; eu am rămas cu missis Micawber şi am mâncat împreună friptură de miel, înconjuraţi de ceilalţi membri ai familiei, care dormeau.</p>
               <p rend="justify">—  Master Copperfield, mi-a zis ea, acum, când sărbătorim un asemenea eveniment, am să-ţi mai torn puţin flip78 (căci mai închinasem un rând) ca să bem în amintirea lui tăticu şi a mămichii.</p>
               <p rend="justify">—  Au murit, ma'am? am întrebat-o după ce am golit paharul în care-mi turnase flip-ul.</p>
               <p rend="justify">—  Mămica a răposat cu puţin înainte de-a fi început mister Micawber să aibă greutăţi, sau, în orice caz, înainte ca ele să devină foarte mari, mi-a răspuns. Tăticu, însă, a mai trăit, şi de câteva ori s-a pus chezaş pentru mister Micawber, apoi a murit, regretat de un larg cerc de prieteni.</p>
               <p rend="justify">Missis Micawber a dat din cap, şi o lacrimă pioasă l-a stropit pe unul dintre gemeni, care întâmplător se afla în braţele ei.</p>
               <p rend="justify">Cum n-aş fi putut lesne găsi un prilej mai nimerit pentru a-i pune o întrebare care mă interesa îndeaproape, i-am spus;</p>
               <p rend="justify">—  Aş putea să vă întreb ma'am, ce aveţi de gând să faceţi acum, când mister Micawber a scăpat din încurcături şi a fost pus în libertate? Aţi luat vreo hotărâre?</p>
               <p rend="justify">—  Familia mea – mi-a spus missis Micawber, care întotdeauna rostea cu ifos aceste două cuvinte, deşi niciodată n-am putut afla la cine se referea – familia mea e de părere că mister Micawber să părăsească Londra şi să-şi exercite talentele în provincie. Mister Micawber este un om cu mari însuşiri, master Copperfield.</p>
               <p rend="justify">Am asigurat-o că nu mă îndoiam de acest lucru.</p>
               <p rend="justify">—  Cu mari însuşiri, a repetat ea. Familia mea e de părere că dacă şi-ar da cineva puţină osteneală, pentru un om atât de iscusit ca el, s-ar putea uşor găsi o slujbă în Administraţia Vămilor. Familia mea, neavând legături decât în provincie, doreşte ca mister Micawber să se mute la Plymouth. Familia socoteşte că e neapărat necesar să vină acolo.</p>
               <p rend="justify">—  Ca să fie gata să ia slujba?</p>
               <p rend="justify">—  Întocmai. Ca să fie gata, dacă s-ar ivi ceva.</p>
               <p rend="justify">—  Şi aveţi de gând să plecaţi şi dumneavoastră; ma'am?</p>
               <p rend="justify">Întâmplările zilei, la care se adăugaseră gemenii şi flip-ul, îi slăbiseră nervii şi, izbucnind în plâns, mi-a răspuns:</p>
               <p rend="justify">—  Niciodată nu-l voi părăsi pe mister Micawber! E drept că la început mister Micawber mi-a ascuns greutăţile pe care le avea, dar se prea poate ca, fiind încrezător din fire, să fi fost sigur că le va birui. Şiragul de perle şi brăţările pe care le-am moştenit de la mămica le-am vândut pe jumătate preţ, iar podoabele de mărgean, dăruite de tăticu la nuntă, le-am dat pe nimic. Totuşi, pe mister Micawber nu-l voi părăsi niciodată. Niciodată! a exclamat missis Micawber şi mai surescitată decât la început. Nu, niciodată nu voi face una ca asta! Să nu-mi ceară nimeni una ca asta!</p>
               <p rend="justify">M-am simţit tare stingherit – missis Micawber vorbea ca şi cum ar fi crezut că-i cerusem acest lucru – şi am încremenit, uitându-mă la ea alarmat.</p>
               <p rend="justify">—  Mister Micawber are şi el păcatele lui. Nu tăgăduiesc că e neprevăzător. Şi nici nu tăgăduiesc că mi-a ascuns atât veniturile, cât şi datoriile pe care le avea, a urmat ea, privind peretele, dar niciodată nu-l voi părăsi pe mister Micawber!</p>
               <p rend="justify">Întrucât, de astă dată, missis Micawber şi-a ridicat glasul şi strigase, m-am speriat atât de tare, încât am dat fuga la club şi l-am deranjat pe mister Micawber, care, aşezat în capul mesei, conducea corul: „HI, MĂI, DOBBIN79, HI, MĂI, DOBBIN:</p>
               <p rend="justify">HI, MĂI, DOBBIN.</p>
               <p rend="justify">HI, MĂI, HI-HI!”80</p>
               <p rend="justify">I-am spus că starea soţiei sale era îngrijorătoare. L-au podidit pe dată lacrimile şi a venit după mine, cu poalele hainei pline cu capetele şi cozile crevetelor din care se înfruptase.</p>
               <p rend="justify">—  Emma, îngeraşul meu! a strigat mister Micawber, dând buzna în odaie. Ce s-a întâmplat?</p>
               <p rend="justify">—  Niciodată nu te voi părăsi, Micawber, îi răspunse ea.</p>
               <p rend="justify">—  Viaţa mea! a zis mister Micawber, luând-o în braţe. Nu m-am îndoit nici o clipă de asta!</p>
               <p rend="justify">—  E tatăl copiilor mei.! E tatăl gemenilor mei! E soţul meu drag, a strigat missis Micawber, zbătându-se, şi niciodată nu-l voi părăsi pe mister Micawber!</p>
               <p rend="justify">Mister Micawber a fost atât de mişcat de această mărturie de devotament (eu, unul, plângeam de mă topeam), încât a strâns-o pătimaş în braţe şi a rugat-o să se uite în ochii lui şi să se liniştească. Dar cu cât se ruga mai mult de ea, cu atât mai abitir missis Micawber îşi aţintea privirea în gol, şi cu cât mai insistent îi cerea să se liniştească, cu atât mai avan se zbătea. Curând, mister Micawber s-a simţit atât de copleşit, încât a început şi el să plângă, împreună cu noi. În cele din urmă, m-a rugat să fiu bun să-mi iau un scaun şi să stau pe palier până îşi va culca nevasta în pat. Am vrut să-i spun bună seara şi să plec, dar a stăruit să rămân până ce clopotul închisorii va da semnalul pentru plecarea vizitatorilor. Aşadar, am aşteptat pe palier în dreptul ferestrei, până ce, aducându-şi şi el un scaun, a venit să se aşeze lângă mine.</p>
               <p rend="justify">—  Cum se mai simte missis Micawber? l-am întrebat.</p>
               <p rend="justify">—  Destul de prost, mi-a zis, clătinând din cap. E reacţia! Ah, ce zi îngrozitoare! Am rămas singuri… nu mai avem nimic!</p>
               <p rend="justify">Mister Micawber mi-a strâns mâna, a gemut şi a început iar să verse lacrimi. Eram foarte mişcat şi dezamăgit, căci crezusem că o să ne bucurăm împreună de această zi fericită şi atât de mult aşteptată. Dar soţii Micawber erau atât de deprinşi cu vechile lor necazuri, încât acum, când scăpaseră de ele, se simţeau ca nişte naufragiaţi. Îşi pierduseră cu totul elasticitatea, şi niciodată nu i-am văzut mai deprimaţi ca în seara aceea. Şi când a sunat clopotul şi mister Micawber m-a însoţit până la poartă şi s-a despărţit de mine, binecuvântându-mă, mi-a fost teamă să-l las singur, atâta părea de nefericit.</p>
               <p rend="justify">Dar în ciuda zăpăcelii şi a descurajării care, în chip neaşteptat pentru mine, se abătuse asupra noastră, mi-am dat foarte limpede seama că soţii Micawber, cu familia lor, aveau să părăsească Londra şi că în curând va trebui să ne despărţim. În seara aceea, în drum spre casă şi apoi în ceasurile de nesomn care au urmat mi-a încolţit – nici eu nu ştiu cum – întâia oară în minte gândul care mai târziu avea să se prefacă într-o hotărâre de nezdruncinat.</p>
               <p rend="justify">Până într-atât mă obişnuisem cu Micawberii, atât de aproape fusesem de ei în toate nenorocirile lor şi aş fi fost atât de singur fără ei, încât la gândul că voi fi nevoit să-mi caut alt adăpost şi că din nou voi fi aruncat printre străini, mă simţeam ca şi cum chiar în clipa aceea ar fi trebuit să iau lucrurile de la capăt, şi ştiam prea bine din experienţă ce mă aştepta. La acest gând, toată sensibilitatea crunt jignită de această viaţă, întreaga ruşine şi suferinţă pe care ea le stârnea în sufletul meu au devenit şi mai sfâşietoare; şi am înţeles că o asemenea viaţă este insuportabilă.</p>
               <p rend="justify">De scăpare, altfel decât prin propriile mele forţe, ştiam prea bine că nu poate fi vorba. Nu primeam decât rareori veşti din partea lui Jane Murdstone şi nu primisem niciodată nici un cuvânt din partea lui mister Murdstone: nu-mi trimiseseră decât două sau trei colete cu haine de gata sau cârpite, expediate pe numele lui mister Quinion, conţinând fiecare câte un bileţel în care J. M. îşi exprimă nădejdea că D. C. lucrează cu râvnă şi că se dedica fără rezervă îndeplinirii îndatoririlor ce-i reveneau; în aceste bileţele nu era însă nici cea mai vagă aluzie că aş putea ajunge vreodată altceva decât un salahor, ceea ce în mod inevitabil avea să se întâmple într-un timp foarte scurt.</p>
               <p rend="justify">Chiar a doua zi, în timp ce mintea mi-era înfierbântată de planul pe care-l concepuseră, mi-am dat seama că ce-mi spusese missis Micawber despre mutarea lor se adeverea. Au închiriat, în casa în care locuiam, o odaie pentru o săptămână, la sfârşitul căreia urmau să plece la Plymouth. Mister Micawber s-a prezentat în persoană la depozit, ca să-l înştiinţeze pe mister Quinion că din cauza plecării nu se mai putea ocupa de mine şi spre a mă lăuda precum meritam. Mister Quinion l-a chemat pe Tipp, căruţaşul, care era însurat şi avea o odaie de închiriat, şi a aranjat ca să mă ia la el cu consimţământul nostru al amândurora, pe care era în drept să-l presupună, căci, deşi luasem o hotărâre, n-am suflat nici un cuvânt.</p>
               <p rend="justify">Cât timp am mai locuit sub acelaşi acoperiş, am petrecut serile cu soţii Micawber; şi cu cât se apropia ziua despărţirii, cu atât ne simţeam mai strâns legaţi. În ultima duminică m-au poftit la masă, am mâncat o friptură de porc cu sos de mere şi o budincă. În ajun cumpărasem un cal bălţat de lemn, pe care să-l dăruiesc la despărţire micuţului Wilkins Micawber – băieţaşul – şi o păpuşă pentru micuţa Emma. „Orfelinei”, care avea să rămână fără slujbă, i-am dat un şiling.</p>
               <p rend="justify">Am petrecut o zi foarte plăcută, deşi, la gândul apropiatei despărţiri, eram cu toţii foarte înduioşaţi.</p>
               <p rend="justify">—  Master Copperfield, mi-a zis missis Micawber, o să-mi aduc aminte de dumneata ori de câte ori o să mă gândesc la vremea în care mister Micawber s-a aflat la strâmtoare. Purtarea dumitale a fost întotdeauna nespus de delicată şi mai presus de orice laudă. Pentru noi n-ai fost niciodată un chiriaş. Ai fost un prieten.</p>
               <p rend="justify">—  Draga mea, a zis mister Micawber, Copperfield – căci în ultimul timp aşa obişnuia să-mi spună – are o inimă care înţelege suferinţele semenilor săi apăsaţi de norii nevoilor; are o minte isteaţă şi o mână gata să… într-un cuvânt, se pricepe să vândă acele mărunţişuri de care te poţi lipsi.</p>
               <p rend="justify">Le-am spus că mă măguleau aceste laude şi că-mi părea foarte rău că ne vom despărţi.</p>
               <p rend="justify">—  Scumpul meu prieten, mi-a zis mister Micawber, sunt mai bătrân decât dumneata; am oarecare experienţă de viaţă şi… şi am oarecare experienţă, într-un cuvânt, sunt trecut prin greutăţi, vorbind în mare. Deocamdată, până ce s-o ivi ceva (ceea ce aş spune c-aştept să se întâmple de la un ceas la altul), nu-ţi pot oferi altceva decât un sfat. Şi sfatul meu merită să fie luat în seamă, cu toate că… într-un cuvânt, cu toate că eu nu l-am urmat şi am ajuns… Şi mister Micawber, care până atunci fusese radios şi cu zâmbetul pe buze, s-a oprit şi s-a încruntat: Am ajuns, precum vezi, un biet nenorocit!</p>
               <p rend="justify">—  Scumpul meu Micawber! l-a întrerupt soţia.</p>
               <p rend="justify">—  Am zis, a urmat mister Micawber, din nou detaşat şi zâmbitor, am ajuns, precum vezi, un biet nenorocit. Sfatul meu e: lucrul de astăzi nu-l lăsa pe mâine. Timpul pierdut nu se mai întoarce! Înşfacă-l!</p>
               <p rend="justify">—  Deviza bietului papa! a remarcat missis Micawber.</p>
               <p rend="justify">—  Scumpa mea, a zis mister Micawber, papa al tău a fost, în felul lui, un om foarte cumsecade şi, ferit-a Sfântul, nu vreau să-l vorbesc de rău! Aşa cum era, probabil că niciodată nu vom mai întâlni om care… într-un cuvânt, la vârsta lui, să aibă picioare atât de bine făcute pentru jambiere şi în stare să citească atât de uşor o tipăritură fără ochelari. Dar, scumpa mea, deviza şi-a pus-o în aplicare şi la cununia noastră; şi urmarea a fost că ne-am căsătorit atât de pretimpuriu, că nici până azi nu mi-am acoperit cheltuielile. Mister Micawber s-a uitat cu coada ochiului la soţia sa, şi apoi a adăugat: Nu-mi pare rău. Dimpotrivă, iubito!</p>
               <p rend="justify">După aceea s-a recules vreun minut.</p>
               <p rend="justify">—  Cel de al doilea sfat pe care vreau să ţi-l dau, Copperfield, a urmat mister Micawber, îl cunoşti: venit anual douăzeci de lire, cheltuială nouăsprezece lire, nouăsprezece şilingi şi şase pence, rezultatul: fericire. Venit anual douăzeci de lire, cheltuială douăzeci de lire şi şase pence, rezultatul nenorocire. Floarea se ofileşte, frunza se usucă, zeul luminii părăseşte scena mohorâtă şi… şi într-un cuvânt, eşti la pământ pentru totdeauna! Ca mine!</p>
               <p rend="justify">Vrând ca pilda pe care o oferea să fie şi mai sugestivă, mister Micawber, foarte vesel şi mulţumit, a dat pe gât un păhărel de punch81 şi a început să fluiere The College Hornpipe.82</p>
               <p rend="justify">L-am asigurat că poveţele lui îmi vor rămâne întipărite în minte, deşi, de fapt, nu era nevoie s-o spun, căci se vedea bine cât mă mişcaseră. A doua zi dimineaţă am petrecut familia la staţia diligenţei şi, cu inima zdrobită, i-am văzut pe toţi luându-şi locurile afară, în spate.</p>
               <p rend="justify">—  Master Copperfield, mi-a zis missis Micawber, Dumnezeu să te aibă în pază! Niciodată n-am să pot uita toate astea, şi chiar dac-aş putea, tot n-am să te uit vreodată.</p>
               <p rend="justify">—  Copperfield, mi-a zis mister Micawber, rămâi cu bine. Belşug şi fericire! Dacă de-a lungul anilor, care trec unu după alţii, mă voi încredinţa că trista-mi soartă ţi-a putut sluji ca un avertisment, voi putea spune că n-am făcut în zadar umbră pământului. Dacă o să-mi surâdă norocul (şi nu mă îndoiesc c-are să-mi surâdă), voi fi nespus de fericit să fac tot ce-mi va sta în putere ca să te ajut să ieşi la lumină.</p>
               <p rend="justify">Missis Micawber, cu copiii se aşezase pe locurile dinapoia diligentei, iar eu, rămas singur în mijlocul drumului, mă uitam la ei, când, privindu-mă, dânsa şi-a dat, cred, subit seama cât de micuţ eram. De aceea presupun că mi-a făcut semn să mă caţăr lângă ea şi de aceea, cercetându-mă cu alţi ochi, m-a strâns la piept cu o duioşie maternă şi m-a sărutat ca pe propriul ei copil.</p>
               <p rend="justify">Am avut doar vreme să cobor, şi diligenţa a şi pornit şi abia am apucat să-i întrezăresc îndărătul batistelor pe care le fluturau. Peste o clipă, diligenţa s-a făcut nevăzută. „Orfelina” şi cu mine am rămas în mijlocul drumului, uitându-ne abătuţi unul la altul, după care ne-am strâns mâna şi ne-am despărţit – dânsa înapoindu-se, cred, la casa de muncă „St. Luke”, iar eu ducându-mă să încep o nouă zi de trudă la „Murdstone &amp; Grinby”.</p>
               <p rend="justify">Dar nu aveam de gând să mai trudesc multe zile acolo. Nu. Hotărâsem să fug. Să fug cu orice preţ şi să mă duc la ţară, la singura rudă pe care o mai aveam pe lume, la mătuşa mea, miss Betsey, şi să-i povestesc păţaniile mele.</p>
               <p rend="justify">Nu ştiu cum mi-a încolţit în minte acest gând disperat. Dar îndată a prins rădăcini; şi s-a transformat într-o hotărâre de neclintit, o hotărâre mai fermă decât luasem vreodată. Sunt departe de a crede că-mi făceam mari iluzii, dar îmi pusesem în minte că planul ăsta trebuia înfăptuit.</p>
               <p rend="justify">Şi din noaptea când gândul acesta s-a ivit întâia oară în mintea mea, gonindu-mi somnul, mi-am reamintit de sute de ori vechea poveste despre împrejurările naşterii mele, pe care mi-o istorisise biata mama şi pe care o ştiam pe de rost, fiindcă a o asculta fusese una din marile bucurii ale copilăriei mele. Episodul apariţiei şi al dispariţiei mătuşii o înfăţişa ca pe un personaj înspăimântător şi cumplit; era, totuşi, în purtarea ei un mic amănunt asupra căruia îmi plăcea să stărui şi care-mi dădea o licărire de nădejde. Nu puteam uita că mamei i s-a părut că o clipă mâna mătuşii îi atinsese părul cu degete mângâioase; şi deşi se prea poate să nu fi fost decât o închipuire lipsită de orice temei, în mintea mea se înfiripase o scenă în care mătuşa cu inima de piatră era înduioşată de frumuseţea copilărească a mamei, care mi-a rămas atât de scumpă şi atât de proaspătă în amintire, şi asta îndulcea întrucâtva întreaga poveste. Se prea poate ca imaginea să se fi ivit cu mult înainte în mintea mea şi să mă fi împins, încetul cu încetul, să iau această hotărâre.</p>
               <p rend="justify">Întrucât nici nu ştiam unde locuia miss Betsey, i-am trimis lui Peggotty o lungă scrisoare şi am întrebat-o, în treacăt, dacă-şi mai aducea aminte; asta, sub pretextul c-aş fi auzit de o doamnă purtând acelaşi nume dintr-o localitate pe care am numit-o la întâmplare şi c-aş fi fost curios să ştiu dacă nu era chiar una şi aceeaşi persoană, în aceeaşi scrisoare i-am spus lui Peggotty c-aveam mare nevoie de o jumătate de guinee şi că i-aş rămâne tare îndatorat dacă ar putea să mi-o împrumute până ce voi fi în stare să i-o restitui, şi c-am să-i spun altă dată de ce mi-au trebuit aceşti bani.</p>
               <p rend="justify">Răspunsul lui Peggotty a venit neîntârziat şi, ca de obicei, era plin de dragoste şi devotament. În plic am găsit şi jumătatea de guinee (îmi închipui cu câtă bătaie de cap o fi scos-o din lădiţa lui mister Barkis), iar în scrisoare îmi spunea că miss Betsey locuia undeva lângă Dover83 dar că nu ştia dacă locuia chiar la Dover, sau la Hythe84 sau la Folkestone85 sau la Sandgate86. Interesându-mă despre aceste localităţi, unul dintre muncitorii de la depozit m-a lămurit că se aflau una lângă alta, şi socotind că asta-mi ajunge, am luat hotărârea să plec chiar la sfârşitul săptămânii aceleia.</p>
               <p rend="justify">Fiind un băieţaş foarte cinstit şi nevrând să las o amintire proastă la „Murdstone &amp; Grinby”, am găsit că e de datoria mea să rămân până sâmbătă seara; şi întrucât la venire mi se plătise leafa înainte pe o săptămână, să nu mă mai prezint la birou să-mi ridic banii. Tocmai de aceea cerusem cu împrumut o jumătate de guinee, căci nu puteam pleca fără bani de drum. Aşadar, sâmbătă seara, când aşteptam cu toţii plata, şi când Tipp, căruţaşul, care avea totdeauna precădere, a intrat primul să-şi primească salariul, i-am strâns mâna lui Mick Walker şi l-am rugat ca atunci când mi-o veni rândul la leafă, să-i spună lui mister Quinion că m-am dus să-mi mut cufăraşul la Tipp; apoi, spunându-i bună seara lui Mealy Potatoes, am şters-o.</p>
               <p rend="justify">Cufăraşul se afla la vechea locuinţă, pe celălalt mal al fluviului, şi pe dosul unui cartonaş, pe care obişnuiam să însemnăm adresa destinatarilor butoaielor, scrisesem: „Master David, cu rugămintea de a se păstra la staţia diligenţelor, pentru Dover, până va fi cerut”. Aveam cartonaşul pregătit în buzunar pentru a-l lipi pe cufăraş de îndată ce-l voi scoate din casă. Şi îndreptându-mă spre locuinţă, mă uitam în stânga şi în dreapta să văd dacă nu găsesc pe cineva care să mă ajute să-l duc până la staţia diligenţelor.</p>
               <p rend="justify">Pe Blackfriars Road, în dreptul Obeliscului87, am zărit un lungan tare aştepta lângă un cărucior la care era înhămat un măgar. Când am trecut prin faţa lui, privirile noastre s-au încrucişat, şi strigându-mă: „Bă, para chioara!”, mi-a spus: „Te-nvăţ eu minte să mai înjuri!”, făcând desigur aluzie la faptul că mă uitasem lung la el. M-am oprit şi l-am încredinţat că n-o făcusem din necuviinţă, ci pentru că nu eram sigur dac-ar fi vrut sau nu să-mi facă o treabă.</p>
               <p rend="justify">—  Com, ce treabă? m-a întrebat lunganul.</p>
               <p rend="justify">—  Să-mi cari un cufăraş, i-am răspuns.</p>
               <p rend="justify">—  Com, ce cofăraş? m-a întrebat lunganul.</p>
               <p rend="justify">I-am spus că era vorba de cufăraşul meu, care se afla ceva mai încolo, chiar pe strada aceea, şi că-i ofeream şase pence ca să mi-l ducă până la staţia diligentelor pentru Dover.</p>
               <p rend="justify">—  Dai un tanner88, şi s-a făcut! a zis lunganul, şi-a sărit în căruciorul lui care nu era altceva decât o podişcă de lemn pe două roţi. Şi a pornit atât de repede, încât a trebuit să mă silesc din răsputeri să pot ţine pasul cu măgarul.</p>
               <p rend="justify">Lunganul avea un aer arţăgos, şi mai ales mi-a displăcut faptul că în timp ce-mi vorbea, mesteca paie; dar de vreme ce mă învoisem cu el, l-am luat sus, în odaia pe care o părăseam, şi împreună am cărat cufăraşul până jos şi l-am aşezat în trăsurică. M-am sfiit să lipesc chiar acolo cartonaşul pe lădiţă, de teamă ca nu cumva vreun membru al familiei proprietarului să-mi ghicească gândurile şi să mă oprească; de aceea, când am ajuns sub zidurile închisorii „King's Bench”, l-am rugat pe tânărul căruţaş să oprească o clipă. Dar abia rostisem aceste cuvinte, că a şi pornit-o la goană, ca şi cum dânsul, lădiţa mea, căruciorul şi măgarul ar fi căpiat pe neaşteptate; când în sfârşit am ajuns la locul cu pricina, abia îmi trăgeam sufletul de cât fugisem şi strigasem după el.</p>
               <p rend="justify">Eram foarte tulburat şi aprins la faţă, şi când mi-am scos din buzunar cartonaşul, mi-a picat şi jumătatea de guinee. Pentru mai multă siguranţă, am băgat-o în gură. Şi tocmai eram foarte mulţumit că, deşi îmi tremurau mâinile, izbutisem să prind cartonaşul de cufăraş, când deodată m-am trezit că lunganul mă izbeşte cu pumnul în bărbie şi că jumătatea de guinee din gură a căzut în mâna lui.</p>
               <p rend="justify">—  Com? a răcnit lunganul, luându-mă de guler şi rânjind. O să te dau pe mâna boliţiei! Vrei s-o ştergi, aşa-i? Hai la boliţie, vermănosule, hai la boliţie!</p>
               <p rend="justify">—  Dă-mi banii înapoi, te rog, i-am zis eu foarte înspăimântat, şi lasă-mă în pace!</p>
               <p rend="justify">—  Hai la boliţie, mi-a întors lunganul. Să dovedeşti la boliţie că-s ai tăi!</p>
               <p rend="justify">—  Dă-mi înapoi lădiţa şi banii, n-auzi? am strigat eu. Izbucnind în plâns.</p>
               <p rend="justify">—  Hai la boliţie, mi-a repetat lunganul, târându-mă spre măgar, ca şi cum ar fi fost vreo legătură între bietul animal şi un poliţai. Răzgândindu-se subit, a sărit în cărucior, s-a aşezat pe cufăraşul meu şi, strigând că se duce de-a dreptul la „bolţie”, a pornit-o într-o goană şi mai turbată ca înainte.</p>
               <p rend="justify">M-am luat după el, fugind din răsputeri, dar nu mai eram în stare să strig, şi chiar dacă aş fi fost, cred că tot n-aş fi îndrăznit să strig. Pe o distanţă de vreo jumătate de milă, cel puţin de douăzeci de ori am scăpat ca prin minune de primejdia de a fi călcat. Aci îl pierdeam din ochi, aci îl zăream din nou, aci iar îl pierdeam, aci mă alegeam cu un bici, aci se răstea cineva la mine; aci alunecam în noroi, aci mă ridicam; aci mă năpusteam în braţele cuiva, aci nimeream într-un stâlp. În cele din urmă, înfierbântat şi buimac de frică şi presupunând că între timp jumătate din Londra se pregătea să iasă ca să mă prindă, l-am lăsat pe lungan să meargă în plata Domnului, cu cufăraşul şi cu banii mei; şi gâfâind şi plângând, am apucat-o spre Greenwich89 care, după câte ştiam, se afla pe drumul Doverului; aşa am pornit spre locul unde se retrăsese mătuşa mea, miss Betsey, aproape la fel de sărac ca în noaptea când, venind pe lume, îi pricinuisem o dezamăgire atât de cruntă.</p>
            </div>
            <div type="div2">
               <head>
                  <label>Capitolul XIII.</label>Urmările hotărârilor mele</head>
               <p rend="justify">Se prea poate că atunci când am încetat să-l urmăresc pe lunganul acela cu trăsurica şi cu măgarul lui şi am pornit spre Greenwich, nutream gândul năstruşnic de a alerga până la Dover. Dar curând mi-am venit în fire şi m-am potolit, căci m-am oprit undeva pe Kent Road, într-o piaţetă care avea în faţă un bazin cu o statuie nostimă în mijloc, înfăţişând un personaj care sufla într-o scoică. Extenuat de sforţările făcute, m-am aşezat pe treptele unei case şi nu mai aveam putere nici ca să plâng pierderea lădiţei şi a jumătăţii de guinee.</p>
               <p rend="justify">Între timp se întunecase; şi cum stăteam şi mă odihneam, am auzit orologiile bătând ceasurile 10. Din fericire, era o noapte senină de vară. După ce mi-am revenit şi am înghiţit nodurile ce le aveam în gât, m-am ridicat şi am pornit mai departe. Deşi eram în culmea deznădejdii, nu m-am gândit nici o clipă să mă întorc. Şi chiar dacă pe Kent Road ar fi căzut o avalanşă ca în Elveţia, tot nu cred că m-aş fi gândit la una ca asta.</p>
               <p rend="justify">Deşi îmi vedeam de drum, faptul că averea mea se mărginea la trei monede de o jumătate de penny (cum de mai aveam şi aceşti bani la sfârşit de săptămână nu-mi pot explica!) mă cam tulbura. Am început să-mi închipui că peste o zi sau două ziarele vor insera la rubrica faptelor diverse ştirea că murisem undeva lângă un gard; abătut, am mers înainte, iuţind pasul cât puteam, până ce am trecut în dreptul unei dughene, în faţa căreia se afla o firmă care anunţa că se cumpără veşminte atât bărbăteşti, cât şi femeieşti şi că se plăteau preţuri bune pentru zdrenţe, oase şi articole de bucătărie. Patronul, în cămaşă, stătea la uşă, fumând; din tavanul scund atârnau o puzderie de surtucuri şi de pantaloni, luminate de flacăra palidă a două lumânărele. Şi mi-am închipuit că stăpânul dughenei părea un om răzbunător, care-şi spânzurase toţi duşmanii şi se bucura de moartea lor.</p>
               <p rend="justify">Experienţa recentă, dobândită pe lângă mister Micawber şi soţia lui, mi-a sugerat ideea c-aş putea afla aici un mijloc de a îndepărta spectrul foamei pentru un timp. Am luat-o pe prima stradă lăturalnică, mi-am scos jiletca, am făcut-o sul şi, cu ea sub braţ, m-am întors la uşa dughenei.</p>
               <p rend="justify">—  Dacă nu vă e cu supărare, sir, i-am zis negustorului, aş vrea să vând asta pe un preţ bun.</p>
               <p rend="justify">Mister Dolloby – Dolloby era numele înscris pe firma ce atârna deasupra uşii – mi-a luat jiletca, şi-a rezemat pipa de stâlpul uşii şi, urmat de mine, a intrat în dugheană, a scurtat cu degetele mucul lumânării, a întins jiletca pe tejghea şi a cercetat-o cu grijă; apoi a privit-o la lumină, s-a mai uitat o dată la ea şi, în cele din urmă, mi-a zis:</p>
               <p rend="justify">—  Ce înţelegi printr-un preţ bun pentru jiletca asta?</p>
               <p rend="justify">—  O! Dumneavoastră, sir, ştiţi desigur mai bine decât mine, i-am răspuns, sfios.</p>
               <p rend="justify">—  Nu pot fi cumpărător şi vânzător în acelaşi timp, mi-a replicat mister Dolloby. Spune cât ceri pentru jiletca asta!</p>
               <p rend="justify">—  Ce-aţi zice de optsprezece pence? am întrebat după o oarecare şovăire.</p>
               <p rend="justify">Mister Dolloby a făcut-o sul şi mi-a dat-o înapoi, zicându-mi:</p>
               <p rend="justify">—  Dac-aş da nouă pence pe aşa ceva, ar însemna să iau pâinea de la gura familiei mele.</p>
               <p rend="justify">Felul acesta de a pune problema era cam neplăcut, căci mă silea pe mine, om străin, să-i cer lui mister Dolloby ca, de dragul meu, să ia pâinea de la gura familiei. Dar nevoia dându-mi ghes, i-am spus că m-aş învoi, şi cu nouă pence. Bombănind, mister Dolloby mi-a numărat nouă pence. I-am urat noapte bună şi am ieşit din dugheană cu banii în buzunar, dar fără jiletcă. Când mi-am încheiat surtucul, am văzut că pierderea nu era prea însemnată.</p>
               <p rend="justify">De fapt prevedeam că în curând şi surtucul avea să ia acelaşi drum şi că voi fi silit să parcurg în pantaloni şi cămaşă cea mai mare parte a drumului până la Dover şi c-ar trebui să mă socotesc fericit dacă măcar aş ajunge până acolo în această ţinută. Gândurile mele nu stăruiau însă asupra acestei probleme atât cât s-ar putea crede. Când am pornit mai departe cu cei nouă pence în buzunar, nu-mi dădeam tocmai bine seama de greutăţile care mă aşteptau, afară doar că aveam o idee vaga despre distanţa de străbătut şi că fusesem amăgit şi prădat cu neruşinare de lunganul acela cu trăsurica şi cu măgarul lui.</p>
               <p rend="justify">Îmi făurisem un plan cum să-mi petrec noaptea şi am încercat să-l pun în aplicare. Îmi pusesem în gând să mă culc pe zidul din dosul vechii mele şcoli, în colţul unde de obicei se afla o claie de fân. Socoteam că aproape de foştii mei colegi şi de dormitorul în care le istorisisem cândva atâtea poveşti nu mă voi simţi, atât de singur, deşi băieţii habar nu vor avea că mă aflam acolo, iar dormitorul nu-mi va putea servi de adăpost.</p>
               <p rend="justify">Muncisem din greu în ziua aceea şi eram sleit de oboseală, când, în cele din urmă, am ieşit sus pe platou la Blackheath. A fost destul de greu să regăsesc „Salem House”. Dar mi-am regăsit şcoala şi am aflat claia de fân în colţul ştiut şi m-am întins lângă ea, după ce am făcut mai întâi înconjurul zidurilor şi m-am uitat la ferestrele în dosul cărora domneau tăcerea şi întunericul. Niciodată nu voi uita cât de singur m-am simţit când, întâia oară în viaţa mea, m-am culcat sub cerul liber!</p>
               <p rend="justify">M-a prins, şi pe mine somnul ca şi pe atâţia alţi proscrişi, în faţa cărora porţile caselor rămâneau zăvorâte şi pe care îi lătrau câinii în noaptea aceea, şi am visat că eram culcat în patul cel vechi de la şcoală şi că le vorbeam băieţilor din dormitorul meu, şi m-am trezit aşezat în capul oaselor, rostind numele lui Steerforth şi uitându-mă năuc la stelele care scânteiau şi clipeau deasupra mea. Când mi-am adus aminte unde mă aflam la ora aceea atât de nepotrivită, m-a trecut un fior, care m-a făcut să mă ridic în picioare, speriat nu ştiu din ce pricină, şi să umblu de colo-colo. Dar licărirea tot mai slabă a stelelor şi lumina palidă ce se ivise pe zarea dinspre răsărit m-au liniştit; şi ochii fiindu-mi grei de somn, m-am culcat la loc şi am dormit – deşi simţeam că mă pătrunde răcoarea nopţii – până ce m-au trezit razele calde ale soarelui şi clopotul care suna deşteptarea la „Salem House”. Dac-aş fi ştiut că Steerforth se mai află acolo, aş fi dat târcoale şcolii până ce l-aş fi întâlnit singur; ştiam însă că de mult trebuie să fi părăsit şcoala. Poate că Traddles se mai afla acolo, dar şi asta era îndoielnic; şi afară de asta, deşi puneam mult temei pe firea lui atât de bună, n-aveam destulă încredere în discreţia sa ca să-i destăinuiesc în ce situaţie mă aflam. Aşadar, m-am depărtat de zidul în dosul căruia învăţăceii lui mister Creakle abia se ridicau din paturile lor şi am apucat-o pe şleaul cel lung şi colbuit despre care aflasem că duce la Dover încă pe vremea când eram şi eu şcolar ca ei şi nici nu visam că voi ajunge vreodată să-l urmez ca un biet vagabond.</p>
               <p rend="justify">Cât de diferită era această duminică dimineaţă de duminicile petrecute odinioară la Yarmouth! La ceasul rânduit, am auzit clopotele bisericilor şi, mergând mai departe, am întâlnit oamenii care se duceau la slujbă şi am trecut pe lângă una sau două biserici, pline de credincioşi, ale căror imnuri năvăleau afară în lumina soarelui, în vreme ce paracliserul stătea în pridvor la umbră sau sub o tisă şi, cu mâna la ochi, se holba la mine cum treceam. Ca şi altădată, pacea şi tihna duminicală domneau asupra tuturor, numai asupra mea nu. Asta era singura deosebire. Murdar, plin de praf, cu părul răvăşit, mă simţeam tare păcătos. Şi dacă n-aş fi avut mereu în faţa ochilor acea scenă liniştitoare, în care o vedeam pe mama, frumoasă şi tânără, care plângea lângă cămin, şi pe mătuşa aplecându-se cu duioşie asupra ei, nu cred c-aş fi avut puterea de a merge mai departe. Dar icoana aceasta păşea mereu în fata mea, şi eu o urmam.</p>
               <p rend="justify">În duminica aceea am străbătut vreo douăzeci şi trei de mile, cu toate că nu mi-a venit uşor, căci nu eram deprins să umblu atât de mult. Mă văd şi acum trecând podul şi intrând pe înserate la Rochester90 frânt de oboseala, cu picioarele însângerate şi oprindu-mă să mănânc pâinea cumpărată pentru cină. Două sau trei căsuţe cu tăbliţe: „Adăpost pentru călători” mă ispitiseră; dar mi-a fost teamă să cheltuiesc cei câţiva pence pe care-i mai aveam şi eram mai ales înspăimântat de mutra fioroasă a vagabonzilor pe care-i întâlnisem sau îi depăşisem pe drum. De aceea m-am mulţumit să mă adăpostesc sub bolta cerului; şi când, abia târându-mă, am ajuns la Chatham91 – care, văzut noaptea, părea un vis de piatră de var, de punţi mişcătoare şi corăbii fără catarge, ce aminteau arca lui Noe, rânduite de-a lungul fluviului noroios – m-am căţărat pe taluzul acoperit cu iarbă al unei poziţii de artilerie, deasupra unei ulicioare pe care se plimba în sus şi în jos o santinelă. Acolo m-am culcat, lângă un tun, fericit că auzeam paşii santinelei, deşi nu bănuia că mă aflam sus, după cum băieţii de la „Salem House” nu bănuiseră că dormisem lipit de zidul lor, şi astfel am tras un somn straşnic până dimineaţă.</p>
               <p rend="justify">Când m-am trezit în zori, eram ţeapăn şi mă dureau picioarele, şi coborând uliţa lungă şi îngustă, am fost năucit de răpăitul tobelor şi de pasul apăsat al unităţilor militare care păreau că mă înconjoară din toate părţile. Dându-mi seama că n-am să pot umbla prea mult în ziua aceea, ca să-mi cruţ puterile pentru a ajunge la capătul călătoriei, am luat hotărârea să stau locului şi să caut să-mi vând surtucul. Ca să mă învăţ fără el, l-am dezbrăcat şi, luându-l sub braţ, am pornit să colind prăvăliile de haine vechi.</p>
               <p rend="justify">Era un loc prielnic pentru vânzarea surtucului, fiindcă negustorii de vechituri erau numeroşi şi stăteau în uşa prăvăliilor, pândind muşteriii. Dar văzând că, printre altele, mulţi dintre ei aveau în prăvălie şi câte o tunică sau două cu epoleţi ofiţereşti şi cu tot dichisul, mi-am zis că sunt deprinşi cu afaceri mai importante şi de aceea m-am plimbat multă vreme fără a îndrăzni să le ofer marfa mea.</p>
               <p rend="justify">În loc să mă adresez negustorilor mai mari, sfiala m-a făcut să-mi îndrept paşii spre magazinele cu articole marinăreşti şi spre dughenele de felul celei a lui mister Dolloby. În cele din urmă, în colţul unei uliţe murdare, la capătul căreia se aflau tufişuri de urzici, am găsit o dugheană care mi s-a părut mai atrăgătoare. Pe gardul din faţa uşii se legănau în bătaia vântului câteva costume de marinar, care parcă nu mai încăpeau în dugheană, flancate de puşti ruginite, de hamacuri, de pălării de pânză ceruită şi de tăvi pline cu fel de fel de chei ruginite, care ai fi zis că pot deschide toate uşile de pe lume.</p>
               <p rend="justify">Îmi zvâcnea inima cu putere când am coborât cele câteva trepte care duceau în dugheana aceea scundă şi înghesuită, luminată sau, mai bine zis, întunecata de o ferestruică acoperită de vechiturile agăţate în faţa ei; şi m-am simţit şi mai tulburat când un bătrân slut, cu barba cenuşie tăiată scurt, s-a repezit la mine, ieşind din fundul unei vizuini murdare, şi m-a luat de păr. Era un moşneag respingător, purta o vestă de flanelă murdară şi duhnea straşnic a rom. Patul lui, acoperit cu o zdreanţă peticită, se afla în vizuina din care ieşise şi unde, printr-o altă ferestruică, se vedeau urzici şi un măgăruş şchiop.</p>
               <p rend="justify">—  Ce cauţi aici? m-a întrebat moşneagul, gângăvind sinistru, monoton. Of, vai de ochii şi de mădularele mele! Ce cauţi aici? Of, vai de ficaţii şi de plămânii mei! Ce cauţi aici? Of, guruu, guruu?</p>
               <p rend="justify">Aceste cuvinte şi mai ales repetarea sunetelor din urmă, pe care nu le cunoşteam şi care păreau mai degrabă un hârâit din gâtlej, m-au speriat atât de tare, încât mi-a fost cu neputinţă să-i răspund. Iar moşneagul, tot ţinându-mă de păr, a repetat:</p>
               <p rend="justify">—  Of, ce cauţi aici? Of, vai de ochii şi de mădularele mele, ce cauţi aici? Of, vai de ficaţii şi de plămânii mei, ce cauţi aici? Of, guruu…</p>
               <p rend="justify">Şi atât de tare a horcăit, că mai-mai i-au sărit ochii din cap.</p>
               <p rend="justify">—  Aş vrea să ştiu, i-am zis tremurând, dacă nu cumva aţi cumpăra un surtuc?</p>
               <p rend="justify">—  Of, dă surtucul încoace! s-a răstit moşneagul. Of, inima-mi arde de parc-ar fi pe jăratic! Arată-mi surtucul, să-l văd. Of, vai de ochii şi de mădularele mele, adu surtucul încoace!</p>
               <p rend="justify">Şi rostind aceste cuvinte, şi-a scos mâinile tremurânde, răşchirate ca ghearele unei păsări uriaşe, din părul meu şi, ca să-i ajute ochii injectaţi, şi-a pus pe nas o pereche de ochelari, care nu-l împodobeau câtuşi de puţin.</p>
               <p rend="justify">—  Of, cât ceri pe surtuc? a strigat, după ce l-a cercetat. Of… guruu!. cât ceri pe surtuc?</p>
               <p rend="justify">—  Jumătate coroană, i-am răspuns, venindu-mi în fire.</p>
               <p rend="justify">—  O, vai de ficaţii şi de plămânii mei! Of, vai de ochii mei, nu! Of, vai de mădularele mele, nu! Optsprezece pence. Guruu!</p>
               <p rend="justify">Şi de câte ori scotea acest sunet, mai-mai că-i săreau ochii din cap; şi fiecare frază a lui urma o anumită schemă melodică, aceeaşi întotdeauna, care, cam ca şuierul vântului, pornea de la notele grave şi urca pentru a coborî apoi din nou.</p>
               <p rend="justify">—  Bine, i-am zis, mulţumit să închei mai repede târgul, fie şi optsprezece pence.</p>
               <p rend="justify">—  Of, vai de ficaţii mei! a răcnit bătrânul, zvârlind haina pe poliţă. Ieşi afară din prăvălie! Of, vai de plămânii mei, ieşi afară din prăvălie! Of, vai de ochii şi de mădularele mele – guruu! – să nu-mi ceri bani; să facem un schimb!</p>
               <p rend="justify">Niciodată în viaţa mea, nici înainte, nici după aceea, n-am fost atât de înspăimântat; i-am zis foarte smerit că am nevoie de bani şi că nimic altceva n-ar putea să-mi fie de folos, dar că, dacă doreşte, voi aştepta afară, fără să-l zoresc. Am ieşit din pivniţa aceea şi m-am aşezat într-un colţ, la umbră. Şi am stat aşa ceasuri întregi, până ce în locul umbrei a venit lumina soarelui, şi apoi iar s-a făcut umbră, şi tot acolo eram, aşteptându-mi banii.</p>
               <p rend="justify">Cred că niciodată n-a existat beţiv mai sucit în această branşă. Foarte curând mi-am dat seama că era bine cunoscut de vecini şi că-i mergea vestea că şi-ar fi vândut sufletul Diavolului, ceea ce am aflat de la ştrengarii care dădeau târcoale dughenei, debitând în gura mare această legendă şi cerându-i să scoată aurul.</p>
               <p rend="justify">—  Hai, Charley, nu eşti tu atât de sărac cât vrei să te arăţi! Scoate aurul! Scoate măcar o parte din aurul ce ţi l-a dat Diavolul când i te-ai vândut! Hai! L-ai ascuns în saltea, Charley! Tai-o şi dă-ne şi nouă ceva aur!</p>
               <p rend="justify">Aceste interpelări şi propunerile de a-i da un cuţit ca să taie salteaua îl exasperau în aşa hal, încât n-a făcut nimic altceva toată ziua decât să se repeadă să gonească băieţii. Nu o dată, în furia lui, m-a luat drept unul dintre aceşti ştrengari şi s-a năpustit la mine ocărând, gata să mă sfâşie, dar recunoscându-mă în ultima clipă, s-a întors în dugheană, s-a trântit pe pat şi s-a apucat să urle ca un nebun cântecul Death of Nelson92 introducând câte un „of” la începutul fiecărui vers şi presărând în text nenumărate „guruu”. Ca şi cum toate acestea n-ar fi fost de ajuns, ştrengarii, văzând cu câtă răbdare şi stăruinţă şedeam în faţa dughenei, pe jumătate dezbrăcat, au presupus că sunt un trepăduş de-al lui şi s-au legat şi de mine, chinuindu-mă toată ziua.</p>
               <p rend="justify">A  încercat de mai multe ori să mă convingă să primesc un schimb; într-un rând a ieşit cu o undiţă, în alt rând cu o vioară, apoi cu un tricorn şi, în sfârşit, cu un flaut. Dar am rămas neînduplecat în faţa tuturor acestor ispite aşteptând deznădăjduit; şi de fiecare dată îl rugam cu lacrimi în ochi să-mi dea banii sau surtucul, în cele din urmă a început să-mi plătească în cont câte o jumătate de penny deodată, şi până să adun cu ţârâita un şiling, au trecut două ceasuri.</p>
               <p rend="justify">—  Of, vai de ochii şi de mădularele mele! a răcnit el după o tăcere mai lungă, aruncându-mi din fundul dughenei o privire înfricoşătoare. Dacă-ţi mai dau doi pence, pleci?</p>
               <p rend="justify">—  Nu pot! i-am zis. O să mor de foame.</p>
               <p rend="justify">—  Of, vai de ficaţii şi de plămânii mei! Dar dacă ţi-aş mai da trei pence, ai pleca?</p>
               <p rend="justify">—  Dac-aş putea, aş pleca fără să mai cer nimic, i-am zis. Dar am mare nevoie de bani.</p>
               <p rend="justify">—  Of, guruu! (E cu neputinţă să redau cum modula acest răcnet, uitându-se la mine de după usciorul uşii, fără să-i pot vedea altceva decât capul de bătrân viclean.) Dar dacă ţi-aş mai da patru pence, ai pleca?</p>
               <p rend="justify">Eram atât de slăbit şi de obosit, încât am primit această ultimă ofertă; şi, tremurând am luat banii din ghearele sale, şi, mai înfometat şi mai însetat ca oricând, am plecat mai departe puţin înainte de apusul soarelui. Mâncând însă de trei pence, m-am reîntremat pe dată; şi, ceva mai bine dispus, am parcurs, şchiopătând, încă şapte mile.</p>
               <p rend="justify">În noaptea aceea mi-am făcut culcuşul lângă o altă claie de fân, unde, după ce mi-am spălat picioarele băşicate în apa unui pârâu şi le-am oblojit cum m-am priceput cu frunze răcoritoare, m-am odihnit bine. A doua zi de dimineaţă, când am pornit mai departe, am văzut că drumul ducea printre livezi şi culturi de hamei. Vara era pe sfârşite, şi livezile gemeau de mere pârguite, iar pe alocuri şi începuse culesul hameiului. Priveliştea mi s-a părut minunată şi m-am hotărât să-mi petrec noaptea următoare în mijlocul unei culturi de hamei, părându-mi-se plăcută tovărăşia acelor lungi şiruri de araci, în jurul cărora se încolăceau frunze graţios dinţate.</p>
               <p rend="justify">Vagabonzii întâlniţi în ziua aceea mi s-au părut înfricoşători, şi până şi astăzi mă gândesc cu groază la ei. Unii aveau o înfăţişare fioroasă, de adevăraţi tâlhari, şi când treceam pe lângă ei, se opreau, mă chemau înapoi ca să-mi vorbească, iar când o luam la goană, aruncau cu pietre după mine. Îmi aduc aminte mai ales de unul mai tânăr – căldărar de meserie, judecând după geanta şi mangalul lui – însoţit de o femeie, care s-a întors şi s-a uitat lung la mine şi apoi a răcnit atât de tare să vin înapoi, încât m-am oprit şi am întors capul.</p>
               <p rend="justify">—  Vino, când te chem, mi-a zis, că de nu, te spintec!</p>
               <p rend="justify">Am socotit că-i mai prudent să mă întorc. Şi pe când mă apropiam, încercând să-l înduplec cu privirea, am băgat de seamă că femeia avea un ochi vânăt.</p>
               <p rend="justify">—  Încotro? m-a întrebat căldărarul, apucându-mă de cămaşă cu mâna-i înnegrită.</p>
               <p rend="justify">—  Mă duc la Dover, i-am zis.</p>
               <p rend="justify">—  Şi de unde vii? m-a întrebat, răsucindu-mi cămaşa, ca să fie sigur că n-o să-i scap.</p>
               <p rend="justify">—  De la Londra, i-am zis.</p>
               <p rend="justify">—  Ce învârteşti? Eşti borfaş?</p>
               <p rend="justify">—  N… n… nu! am îngăimat.</p>
               <p rend="justify">—  Va' zică, nu eşti borfaş, fir-ai al dracului să fii! Nu face pe cinstitul cu mine, că-ţi vărs creierii!</p>
               <p rend="justify">Cu mâna liberă m-a ameninţat, gata să mă lovească, şi apoi m-a măsurat din cap până în picioare.</p>
               <p rend="justify">—  Ai cumva la tine bani pentru o halbă de bere? m-a întrebat căldărarul. Dacă ai, scoate-i, până nu ţi-i scot eu!</p>
               <p rend="justify">Dacă n-aş fi întâlnit privirea femeii şi n-aş fi văzut-o făcându-mi un semn discret cu capul şi mişcându-şi buzele ca pentru a spune: „Nu!”, fără îndoială i-aş fi dat banii.</p>
               <p rend="justify">—  Sunt sărac lipit, i-am răspuns, încercând să zâmbesc, şi n-am nici un ban.</p>
               <p rend="justify">—  Ce vrei să spui? m-a întrebat, aruncându-mi o privire atât de cruntă şi pătrunzătoare, încât m-am temut c-ar putea să vadă banii ce-i aveam în buzunar.</p>
               <p rend="justify">—  Sir… am bolborosit.</p>
               <p rend="justify">—  De ce porţi la gât batista de mătase a fratelui meu? s-a răstit atunci căldărarul. Dă-o-ncoa'!</p>
               <p rend="justify">Şi într-o clipită mi-a smuls batista de la gât şi i-a aruncat-o femeii.</p>
               <p rend="justify">Femeia a izbucnit în râs, ca şi cum ar fi fost o glumă, mi-a aruncat înapoi batista şi din nou mi-a făcut un semn discret cu capul şi şi-a mişcat buzele ca pentru a spune: „Nu!” Dar înainte de a-i fi urmat îndemnul, căldărarul mi-a smucit-o din mână cu asemenea violenţă, încât m-a suflat la o parte ca pe un fulg, şi după ce şi-a legat batista la gât, s-a năpustit asupra femeii şi, înjurând-o, a doborât-o la pământ. Nu voi uita niciodată cum s-a prăbuşit pe şleaul bătătorit şi cum a rămas întinsă pe spate, cu părul alb de praf, în timp ce boneta i se rostogolise pe şosea; nu voi uita niciodată nici faptul că, uitându-mă înapoi din depărtare, am văzut-o şezând pe poteca de picior de la marginea şoselei şi ştergându-şi sângele de pe faţă cu un colţ al şalului, în timp ce căldărarul îşi continua drumul.</p>
               <p rend="justify">Aceasta păţanie m-a înspăimântat atât de tare, încât după aceea, când zăream oameni în depărtare, mă întorceam din drum până găseam o ascunzătoare, unde rămâneam până treceau, şi asta se întâmpla atât de des, încât am pierdut o mulţime de vreme. Dar datorită imaginii pe care închipuirea mea şi-o făurise despre mama, aşa cum fusese în tinereţe, înainte de venirea mea pe lume, am izbutit să birui şi această greutate, ca şi toate celelalte pe care le-am întâmpinat în timpul călătoriei. Această icoană m-a însoţit fără încetare – în lanul de hamei, unde am dormit: dimineaţa, când m-am trezit; şi a mers înaintea mea cât a fost ziua de lungă. De atunci această imagine a rămas legată în mintea mea de acea stradă însorită din Canterbury93 care părea toropită de căldură; şi de priveliştea vechilor clădiri şi portaluri şi a majestuoasei catedrale cenuşii, şi a ciorilor care se roteau în jurul turnurilor ei. Când, în cele din urmă, am ajuns pe dunele întinse şi golaşe din jurul Doverului, această icoană mi-a dat nădejde, îndulcind pustietatea acelor locuri. Şi nu m-a părăsit, nici o clipă până ce, în cea de-a şasea zi, am atins întâiul ţel al călătorii mele, păşind în acest oraş. Dar, lucru de necrezut, atunci când, cu ghetele rupte, prăfuit, ars de soare şi îmbrăcat ca vai de lume, am ajuns în locul acela spre care năzuisem atâta amar de vreme, ea s-a risipit ca un vis, lăsându-mă singur şi abătut.</p>
               <p rend="justify">Mai întâi am întrebai nişte pescari dacă nu cumva o cunoşteau pe mătuşa şi am primit răspunsuri felurite. Unul mi-a zis că locuia în far la South Foreland Light94 şi că din pricina asta şi-ar fi ars mustăţile: un altul, c-ar fi legată de geamandura a mare din largul portului şi că nu puteai ajunge la ea decât între flux şi reflux; un al treilea, c-ar fi fost aruncată în temniţa de la Maidstone95 pentru furt de copii; un al patrulea, că în timpul ultimei furtuni fusese văzută încălecând pe un târn şi pornind-o spre Calais. Birjarii, pe care i-am iscodit mai apoi, s-au arătat la fel de glumeţi şi de lipsiţi de respect; iar negustorii, văzându-mă aşa pârlit, m-au gonit, fără a-şi da măcar osteneala să mă asculte, spunându-mi că n-aveau nimic de dat. M-am simţit mai nenorocit şi mai singur ca niciodată de când fugisem. Rămăsesem fără nici o leţcaie şi nu mai aveam nimic de vândut; mi-era foame şi sete şi mă simţeam frânt de oboseală; şi mi se părea cu nu eram mai aproape de ţelul meu decât dac-aş fi rămas la Londra.</p>
               <p rend="justify">Îmi irosisem dimineaţa cu aceste investigaţii şi şedeam pe treptele unei prăvălii părăsite în colţul unei străzi, lângă piaţă, cugetând s-o pornesc mai departe, să cercetez celelalte localităţi pomenite de Peggotty, când deodată a trecut prin faţa mea un birjar, căruia i-a căzut din trăsură o pătură de cal. Căutătura lui blândă când i-am înmânat-o m-a îndemnat să-l întreb dacă nu cumva ar putea să-mi spună unde locuia miss Trotwood; de atâtea ori pusesem această întrebare, încât abia mi s-a desprins de pe buze.</p>
               <p rend="justify">—  Trotwood, a repetat el. Să mă gândesc. Mi-e cunoscut numele ăsta. Bătrână?</p>
               <p rend="justify">—  Da, i-am zis, cam bătrână.</p>
               <p rend="justify">—  Cam ţeapănă? m-a întrebat, îndreptându-şi spinarea.</p>
               <p rend="justify">—  Da, i-am zis. Aşa mi se pare.</p>
               <p rend="justify">—  Poartă o sacoşă? O sacoşă încăpătoare? Ursuză şi repezită?</p>
               <p rend="justify">Când mi-am dat seama că semnalmentele se potriveau perfect, am simţit că inima mi se face cât un purice.</p>
               <p rend="justify">—  Atunci o să-ţi spun ce-ai de făcut, mi-a zis. Urci într-acolo – şi-mi arăta cu biciul către coline – şi mergi drept înainte până dai de un pâlc de case cu faţa spre mare. Acolo cred c-o să găseşti pe cineva care să te-ndrepte la ea. Dar, pe cât o cunosc, n-o să-ţi dea nimic, aşa că ia un penny de la mine.</p>
               <p rend="justify">Am acceptat darul şi i-am mulţumit frumos, după care, cu acest penny, mi-am cumpărat o bucată de pâine. Muşcând din ea, m-am îndreptat spre colinele care mi le arătase şi am mers mult şi bine fără să dau peste casele de care îmi vorbise. În cele din urmă, am zărit un grup de case în faţa mea şi, apropiindu-mă, am intrat într-o prăvălioară (era un magazin universal, aşa cum ziceam noi acasă) şi am întrebat dac-ar avea bunătatea să-mi spună unde locuia miss Trotwood. M-am adresat unui bărbat care stătea la tejghea şi-i cântărea nişte orez unei tinere; aceasta s-a întors către mine, ca şi cum pe ea aş fi întrebat-o.</p>
               <p rend="justify">—  Stăpâna mea? Ce vrei cu ea, băieţaşule?</p>
               <p rend="justify">—  Aş vrea să-i vorbesc, dacă se poate.</p>
               <p rend="justify">—  Vrei să cerşeşti ceva de la ea? mi-a zis tinerica.</p>
               <p rend="justify">—  Nu! i-am răspuns. Câtuşi de puţin.</p>
               <p rend="justify">Dar deodată, amintindu-mi că, de fapt, tocmai pentru asta venisem, am tăcut încurcat, simţind că-mi ardeau obrajii.</p>
               <p rend="justify">Slujnica mătuşii, căci, judecând după spusele ei, am presupus că asta era, şi-a pus orezul într-un coşuleţ şi a ieşit din prăvălie, spunându-mi că dacă voiam să aflu unde locuieşte miss Trotwood, n-aveam decât s-o urmez. Deşi eram atât de frământat şi de năucit încât îmi tremurau picioarele, n-am aşteptat să mă poftească de două ori. Am însoţit-o şi curând am ajuns în dreptul unei căsuţe mici şi curate, de bow-window-uri vesele, având în faţă o curticică sau o grădiniţă pătrată, cu o alee pietruită, plină de flori bine îngrijite, cu mireasmă îmbătătoare.</p>
               <p rend="justify">—  Asta-i casa lui miss Trotwood, mi-a zis. Acuma ştii; altceva nu mai am aţi spune.</p>
               <p rend="justify">Şi rostind aceste cuvinte, a intrat zorită în casă. Ca şi cum ar fi vrut să se scuture de orice răspundere pentru prezenţa mea acolo; şi m-a lăsat în dreptul portiţei, peste care m-am uitat, plin de amărăciune, spre fereastra unei odăi, a cărei perdea de muselină, trasă pe jumătate, şi un ecran verde, mare, rotund, sau o apărătoare de soare, aşezată pe pervaz, precum şi măsuţa şi fotoliul, impunător, pe care le-am întrezărit, m-au făcut să cred că mătuşa se afla acolo, severă şi solemnă, ca de obicei.</p>
               <p rend="justify">Încălţămintea mea ajunsese într-o stare de plâns. Tălpile se rupseseră, bucăţică cu bucăţică, căputele erau crăpate şi plesnite, astfel că ghetele îşi pierduseră cu totul forma. Pălăria (care-mi servise şi de scufie de noapte) era atât de mototolită şi de boţită, încât nici o tinichea veche, fără toarte, aruncată la gunoi, nu s-ar fi ruşinat să stea alături de ea. Cămaşa şi pantalonii, pătaţi de sudoare, de rouă şi de iarbă şi mânjiţi cu ţărâna meleagurilor din Kent, pe unde înnoptasem, şi pe deasupra, şi rupţi, ar fi fost în stare să sperie toate păsările din grădina mătuşii. De când plecasem din Londra nu-mi trecusem pieptenele sau peria prin păr. Bătute de soare şi de vânt, faţa, gâtul şi mâinile mi-erau negre ca gemul de mure. Eram acoperit din cap până în picioare de praf alb, ca şi cum aş fi fost scos dintr-un cuptor de var. În acest hal fără de hal, de care-mi dădeam foarte bine seama, mă pregăteam să mă prezint înfricoşătoarei mele mătuşi şi aşteptam să văd ce impresie îi voi face.</p>
               <p rend="justify">Văzând că la fereastră nu se arată nimeni, mi-am zis după un timp că mătuşa, pesemne, nu se afla în odaie şi am ridicat privirea spre fereastra de la catul de sus, unde am văzut un domn cu păr cărunt, simpatic şi rumen la faţă, care închizând un ochi, mi-a făcut semn de câteva ori, apoi tot de atâtea ori a clătinat din cap, a râs şi după aceea s-a făcut nevăzut.</p>
               <p rend="justify">Fusesem destul de speriat şi până atunci; purtarea lui neobişnuită m-a speriat însă şi mai tare, şi tocmai eram gata să fug ca să mă duc să chibzuiesc ce era de făcut, când am văzut ieşind din casă o doamnă, cu o batistă legată peste o bonetă şi cu mănuşi de grădinărie trase pe mâini, purtând sub braţ ceva ce semăna cu o taşcă de vameş şi înarmată cu un cuţit foarte mare. Mi-am dat seama numaidecât că era miss Betsey, căci umbla cu acel pas semeţ, descris de atâtea ori de biata mama, cu care îşi făcuse intrarea în grădina casei noastre de la Blunderstone.</p>
               <p rend="justify">—  Şterge-o! mi-a zis miss Betsey, clătinând din cap şi spintecând aerul cu cuţitul. Vezi-ţi de drum! Băieţii n-au ce căuta aici!</p>
               <p rend="justify">Cu sufletul la gură, m-am uitat după ea cum, cu paşi mari, s-a dus într-un colţ al grădinii şi s-a aplecat să smulgă nişte rădăcini. Apoi, foarte speriat, dar împins de disperare, am intrat tiptil, m-am apropiat de ea şi am atins-o cu degetul.</p>
               <p rend="justify">—  Vă rog, ma'am… am început.</p>
               <p rend="justify">A  tresărit şi şi-a ridicat privirile.</p>
               <p rend="justify">—  Te rog, mătuşă…</p>
               <p rend="justify">—  CE? a exclamat dânsa cu o uluială în glas cum nu mi-a fost dat să mai aud vreodată.</p>
               <p rend="justify">—  Te rog, mătuşă, sunt nepotul matale…</p>
               <p rend="justify">—  Vai, Doamne! a strigat mătuşa.</p>
               <p rend="justify">Şi s-a prăbuşit în mijlocul aleii.</p>
               <p rend="justify">—  Sunt David Copperfield din Blunderstone, comitatul Suffolk, unde ai venit în noaptea când m-am născut şi ai făcut cunoştinţă cu scumpa mea mamă. De când s-a prăpădit sunt foarte nenorocit. Am suferit înjosiri, n-am fost dat la învăţătură, m-au lăsat în voia sorţii şi m-au silit să fac o muncă cu totul nepotrivită. De aceea am fugit şi am venit la matale. Am fost jefuit de cum am pornit şi m-am văzut nevoit să fac tot drumul pe jos, şi din clipa plecării n-am dormit nici o singură noapte în pat.</p>
               <p rend="justify">Brusc, nu m-am mai putut stăpâni; şi făcând un gest cu mâna, spre a-i arăta în ce hal ajunsesem şi spre a învedera tot ce îndurasem, am izbucnit în hohote de plâns, acumulate de o săptămână întreagă.</p>
               <p rend="justify">Aşezată pe pietrişul, aleii, mătuşa, pe chipul căreia nu se putea vedea nici un alt sentiment decât uimirea, s-a holbat la mine fără nici o întrerupere până în clipa când am început să plâng; atunci s-a sculat în mare grabă, m-a luat de guler şi m-a dus în casă. Prima ei grijă a fost să descuie dulapul înalt din perete şi sa scoată câteva sticle şi să-mi toarne pe gât câte puţin din fiecare. Presupun că le-a luat la întâmplare, căci, după gust, am recunoscut, pe rând, lichior de anason, salată de heringi şi oţet pentru salată. După ce mi-a administrat aceste întăritoare, văzând că tot mai eram agitat şi nu-mi puteam stăpâni plânsul, m-a culcat pe sofa, aşternându-mi o basma sub cap şi o batistă sub picioare, ca nu cumva să murdăresc cuvertura; apoi s-a aşezat în aşa fel în dosul paravanului sau ecranului verde, de care am pomenit, încât să nu-i pot vedea faţa, exclamând din când în când: „Miluieşte-ne, Doamne!”, aceste exclamaţii răsunând ca nişte mici detunături.</p>
               <p rend="justify">După câtva timp a scuturat clopoţelul.</p>
               <p rend="justify">—  Janet! i-a zis slujnicei, când aceasta a intrat în odaie. Du-te sus; salută-l din partea mea pe mister Dick şi spune-i că vreau să-i vorbesc.</p>
               <p rend="justify">Janet a părut cam surprinsă când m-a văzut imobil, întins pe sofa (mi-era teamă să mă mişc, ca nu cumva s-o supăr pe mătuşa), dar s-a dus să îndeplinească porunca. Mătuşa, cu mâinile la spate, s-a plimbat de-a lungul şi de-a latul odăii, până ce domnul, care adineauri îmi făcuse cu ochiul de la fereastra de sus a intrat în odaie râzând.</p>
               <p rend="justify">—  Mister Dick, i-a zis mătuşa, nu mai face pe prostul, căci nimeni nu-i mai priceput decât dumneata când vrei să-ţi dai osteneala. Ştim noi asta. Aşa că, orice ar fi, să nu faci pe prostul!</p>
               <p rend="justify">Domnul a devenit îndată serios şi s-a uitat la mine, rugându-mă parcă să nu pomenesc nimic despre scena de la fereastră.</p>
               <p rend="justify">—  Mister Dick, i-a zis mătuşa, îţi aduci aminte că m-ai auzit pomenind de David Copperfield? Să nu pretinzi că n-ai memorie, pentru că ştim amândoi cum stau lucrurile.</p>
               <p rend="justify">—  David Copperfield? a îngânat mister Dick, care nu părea să-şi amintească acest nume. David Copperfield? O, da, desigur! Nici vorbă, David!</p>
               <p rend="justify">—  Bine, i-a zis mătuşa. Ăsta-i băiatul lui, fiul lui. Dacă n-ar semăna atât de mult cu maică-sa, ar fi leit taică-su.</p>
               <p rend="justify">—  Fiul lui? s-a mirat mister Dick. Fiul lui David? Nu se poate!</p>
               <p rend="justify">—  Da, da, a urmat mătuşa, şi a făcut o ispravă straşnică! A fugit! Ah, Betsey Trotwood, sora lui, niciodată n-ar fi fugit de acasă!</p>
               <p rend="justify">Şi mătuşa întări aceste cuvinte dând energic din cap, căci avea deplină încredere în firea şi purtarea fetei care nu se născuse.</p>
               <p rend="justify">—  Ah, crezi că n-ar fi fugit de acasă? a întrebat-o mister Dick.</p>
               <p rend="justify">—  Iartă-l, Doamne, că nu ştie ce spune! a exclamat indignată mătuşa. Cum poate vorbi aşa? Sunt sigură că n-ar fi fugit. Ar fi trăit lângă naşa ei şi am fi fost cele mai bune prietene. Şi, pentru numele lui Dumnezeu, de unde ar fi putut să fugă Betsey Trotwood şi unde s-ar fi putut duce?</p>
               <p rend="justify">—  Nicăieri, i-a răspuns mister Dick.</p>
               <p rend="justify">—  Bine, atunci, a urmat mătuşa, lăsându-se îmbunată de acest răspuns, cum poţi să pretinzi că eşti distrat. Dick, când ţi-e mintea ascuţită ca un bisturiu? Iată-l, deci, pe David Copperfield-junior, şi întrebarea pe care ţi-o pun e: ce să fac cu el?</p>
               <p rend="justify">—  Ce să faci cu el? a bolborosit mister Dick, scărpinându-se în cap. O! Ce să faci cu el?</p>
               <p rend="justify">—  Da! i-a zis mătuşa, aruncându-i o privire gravă şi ridicând arătătorul. Hai! Am nevoie de un sfat înţelept.</p>
               <p rend="justify">—  Păi, dac-aş fi în locul dumitale, a zis mister Dick, chibzuind şi uitându-se la mine dezorientat, i-aş face… Şi venindu-i subit o idee, a adăugat repede: I-aş face o baie!</p>
               <p rend="justify">—  Janet! a exclamat mătuşa întorcându-se triumfătoare (de ce, n-am putut pricepe) către slujnică. Mister Dick ne-a scos din încurcătură. Fă focul la baie!</p>
               <p rend="justify">Deşi dialogul lor mă interesa foarte mult, nu m-am putut reţine ca, pe măsură ce se desfăşura, s-o măsor din ochi pe mătuşa, precum şi pe mister Dick şi pe Janet şi să cercetez mai departe odaia în care mă aflam.</p>
               <p rend="justify">Mătuşa era o femeie înaltă, cu trăsături dure, dar nu era nicidecum urâtă. În chipul şi în glasul ei, precum şi în ţinută şi în mers se oglindea o hotărâre nestrămutată, care explică pe deplin impresia ce-a făcut-o asupra fiinţei blajine care era mama; trăsăturile ei, deşi severe şi rigide, erau mai degrabă frumoase. Am băgat de seamă mai ales că privirea-i era ageră şi luminoasă. Deasupra părului cărunt, pieptănat cu cărare la mijloc, purta o bonetă de casă – o bonetă cu panglici ce se legau sub bărbie, care pe vremea aceea erau mult mai răspândite decât astăzi. Rochia ei, de culoarea levănţicăi, era foarte îngrijită; croiala era simplă, parcă anume ca să n-o stingherească în mişcări. Ţin minte că mi s-a părut că seamănă cu un costum de călărie, căruia i se retezase trena inutil de lungă. Purta la brâu un ceas de aur, care, după formă şi mărime, părea a fi un ceas bărbătesc, prevăzut cu lanţ şi brelocuri; la gât purta nişte bentiţe de olandă în chip de guler, iar la mânecă, un fel de manşete.</p>
               <p rend="justify">Mister Dick, după cum am spus mai înainte, era cărunt şi avea obraji rumeniţi; încolo, n-aş mai fi avut nimic de spus, afară doar de faptul că-şi ţinea capul plecat, nu din pricina vârstei, într-un chip cât se poate de ciudat; îmi amintea cum îşi ţinea capul în piept după ce mânca bătaie, unul dintre elevii lui mister Creakle, iar ochii lui, cenuşii, mari şi bulbucaţi, care aveau o ciudată lucire apoasă, precum şi expresia lui absentă, şi faptul că nu ieşea din vorba mătuşii, şi copilăreasca încântare pe care o arăta atunci când dânsa îl lăuda m-au făcut să bănuiesc c-ar fi puţin cam nebun; cu toate că dacă ar fi fost într-adevăr nebun nu înţelegeam defel cum de ajunsese în casa mătuşii. Ca orice gentleman care se respectă, purta o redingotă largă, gri, o jiletcă de aceeaşi culoare şi pantaloni albi. Avea un ceas în buzunarul jiletcii, iar în buzunarele pantalonilor avea nişte bani pe care-i zornăia, ca şi cum ar fi fost foarte mândru de ei.</p>
               <p rend="justify">Janet, o fată drăguţă, în floarea tinereţii, avea vreo 19-20 de ani şi era întruchiparea spiritului de ordine. Deşi, în privinţa ei, cercetările mele n-au mers mai departe atuncea, pot spune aici un lucru ce l-am aflat abia mai târziu, şi anume că era una dintr-un şir întreg de fete luate în serviciu de mătuşă-mea spre a le creşte în spiritul renunţării la viaţa lumească şi care mai toate au dezamăgit-o, căsătorindu-se cu primul bărbat care le-a cerut de nevastă.</p>
               <p rend="justify">Încăperea era foarte ordonată cum erau Janet şi mătuşa. Adineauri, lăsând pana din mână, ca să-mi aduc aminte cum era, am simţit adierea mării, încărcată cu miresmele florilor, pătrunzând în odaie ca altădată şi am văzut aievea mobilierul ei vechi frecat şi lustruit, scaunul mătuşii, pe care n-avea voie să se aşeze nimeni, şi masa de lângă apărătoarea de soare din nişă, covorul acoperit cu un preş, pisica, suportul ceainicului, cei doi canari, vesela veche de porţelan, vasul pentru punch, plin cu petale uscate de trandafiri, dulapul cel înalt din perete, în care erau păstrate fel de fel di sticle şi borcane, şi, făcând o notă foarte discordantă în mijlocul lor, mă văd şi pe mine, plin de praf, culcat pe divan, înregistrând totul.</p>
               <p rend="justify">Janet se dusese să pregătească baia, când deodată, spre stupoarea mea, mătuşa crispată de mânie a strigat cu voce sugrumată:</p>
               <p rend="justify">—  Janet! Măgarii!</p>
               <p rend="justify">Auzind acest strigăt, Janet a coborât în goană, ca şi cum s-ar fi aprins casa, şi s-a repezit spre mica pajişte din faţa casei, de unde a alungat doi măgăruşi, care, cu câte o cucoană în spinare, se încumetaseră să calce iarba cu copitele lor, în vreme ce mătuşa, ieşind din casă ca o vijelie, a apucat de căpăstru un al treilea măgăruş, pe care călărea un băieţaş, şi, întorcându-l, l-a silit să părăsească acele locuri sacrosancte, arzându-i şi câteva scatoalce unui alt băieţaş care-i însoţea pe jos şi cutezase să profaneze acel pământ sfinţit.</p>
               <p rend="justify">Nici până azi nu ştiu dacă mătuşa avea sau nu un drept asupra acestei pajişti; dar hotărâse ea singură c-ar avea un asemenea drept, şi asta-i era de ajuns. Trecerea unui măgar peste acest loc neprihănit era cea mai mare ocară ce i se putea aduce şi nu putea fi lăsată nepedepsită. Orice treabă să fi avut, oricât de interesantă să fi fost conversaţia la care lua parte, de îndată ce vedea un măgar, lăsa totul baltă şi se năpustea asupra lui. Căldări şi vase pline cu apă stăteau pregătite în locuri ascunse, spre a-i împroşca pe cei vinovaţi de o asemenea nelegiuire; în dosul uşii erau pitite nişte ciomege; expediţiile de acest fel se ţineau lanţ şi în casă domnea în permanenţă o atmosferă de război. Se prea poate ca treaba asta să-i fi distrat pe băieţii care păzeau măgăruşii; sau poate că măgarii, mai isteţi, înţelegând cum stăteau lucrurile, se desfătau, încăpăţânându-se – după cum le este firea – să apuce mereu într-acolo. Un singur lucru ştiu sigur, şi anume că până să fie gata baia, s-a dat alarma de trei ori, şi că, în timpul ultimei şi celei mai înverşunate dintre ciocniri, am văzut-o pe mătuşa încăierându-se cu un băiat de vreo 15 ani, cu părul blond-deschis, şi dându-l cu capul lui cel blond de poartă mai înainte ca acesta să fi priceput despre ce era vorba. Mie aceste întreruperi îmi păreau deosebit de caraghioase, căci mătuşa tocmai îmi dădea supă cu lingura (fiind încredinţată că eram flămând şi deci trebuia să mă hrănească numai puţin câte puţin), şi pe când stam cu gura deschisă ca să-mi toarne supă, o vărsa înapoi în castron, strigând: „Janet! Măgarii!” şi se năpustea la atac.</p>
               <p rend="justify">Baia m-a înviorat. Din pricină că petrecusem nopţile pe câmp, sub cerul liber, începusem să simt junghiuri ascuţite în toate mădularele şi eram atât de obosit şi de slăbit, încât abia mai puteam ţine ochii deschişi cinci minute în şir. După ce am făcut baie, dânsele (adică mătuşa şi Janet) mi-au îmbrăcat o cămaşă şi o pereche de pantaloni de-ai lui mister Dick şi m-au învelit în două sau trei şaluri mari. Nu ştiu cum arătam astfel împachetat, ştiu doar că mi-era cald şi bine. Sleit de oboseală, şi somnoros, m-am culcat iar pe sofa şi am adormit.</p>
               <p rend="justify">Se prea poate că n-a fost decât un vis, izvorât din acea imagine care stăruise atâta timp în mintea mea, dar fapt este că m-am trezit cu impresia că pe când dormeam, mătuşa s-ar fi apropiat şi s-ar fi aplecat peste mine şi, ridicând părul care-mi căzuse în obraz, mi-ar fi potrivit perna şi m-ar fi privit lung. Îmi răsunau parcă în urechi şi cuvintele: „Drăguţ băiat” sau: „Bietul băiat”: dar când m-am trezit, n-am văzut nimic care să mă facă să cred că le-ar fi rostit mătuşă-mea, care stătea în nişa ferestrei, la adăpostul ecranului verde, fixat pe un pivot, ce putea fi manevrat în orice poziţie, cu privirea aţintită departe, spre larg.</p>
               <p rend="justify">Îndată după ce m-am trezit, ne-am aşezat la masă şi am mâncat friptură de găină şi budincă; înfăşat cum mă aflam, eram împiedicat ca un pui la tavă şi abia îmi puteam mişca braţele. Dar nu m-am plâns, căci de înfăşat mă înfăşase mătuşa. Ardeam de nerăbdare să văd ce hotărâri avea să ia în privinţa mea; dar tot timpul mesei a tăcut, aţintindu-şi numai din când în când ochii asupra mea şi spunând: „Miluieşte-ne, Doamne!”, ceea ce n-a avut nicidecum darul să mă liniştească.</p>
               <p rend="justify">După ce s-a strâns faţa de masă şi s-a servit vin de Xeres (mi s-a dat şi mie un pahar), mătuşa din nou a trimis după mister Dick, care a venit şi s-a străduit să pară cât se poate de cuminte atunci când dânsa i-a cerut s-asculte povestea vieţii mele, pe care, treptat-treptat, punându-mi o întrebare după alta, mătuşa m-a îmboldit să le-o istorisesc. În timp ce povesteam, mătuşa a stat tot timpul cu ochii asupra lui mister Dick, care, altfel, cred c-ar fi adormit, şi cum îl vedea zâmbind, îndată se încrunta la el.</p>
               <p rend="justify">—  Nu pot pricepe ce a împins-o pe biata fetiţă să se remărite! s-a minunat mătuşa când am isprăvit povestirea.</p>
               <p rend="justify">—  Poate că s-o fi îndrăgostit de soţul ei de-al doilea, şi-a dat cu părerea mister Dick.</p>
               <p rend="justify">—  S-o fi îndrăgostit! l-a îngânat mătuşa. Ce vrei să spui? Ce nevoie a avut să se îndrăgostească?</p>
               <p rend="justify">—  Poate, a zis mister Dick, surâzând prosteşte, după ce a chibzuit o clipă, poate c-a făcut-o de plăcere.</p>
               <p rend="justify">—  Auzi, de plăcere! i-a întors-o mătuşa. Straşnică plăcere pentru biata fetiţă să-şi pună toată încredere într-o javră de bărbat, care, fără doar şi poate, avea s-o maltrateze într-un fel sau altul. Aş vrea să ştiu ce şi-o fi închipuit?! Doar a fost măritată o dată. L-a înmormântat pe David Copperfield, care, de când s-a născut, a alergat numai după păpuşi de ceară. Copil avea… de fapt, chiar doi, în noaptea aceea de vineri, când a dat naştere acestui băieţel!. Ce-o mai fi poftit?</p>
               <p rend="justify">Pe furiş, mister Dick mi-a făcut un semn cu capul, vrând parcă să-mi dea a înţelege că avea şi ea o idee fixă.</p>
               <p rend="justify">—  Şi nici măcar n-a fost în stare să aibă un copil ca lumea, a urmat mătuşa. Unde a rămas Betsey Trotwood, surioara acestui băieţaş? Nici n-a venit pe lume! Nu-mi spune mie poveşti!</p>
               <p rend="justify">Mister Dick mi s-a părut foarte speriat.</p>
               <p rend="justify">—  Şi omuleţul acela, care-şi ţinea capul într-o parte, doctorul Jellips96, sau cum l-o fi chemat, ce învârtea pe acolo? Altceva n-a ştiut decât să ciripească aşa, ca un piţigoi… ca un piţigoi ce este: „E băiat! Băiat!” Oh, ce neghiobi mai sunt cu toţii!</p>
               <p rend="justify">Violenţa acestei izbucniri l-a tulburat din cale-afară pe mister Dick şi, ca să spun adevărul, şi pe mine.</p>
               <p rend="justify">—  Şi apoi, ca şi cum toate astea n-ar fi fost de ajuns, ca şi cum nu i-ar fi ajuns că i-a stat în cale lui Betsey Trotwood, adică surioarei băieţaşului acestuia, dumneaei s-a apucat să se mărite a doua oară, şi şi-a găsit să se mărite cu un oarecare Murderer97, sau cu un domn care poartă un nume asemănător, şi să-i ia lumina copilului ăstuia! Şi urmarea firească, pe care numai un copil n-ar fi putut s-o prevadă, e că băieţaşul a ajuns pribeag şi fugar în lume! Şi, iată, a ajuns să semene cu Cain98 încă înainte de a fi crescut mare!</p>
               <p rend="justify">Mister Dick m-a privit cu luare-aminte, de parc-ar fi vrut să recunoască în mine trăsăturile acestui personaj.</p>
               <p rend="justify">—  Mai e apoi şi femeia aia cu nume păgân, Peggotty aia, care n-a găsit nici ea nimic mai bun de făcut decât să se mărite! Nu i-a ajuns c-a văzut cu ochii ei nenorocirile ce se trag din căsătorie şi, după cum povesteşte băieţaşul, s-a apucat şi ea să se mărite. Vreau să nădăjduiesc că va fi dat peste un soţ dintre aceia care îşi strunesc soţiile cu vătraiul, despre care adesea se scrie la gazetă, şi că o bate măr.</p>
               <p rend="justify">N-am putut răbda ca iubita mea dădacă să fie ponegrită în acest fel şi să i se dorească asemenea soartă. Şi îndată i-am spus mătuşii că se înşela. Că Peggotty era cea mai bună, cea mai sinceră, cea mai credincioasă şi mai dezinteresată prietenă şi slujnică din lumea întreagă: că întotdeauna mă iubise din toată inima, aşa cum o iubise şi pe mama; că i-a ţinut capul mamei când a fost pe patul de moarte şi că mama, înainte de a muri, ultima sărutare plină de recunoştinţă ei i-a dat-o. Şi amintindu-i de ele două, am simţit că mă înăbuş şi că nu mai pot vorbi în momentul când încercam să-i spun că pentru mine casa lui Peggotty era şi a mea, că tot avutul ei era şi al meu, şi că, dacă nu m-aş fi temut să-i fiu o povară, m-aş fi dus la ea să-i cer adăpost, dar când am vrut să-i spun toate astea, am simţit că nu mai pot vorbi şi, îngropându-mi faţa în mâini, mi-am lăsat capul pe masă.</p>
               <p rend="justify">—  Da, da, a zis mătuşa, are tot dreptul băiatul să sară în apărarea celor care l-au apărat!. Janet! Măgarii!</p>
               <p rend="justify">Dacă n-ar fi fost afurisiţii aceia de măgari, cred c-aş fi ajuns să mă înţeleg foarte bine cu mătuşa, căci tocmai îmi pusese mâna pe umăr şi eram cât pe-aci să-i sar de gât, s-o îmbrăţişez şi s-o rog să mă ocrotească. Dar întreruperea aceea neaşteptată şi tulburarea provocată de încăierarea de afară au risipit pentru moment intenţiile duioase, şi până la ora ceaiului mătuşa şi-a revărsat indignarea, spunându-i lui mister Dick că era hotărâtă să ceară ocrotirea legilor ţării şi să-i cheme în judecată pe stăpânii tuturor măgarilor din Dover pentru încălcarea proprietăţii.</p>
               <p rend="justify">După ceai, am stat la fereastră, aşteptând să se ivească alţi cotropitori, cel puţin aşa am presupus eu judecând după căutătura severă a mătuşii, şi am stat aşa până s-a lăsat întunericul şi Janet a adus lumânările, a pus pe masă cutia de table şi a lăsat storurile.</p>
               <p rend="justify">—  Mister Dick, a zis mătuşa cu privirea ei gravă şi cu arătătorul ridicat ca şi mai înainte, vreau să-ţi mai pun o întrebare. Priveşte-l pe băieţaşul ăsta!</p>
               <p rend="justify">—  Pe fiul lui David? a zis mister Dick, atent, dar nedumerit.</p>
               <p rend="justify">—  Chiar pe el, i-a răspuns mătuşa. Ce ai face cu el acuma?</p>
               <p rend="justify">—  Ce-aş face cu fiul lui David?</p>
               <p rend="justify">—  Da, i-a răspuns mătuşa. Cu fiul lui David.</p>
               <p rend="justify">—  O, a zis mister Dick. Da. Ce-aş face cu el… L-aş trimite la culcare.</p>
               <p rend="justify">—  Janet! a exclamat mătuşa cu acel aer triumfător pe care l-am observat şi ceva mai înainte. Mister Dick ne călăuzeşte pe drumul cel bun! Dacă-i gata patul, să ducem băieţaşul sus, la culcare!</p>
               <p rend="justify">După ce Janet a spus că totul era pregătit, m-au dus sus; cu blândeţe, dar tratându-mă într-un fel ca pe un deţinut; mătuşa mergând înainte, iar Janet escortându-mă. Pe scări, mătuşa s-a oprit ca să întrebe de ce mirosea a ars, iar Janet i-a răspuns că pusese pe foc cămaşa mea cea veche, şi asta mi-a dat o umbră de nădejde. Dar în odaia mea n-am găsit alte veşminte decât vechile mele straie, aşezate grămadă; şi când m-au lăsat singur, cu un muc de lumânare, care, după cum m-a prevenit mătuşa, nu putea ţine mai mult de cinci minute, le-am auzit încuind uşa pe dinafară. Tot întrebându-mă de ce se purtau astfel, mi-am zis că se prea poate că, neavând de unde să mă cunoască, mătuşa credea c-aveam obiceiul de a fugi şi de aceea luase măsuri de prevedere şi mă ţinea sub cheie.</p>
               <p rend="justify">Odaia, aflată la mansardă, era plăcută, şi pe fereastră se vedea marea, care strălucea sub razele lunii. Îmi aduc aminte că după ce mi-am făcut rugăciunea de seară şi după ce s-a stins lumânarea, am rămas multă vreme privind lumina lunii pe întinsul apelor, ca şi cum aş fi nădăjduit ca în licăririle ei să-mi pot citi norocul ca într-o carte strălucitoare; sau aş fi aşteptat s-o zăresc pe mama, cu pruncul ei în braţe, coborând din ceruri, pe o rază şi privindu-mă, ca atunci când i-am văzut pentru ultima oară faţa blândă. Îmi aduc aminte cum, în clipa când, în cele din urmă, mi-am întors ochii de la privelişte, această profundă emoţie a făcut loc unui sentiment de recunoştinţă şi de tihnă când am văzut patul cu polog alb şi când, întinzându-mă binişor în el, m-am cuibărit între cearceafurile albe ca zăpada! Îmi aduc aminte cum am trecut în revistă toate coclaurile pe care dormisem sub bolta înstelată şi cum m-am rugat să nu mai fiu niciodată un biet pribeag lipsit de adăpost şi să nu-i uit niciodată pe cei fără căpătâi. Şi-mi aduc aminte cum, alunecând devale pe nostalgica strălucire a acestui covor de lumină, desfăşurat pe întinsul apelor, am coborât în lumea viselor.</p>
            </div>
            <div type="div2">
               <head>
                  <label>Capitolul XIV.</label>Mătuşa decide ce să facă cu mine</head>
               <p rend="justify">Coborând să iau gustarea de dimineaţă, am găsit-o pe mătuşa la masă, cu cotul pe tavă, atât de adâncită în gânduri încât nici nu băgase de seamă că se revărsase cana şi că ceainicul şi faţa de masă pluteau în apă, şi abia când m-am apropiat s-a trezit din visare. Am fost sigur că se gândea la mine şi tare-aş fi vrut să ştiu ce intenţii avea în privinţa mea. Totuşi, temându-mă să n-o supăr, n-am îndrăznit să-i pun nici o întrebare.</p>
               <p rend="justify">Cât am stat la masă, ochii mei fiind ceva mai anevoie de stăpânit decât limba, s-au oprit nu o dată asupra mătuşii, şi de câte ori am fixat-o câteva clipe, i-am întâlnit privirea – o privire visătoare, care venea parcă de foarte departe, deşi dânsa stătea în faţa mea, de cealaltă parte a măsuţei rotunde. Când a isprăvit de mâncat, mătuşa s-a rezemat de speteaza scaunului, s-a încruntat şi, încrucişându-şi braţele, m-a măsurat cu o asemenea stăruinţă şi luare-aminte, încât m-am simţit prost. Cum nu-mi isprăvisem gustarea, am încercat să-mi ascund tulburarea, continuând să mănânc, dar cuţitul mi s-a împiedicat de furculiţă, furculiţa de cuţit, iar când am dat să tai slănina, bucăţelele mi-au sărit din farfurie şi m-am înecat cu ceaiul, pe care tocmai îl beam, aşa că m-am lăsat păgubaş şi, roşind, am rămas stânjenit sub privirea scrutătoare a mătuşii.</p>
               <p rend="justify">—  Ascultă! mi-a zis mătuşa după o bucată de vreme.</p>
               <p rend="justify">Mi-am ridicat respectuos ochii şi i-am întâlnit privirea ageră şi luminoasă.</p>
               <p rend="justify">—  I-am scris! a urmat mătuşa.</p>
               <p rend="justify">—  Cui?</p>
               <p rend="justify">—  Tatălui tău vitreg. I-am scris o scrisoare la care aştept răspuns, că de nu, o să aibă de-a face cu mine! Despre asta poate să fie sigur!</p>
               <p rend="justify">—  Ştie cumva unde mă aflu, mătuşico? am întrebat-o, alarmat.</p>
               <p rend="justify">—  I-am dat de ştire, mi-a răspuns, dând din cap.</p>
               <p rend="justify">—  Şi… voi fi din nou dat pe mâna lui? am bolborosit eu.</p>
               <p rend="justify">—  Nu ştiu. O să vedem.</p>
               <p rend="justify">—  O! Nu ştiu ce o să mă fac dacă o să fiu silit să mă întorc la mister Murdstone!</p>
               <p rend="justify">—  Deocamdată nu ştiu nimic, mi-a zis mătuşa, clătinând din cap. Încă nu pot să-ţi spun. O să vedem.</p>
               <p rend="justify">Când am auzit aceste cuvinte, toate speranţele s-au risipit şi m-am simţit foarte abătut, cu inima grea. Fără a părea că se sinchiseşte prea mult de mine, mătuşa şi-a legat un şorţ de pânză cu pieptar, pe care l-a scos din dulap, a spălat cu mâna ei ceştile; şi după ce le-a spălat şi le-a rânduit pe toate la loc pe tavă, şi-a împăturit faţa de masă, punând-o deasupra, a chemat-o pe Janet să le ia afară. Apoi, punând mâna pe mătură (după ce mai întâi şi-a pus o pereche de mănuşi), a strâns firimiturile, până ce n-a mai rămas pe covor nici o urmă microscopică de murdărie; apoi a şters praful şi a dereticat prin odaie, cu toate că fusese dereticată înainte şi nu mai rămăsese nici un firicel de praf. Când şi-a sfârşit treaba, mătuşa şi-a scos şorţul şi mănuşile, le-a pus la loc în dulapul din perete, în colţul unde le era locul, şi-a luat cutia de lucru şi s-a dus la masa din faţa ferestrei larg deschise, unde s-a aşezat, şi, potrivind ecranul verde, ca s-o apere de lumină, s-a apucat să coasă.</p>
               <p rend="justify">—  Aş vrea, mi-a zis mătuşa, băgând aţa în ac, să te rog să te duci sus, să-i prezinţi salutările mele lui mister Dick şi să-i spui c-aş fi bucuroasă să aflu cum merge cu lucrul la memoriul său.</p>
               <p rend="justify">M-am ridicat în grabă să îndeplinesc acest comision.</p>
               <p rend="justify">—  Presupun, mi-a zis mătuşa chiorându-se la mine cum se chiorăşte omul la ac înainte de a petrece aţa, presupun că ţi-ai dat seama că mister Dick e numele lui mic, nu?</p>
               <p rend="justify">—  Mi s-a părut şi mie ieri că-i un nume cam scurt, i-am mărturisit.</p>
               <p rend="justify">—  Să nu-ţi închipui că n-ar avea şi un nume mai lung, pe care ar putea să-l poarte dacă ar vrea, mi-a zis mătuşa, cu un aer distins. Babley… mister Richard Babley… ăsta-i numele lui adevărat.99</p>
               <p rend="justify">Ţinând scama cu modestie de vârsta mea şi regretând necuviinţa de care mă făcusem vinovat, tocmai voiam să-i spun mătuşii c-ar fi mai bine să-l chem pe numele lui adevărat, când dânsa a urmat:</p>
               <p rend="justify">—  Dar nu cumva să-i zici aşa. Nu poate suferi acest nume. Asta-i o ciudăţenie a lui. De fapt, nu ştiu dacă-i o ciudăţenie, căci a avut atât de multe de suferit de la unii care poartă numele acesta, încât îl urăşte de moarte. Dumnezeu ştie! Aici i se spune mister Dick, şi la fel i s-ar zice oriunde s-ar duce, dacă i-ar trece prin minte să plece, ceea ce nu se va întâmpla. Ia seama, deci, să nu cumva să-i spui altfel decât mister Dick.</p>
               <p rend="justify">I-am făgăduit să nu-i spun altfel şi am pornit sus pe scări, să-i transmit mesajul, gândindu-mă pe drum că dacă mister Dick lucrase multă vreme la memoriul său cu tot atâta sârguinţă cu cât lucra adineauri când, coborând, îl zărisem prin uşa întredeschisă, atunci, fără îndoială, treaba mergea foarte bine. L-am găsit ostenind din greu cu o pană lungă, ţinându-şi capul aproape culcat pe hârtie. Era atât de adâncit, încât, până să mă bage în seamă, am avut destul răgaz să examinez zmeul mare de hârtie aruncat într-un colţ, grămada de manuscrise aruncate talmeş-balmeş, mulţimea penelor şi, în sfârşit, proviziile de cerneală (mi s-a părut c-avea vreo câteva duzini de şipuri de câte o jumătate de gallon100 fiecare).</p>
               <p rend="justify">—  Ha! Phoebus! a exclamat mister Dick, lăsând pana din mână. Ce mai e nou pe lume? Am să-ţi spun ceva, a urmat cu glas scăzut, dar n-aş vrea să repeţi acest lucru. Şi făcându-mi un semn, s-a aplecat şi mi-a şoptit la ureche: Lumea a înnebunit. E un balamuc, băiete! mi-a zis, râzând cu poftă şi luând o priză de tutun dintr-o cutie rotundă de pe masă.</p>
               <p rend="justify">Fără a îndrăzni să mă pronunţ asupra acestei chestiuni, i-am transmis mesajul.</p>
               <p rend="justify">—  Mulţumesc, mi-a răspuns mister Dick. Du-i salutări din partea mea şi spune-i că… spune-i că mi se pare că merge. Mi se pare că merge, a repetat mister Dick, trecându-şi mâna prin părul cărunt şi aruncând o privire nu tocmai satisfăcută asupra manuscrisului. Ai învăţat carte?</p>
               <p rend="justify">—  Da, sir, i-am răspuns, am învăţat puţin.</p>
               <p rend="justify">—  Îţi aminteşti, m-a întrebat mister Dick, uitându-se foarte serios la mine şi luându-şi condeiul pentru a-şi însemna răspunsul. Îţi aminteşti data decapitării lui Carol I101?</p>
               <p rend="justify">I-am răspuns că după câte îmi amintesc a fost decapitat în anul 1649.</p>
               <p rend="justify">—  Bine, mi-a răspuns mister Dick, scărpinându-se cu pana după ureche şi privindu-mă cu oarecare îndoială. Aşa scrie la carte; dar nu cred că poate fi adevărat. Căci dacă de atunci a trecut atâta vreme, cum de au putut cei din preajma lui să săvârşească greşeala de a trece în capul meu o parte din zăpăceala ce domnea în al lui?</p>
               <p rend="justify">Întrebarea m-a uluit; şi nu i-am putut da nici un răspuns.</p>
               <p rend="justify">—  E foarte ciudat, a urmat mister Dick, privind descurajat hârtiile şi trecându-şi iar mâna prin păr, dar treaba asta nu izbutesc s-o înţeleg prea bine. Nu reuşesc s-a clarific până la capăt. Dar n-are nici o importanţă, n-are nici o importanţă! a urmat, redresându-se şi recăpătându-şi voia bună. Am timp destul! Transmite salutările mele lui miss Trotwood şi spune-i că merge foarte bine.</p>
               <p rend="justify">Când am dat să plec, mi-a atras atenţia asupra zmeului.</p>
               <p rend="justify">—  Ce zici de zmeul ăsta? m-a întrebat.</p>
               <p rend="justify">I-am răspuns că era foarte frumos. Cred că era lung de vreo şapte picioare.</p>
               <p rend="justify">—  Eu l-am făcut! Mergem împreună să-l înălţăm, mi-a zis mister Dick. Dar asta ai văzut?</p>
               <p rend="justify">Şi mi-a arătat că zmeul era acoperit cu un scris foarte mărunt şi chinuit, dar atât de citeţ, încât, uitându-mă în treacăt peste el, mi s-a părut că în unul sau două locuri era vorba despre capul regelui Carol I.</p>
               <p rend="justify">—  Sfoară avem berechet, mi-a zis mister Dick, şi când se înalţă în văzduh, poartă până foarte departe ştirile despre acele evenimente. Ăsta-i sistemul meu de a le difuza. Nu pot şti dinainte unde o să nimerească. Depinde de împrejurări, de vânt şi aşa mai departe; dar accept acest risc.</p>
               <p rend="justify">Avea o căutătură foarte blândă şi foarte plăcută, şi deşi faţa îi era rumenă şi sănătoasă, părea atât de respectabil, încât nu eram tocmai sigur că nu glumeşte cu mine. De aceea am râs, şi a râs şi el, şi ne-am despărţit foarte buni prieteni.</p>
               <p rend="justify">—  Ei, băieţaş! m-a interpelat mătuşa când m-am întors. Ce mai face mister Dick azi-dimineaţă?</p>
               <p rend="justify">I-am spus că i-a trimis salutări şi că treaba merge bine.</p>
               <p rend="justify">—  Ce crezi despre el? m-a întrebat mătuşa.</p>
               <p rend="justify">Mă pregăteam să ocolesc întrebarea, răspunzând că e un om foarte drăguţ: dar pe mătuşa n-a fost chip s-o amăgesc, căci şi-a lăsat lucrul în poală şi, încrucişându-şi braţele, mi-a zis:</p>
               <p rend="justify">—  Hai! Sora ta, Betsey Trotwood, mi-ar fi spus fără înconjur tot ce crede despre oricine. Dă-ţi silinţa să-i semeni cât mai mult şi spune ce ai de spus!</p>
               <p rend="justify">—  Nu cumva… ştii, mătuşă… mister Dick… te întreb pentru că nu-mi dau seama, nu cumva e sărit? am bâiguit eu, căci simţeam că subiectul pe care-l atingeam era delicat.</p>
               <p rend="justify">—  Nici gând! mi-a zis mătuşa.</p>
               <p rend="justify">—  O, ce bine îmi pare! am şoptit eu.</p>
               <p rend="justify">—  Se poate spune orice pe lume despre mister Dick, mi-a zis mătuşa pe un ton şi cu un aer cât se poate de hotărât, dar asta, nu!</p>
               <p rend="justify">Neştiind ce să spun, am murmurat din nou:</p>
               <p rend="justify">—  O, ce bine îmi pare!</p>
               <p rend="justify">—  S-a zis despre el că e nebun, a urmat mătuşa. Spun acest lucru cu o bucurie egoistă, căci dacă nu s-ar fi zis despre el că e nebun, n-aş fi avut plăcerea să-l am aici şi să beneficiez de sfaturile lui în aceşti zece ani din urmă şi chiar mai demult… de fapt, din ziua în care sora ta, Betsey Trotwood, mi-a înşelat aşteptările.</p>
               <p rend="justify">—  Chiar de atâta vreme?</p>
               <p rend="justify">—  Şi aceia care au îndrăznit să spună că-i nebun erau oameni bine, a urmat mătuşa. Mister Dick mi-e un fel de rudă mai depărtată; cum, nu interesează, şi nici nu-i nevoie să intru în detalii. Dacă n-aş fi fost eu, propriul lui frate l-ar fi zăvorât pe viaţă. Asta-i tot!</p>
               <p rend="justify">Cred c-am fost cam făţarnic, dar când am văzut cât de indignată era mătuşa în legătură cu povestea asta, am încercat să par şi eu indignat.</p>
               <p rend="justify">—  Un om prost şi trufaş! Pentru că frate-su era puţin cam excentric – deşi nici pe jumătate atât de excentric ca mulţi alţii – nevrând să mai fie văzut în casa lui, l-a internat într-o casă de sănătate, cu toate că tatăl lor, care îl socotea anormal, îi ceruse cu limbă de moarte să-i poarte de grijă. Înţelept, n-am ce zice, trebuie să fi fost şi dânsul, ca să-i treacă prin minte aşa ceva! Nu încape îndoială că o fi fost scrântit!</p>
               <p rend="justify">Şi întrucât mătuşa părea foarte convinsă de acest lucru, m-am silit şi eu să par convins.</p>
               <p rend="justify">—  Atunci am intervenit şi i-am făcut o propunere. I-am zis: „Fratele dumitale e sănătos la minte, mult mai sănătos, sper, decât eşti sau vei fi dumneata vreodată. Lasă-i micul venit pe care-l are şi trimite-l să locuiască la mine. Mie nu mi-e frică de el! Nu-s trufaşă şi-l voi îngriji, nu mă voi purta rău cu el, aşa cum s-au purtat unii (în afară de aceia de la casa de sănătate) „. După ce ne-am ciorovăit bine, a urmat mătuşa, mi l-a dat. Şi de atunci n-a mai plecat de aici. E omul cel mai prietenos şi mai cumsecade din câţi am cunoscut; iar când e vorba să-ţi dea un sfat…! Dar, în afară de mine, nu-i nimeni în măsură să ştie cât de deştept e acest om!</p>
               <p rend="justify">Mătuşa şi-a scuturat rochia şi a clătinat din cap, ca şi cum cu primul gest ar fi vrut să respingă sfidarea întregii lumi, iar cu al doilea ar fi vrut s-alunge din minte până şi gândul acesta.</p>
               <p rend="justify">—  Avea o soră la care ţinea foarte mult, a urmat mătuşă, o femeie cumsecade, care se purta frumos cu el. Dar a făcut şi ea ceea ce fac toate – s-a măritat. Iar dânsul: a făcut ceea ce fac toţi bărbaţii – a nenorocit-o. Această întâmplare, care a venit să se adauge fricii ce i-o insufla fratele său şi sentimentului că acesta îl persecută, l-a impresionat atât de mult pe mister Dick, încât până la urmă a căzut bolnav (asta nu cred că este nebunie). Lucrurile s-au petrecut înainte de venirea lui aici, dar şi azi îl mai tulbură amintirea acestor întâmplări. Spune-mi, nu cumva ţi-a vorbit de Carol I?</p>
               <p rend="justify">—  Ba da, mătuşă.</p>
               <p rend="justify">—  Ah! a exclamat dânsa, frecându-şi nasul, puţin cam contrariată… Asta-i o alegorie prin care caută să se exprime. Face, fireşte, o apropiere între boala lui şi nişte mari frământări şi răscoliri, şi asta e metafora sau comparaţia sau cum îi mai zice pe care o foloseşte de obicei. Şi de ce n-ar folosi-o dacă socoteşte că e nimerită?</p>
               <p rend="justify">—  Desigur, mătuşă.</p>
               <p rend="justify">—  Nu-i un limbaj obişnuit, nu-i limbajul oficial. Recunosc. Tocmai de aceea stărui ca în memoriu să nu pomenească nimic despre treaba asta.</p>
               <p rend="justify">—  Scrie un memoriu despre viaţa lui, mătuşă?</p>
               <p rend="justify">—  Da, puiule, mi-a răspuns mătuşa, frecându-şi iar nasul. Vrea să supună memoriul lordului-cancelar sau nu mai ştiu cărui alt, lord, în orice caz, unuia dintre oamenii plătiţi să citească memorii. Nădăjduiesc că o să-l expedieze zilele astea, N-a fost în stare să-l scrie fără să recurgă la acest mod de a se exprima; n-are nici o importanţă; are o ocupaţie.</p>
               <p rend="justify">Am aflat, mai târziu, că de mai bine de zece ani mister Dick se străduia să-l scoală pe regele Carol I din memoriul său, căci mereu amintea despre el, dar că numele lui mai este prezent şi acum.</p>
               <p rend="justify">—  Repet, a urmat mătuşa, nimeni, afară de mine, nu ştie cât preţuieşte mintea acestui om; şi e omul cel mai prietenos şi cel mai cumsecade din lume. Ce importanţă are dacă îi place să înalţe un zmeu din când în când? Doar şi Franklin102 înălţa zmeie! Dacă nu mă înşel, era quaker103, sau cam aşa ceva, şi e mult mai caraghios să vezi un quaker înălţând un zmeu!</p>
               <p rend="justify">Dac-aş fi putut crede că mătuşa îmi destăinuise toate aceste amănunte de dragul meu şi ca să-mi arate încrederea ei, m-aş fi simţit măgulit şi aş fi socotit că această înaltă preţuire este un semn bun. Dar îmi dădeam bine seama că se avântase numai pentru că problema i se ivise în minte şi că n-avea nici o legătură cu mine; îmi vorbise mie în lipsa altcuiva.</p>
               <p rend="justify">În acelaşi timp trebuie să mărturisesc aici că mărinimia de care dădea dovadă, luând apărarea bietului mister Dick care nu făcea nimănui nici un rău, n-a aprins numai unele speranţe egoiste în sufletul meu, ci a trezit o oarecare simpatie pentru dânsa. Am început să bag de seamă că mătuşa, deşi avea multe ciudăţenii şi toane, era o femeie stimabilă şi de nădejde. Cu toate că era tot atât de înţepată ca în ajun, cu toate că mereu dădea fuga afară să gonească măgarii, cu toate c-a fost cuprinsă de indignare când un flăcău, trecând prin faţa casei, s-a apropiat de fereastră şi i-a făcut ochi dulci Janetei (ceea ce constituia una din cele mai grave jigniri ce puteau fi aduse mătuşii), îmi inspira tot mai mult respect, deşi nu-mi insufla nicidecum mai puţină teamă.</p>
               <p rend="justify">Am fost nespus de neliniştit tot timpul până la sosirea răspunsului la scrisoarea trimisă lui mister Murdstone; m-am silit însă să-mi ascund tulburarea şi să mă port cât mai frumos cu mătuşa şi cu mister Dick. Acesta şi cu mine bucuroşi ne-am fi dus să înălţăm zmeul; dar neavând altă îmbrăcăminte decât acele ţoale prea puţin arătoase cu care fusesem dichisit în ziua sosirii mele, eram nevoit să stau în casă toată ziulica, şi abia după lăsarea întunericului mătuşa mă scotea şi mă plimba vreun ceas, în sus şi în jos, pe faleză, ca să iau aer înainte de a merge la culcare. În cele din urmă a sosit răspuns din partea lui mister Murdstone, şi mătuşa mi-a dat vestea înspăimântătoare că a doua zi dânsul avea să vină în persoană să-i vorbească. A doua zi, înfofolit în aceleaşi straie ciudate, am stat şi am urmărit acele ceasului şi îmi dogoreau obrajii, căci în sufletul meu se înfruntau nădejdile care mă părăseau şi temerile care creşteau; şi aşteptam în orice clipă să revăd chipul sumbru al lui mister Murdstone, şi faptul că întârzia să vină mă băga în sperieţi.</p>
               <p rend="justify">Mătuşa era ceva mai imperioasă şi mai severă ca de obicei, dar afară de asta n-am văzut nici un alt semn că s-ar pregăti în vederea primirii oaspetelui care-mi făcea atâta spaimă. Stătea la fereastră şi lucra, iar eu şedeam lângă ea şi cercetam cu gândul toate urmările posibile şi imposibile ale vizitei lui mister Murdstone, şi aşa am rămas până târziu după amiază. Masa de prânz fusese amânată; dar în cele din urmă, timpul fiind foarte înaintat, mătuşa tocmai poruncise să se servească masa, când, deodată, a dat alarma împotriva măgarilor şi, spre uimirea şi consternarea mea am văzut-o pe miss Murdstone într-o şa de damă pe spinarea unui măgar pe care-l mâna cu bună-ştiinţă peste pajiştea sacrosanctă, pentru ca apoi să se oprească în fata casei şi să se uite jur împrejur.</p>
               <p rend="justify">—  Vezi-ţi de drum! s-a răstit la ea mătuşa, clătinând din cap şi ameninţând-o cu pumnul pe fereastră. N-ai ce căuta aici! Cum de-ai îndrăznit să dai buzna pe pajiştea mea? Pleacă! Neruşinato!</p>
               <p rend="justify">Calmul cu care miss Murdstone se uita jur împrejur a scos-o până într-atât din fire pe mătuşa, încât o clipă a rămas înlemnită, incapabilă să se năpustească afară, ca de obicei. Am profitat de ocazie şi i-am spus cine era, adăugând că domnul, care, urcuşul fiind pieptiş, rămăsese în urmă şi tocmai acum se apropia de infractoare, era mister Murdstone în persoană.</p>
               <p rend="justify">—  Nu-mi pasă cine e! a strigat mătuşa de la fereastră, clătinând din cap şi gesticulând într-un fel care numai bun venit nu putea să însemne. Nu admit să mi se încalce proprietatea! N-am să tolerez acest lucru! Plecaţi! Întoarce-l din drum, Janet. Goneşte-l!</p>
               <p rend="justify">Şi, pitit în spatele mătuşii, am asistat la o scurtă, dar frenetică încăierare, în care măgarul, cu cele patru picioare proptite fiecare în altă direcţie, se împotrivea tuturor, iar Janet, trăgându-l de căpăstru, încerca să-l întoarcă. Mister Murdstone îl îndemna să meargă înainte, miss Murdstone o croia pe Janet cu umbrela de soare, în vreme ce câţiva băieţi, veniţi să urmărească lupta, ţipau cât îi ţinea gura. Deodată, recunoscându-l între băieţi pe tânărul răufăcător care era păzitorul măgarului şi care n-avea decât vreo 10 ani, dar care era unul dintre infractorii cei mai înrăiţi, mătuşa s-a repezit afară şi, năpustindu-se asupra lui, l-a prins, l-a târât în grădină, în ciuda faptului că băieţelul, cu haina peste cap, târşea picioarele, şi l-a ţinut acolo, strigându-i lui Janet să cheme poliţia şi magistraţii, ca să-l aresteze, să-l judece şi să-l execute pe loc. Acest episod n-a durat însă prea mult, căci ştrengarul, fiind dedat la tot felul de tertipuri şi vicleşuguri, care nici prin minte nu-i treceau mătuşii, a scăpat curând din mâinile ei şi, chiuind a fugit peste straturile de flori, în care ghetele lui cu cuie au lăsat urme adânci, şi şi-a luat măgarul.</p>
               <p rend="justify">Miss Murdstone, care descălecase în timpul ultimei faze a încăierării, aştepta acum, împreună cu frate-su, în dreptul scării, ca mătuşa să-i poată primi. Cam răvăşită de încăierare, mătuşa trecu foarte demnă pe lângă ei, intră în casă şi, până ce Janet nu veni să-i anunţe, nici că le dădu vreo atenţie.</p>
               <p rend="justify">—  Să plec? am întrebat-o eu, tremurând pe mătuşa.</p>
               <p rend="justify">—  Nu! Nicidecum! mi-a răspuns mătuşa, împingându-mă într-un colţ, lângă ea, şi trăgând în faţa mea un scaun.</p>
               <p rend="justify">M-am trezit ca la închisoare sau ca în boxa acuzaţilor. Acolo am rămas tot timpul întrevederii şi de acolo i-am văzut intrând în odaie pe mister Murdstone şi pe soră-sa.</p>
               <p rend="justify">—  Vai! a exclamat mătuşa. În primul moment nu mi-am putut da seama pe cine am plăcerea să săpunesc. Nu îngădui nimănui să intre pe pajişte călare. Şi nu fac nici o excepţie. Nu îngădui acest lucru nimănui.</p>
               <p rend="justify">—  Unor străini, o asemenea oprelişte le poate părea cam stranie, i-a replicat miss Murdstone.</p>
               <p rend="justify">—  Stranie? făcu mătuşa.</p>
               <p rend="justify">Temându-se ca nu cumva să reînceapă ostilităţile, mister Murdstone se rugă:</p>
               <p rend="justify">—  Miss Trotwood!</p>
               <p rend="justify">—  Iertaţi-mă, vă rog, îl întrerupse mătuşa, sfredelindu-l cu privirea. Nu sunteţi dumneavoastră mister Murdstone, care s-a însurat cu văduva răposatului meu nepot David Copperfield, proprietarul Crângului-Ciorilor din Blunderstone? Deşi, de ce-i zicea aşa, eu, una, nu pot înţelege!</p>
               <p rend="justify">—  Chiar eu! a răspuns mister Murdstone.</p>
               <p rend="justify">—  Vă rog, sir, să nu mi-o luaţi în nume de rău, a urmat mătuşa, dar cred c-ar fi fost mai bine şi mai sănătos dacă aţi fi lăsat-o în pace pe biata copilă.</p>
               <p rend="justify">—  Sunt de acord cu miss Trotwood, a remarcat, foarte înţepată, miss Murdstone. Sunt şi eu de părere că în mai toate privinţele mult regretata noastră Clara era într-adevăr un copil.</p>
               <p rend="justify">—  Pentru dumneata şi pentru mine, care suntem ceva mai în vârstă şi am scăpat de primejdia de a ne atrage suferinţe din pricina farmecului nostru personal, este desigur o mângâiere că nimeni n-ar putea spune acelaşi lucru despre noi.</p>
               <p rend="justify">—  Nici vorbă! a încuviinţat miss Murdstone, deşi nu mi s-a părut prea încântată. Şi desigur, aşa cum aţi spus, pentru fratele meu ar fi fost mai bine şi mai sănătos dacă nu s-ar fi căsătorit. Aceasta a fost părerea mea întotdeauna.</p>
               <p rend="justify">—  De asta nici nu mă îndoiesc, a mormăit mătuşa. După care, agitând clopoţelul, porunci: Janet, salută-l din partea mea pe mister Dick şi roagă-l să coboare.</p>
               <p rend="justify">Şi în aşteptarea lui, mătuşa a rămas în picioare, nemişcată, încruntându-se la perete. Apoi când a intrat mister Dick, a făcut prezentările:</p>
               <p rend="justify">—  Mister Dick. Un vechi şi intim prieten şi vrând parcă să-l dojenească pe mister Dick, care-şi muşca degetul arătător şi avea o privire cam buimacă, a adăugat, accentuând fiecare cuvânt: Un prieten pe a cărui judecată pun temei.</p>
               <p rend="justify">Mister Dick îndată şi--a scos degetul din gură şi s-a apropiat cu o expresie gravă şi atentă.</p>
               <p rend="justify">Mătuşa i-a făcut semn lui mister Murdstone, care reîncepu:</p>
               <p rend="justify">—  Miss Trotwood, cum am primit scrisoarea dumneavoastră, am socotit c-ar fi mai potrivit din punctul meu de vedere şi ar fi poate, mai cuviincios faţă de dumneavoastră…</p>
               <p rend="justify">—  Mulţumesc, i-a tăiat vorba mătuşa, cu aceeaşi privire straşnică. Nu-i nevoie să vă sinchisiţi de mine.</p>
               <p rend="justify">—… să nu vă răspund în scris, a urmat mister Murdstone, şi oricât ar fi de anevoios drumul, să vin să vorbesc personal cu dumneavoastră. Acest nefericit băiat, care şi-a părăsit slujba şi prietenii…</p>
               <p rend="justify">—  Şi a cărui ţinută e de-a dreptul nedemnă şi scandaloasă! a sărit cu gura sora lui, atrăgând atenţia celor de faţă asupra straielor mele extravagante şi caraghioase.</p>
               <p rend="justify">—  Jane Murdstone, a mustrat-o fratele ei, te rog să nu mă mai întrerupi. Vă rog să mă credeţi, miss Trotwood, că acest nefericit băiat mi-a pricinuit multe neplăceri şi tulburări în casă, atât pe vremea când trăia scumpa mea soţie, cât şi de la moartea ei încoace. E încăpăţânat şi îndărătnic, are o fire violentă şi e recalcitrant şi nu ascultă de nimeni. Şi eu şi sora mea ne-am străduit să-l îndreptăm, dar degeaba. Am socotit – pot spune că amândoi am socotit, căci împărtăşesc surorii mele tot ce gândesc – că se cuvine să auziţi chiar din gura noastră această încredinţare gravă, dar nepărtinitoare.</p>
               <p rend="justify">—  Cred că nu-i nevoie să mai întăresc cele spuse de fratele meu, a zis miss Murdstone. Dar aş vrea să adaug că, după părerea mea, nu există pe lume băiat mai rău ca acesta.</p>
               <p rend="justify">—  Sunteţi aspră! s-a pronunţat scurt mătuşa.</p>
               <p rend="justify">—  Prea puţin aspră pentru câte a făcut! i-a ripostat miss Murdstone.</p>
               <p rend="justify">—  Asta-i bună! a exclamat mătuşa. Care-i părerea dumneavoastră, sir?</p>
               <p rend="justify">—  În ce priveşte educaţia lui, am părerile mele, a urmat. Mister Murdstone, a cărui faţă se întuneca tot mai mult pe măsură ce dânsul şi mătuşa se scrutau reciproc, ceea ce amândoi făceau cu mare stăruinţă. Şi aceste păreri sunt întemeiate, pe de o parte, pe faptul că îl cunosc, iar pe de altă parte, pe faptul că ştiu de ce mijloace şi posibilităţi dispun. Răspund faţă de mine însumi de aceste păreri, acţionez pe baza lor, şi în privinţa lor nu am nimic de adăugat. E destul că i-am găsit acestui băiat o slujbă la o firmă respectabilă, sub supravegherea unui prieten; că nu i-a plăcut acolo; că şi-a luat tălpăşiţa; c-a ajuns un vagabond, rătăcind pe drumuri de ţară; şi că a venit, în zdrenţe, aici, la dumneavoastră, miss Trotwood, ca să vă ceară ajutor. Vreau să înfăţişez, fără ocolişuri – în măsura cunoştinţelor mele – urmările ce le-ar putea avea orice încurajare i-aţi acorda.</p>
               <p rend="justify">—  Vorbiţi-mi mai întâi de firma aia respectabilă! i-a retezat-o mătuşa. Dacă ar fi fost fiul dumitale, tot acolo l-ai fi trimis, în aceeaşi slujbă?</p>
               <p rend="justify">—  Dac-ar fi fost fiul fratelui meu, a sărit miss Murdstone, nu încape îndoială că ar fi avut cu totul altă fire!</p>
               <p rend="justify">—  Sau dacă acea nefericită copilă, care a fost mama lui, ar mai fi fost în viaţă, oare tot la întreprinderea aia respectabilă l-ai fi trimis? l-a mai întrebat mătuşa.</p>
               <p rend="justify">—  Sunt convins, i-a răspuns mister Murdstone, făcând o mică plecăciune, că niciodată Clara nu s-ar fi împotrivit unei măsuri pe care eu şi cu sora mea, Jane Murdstone, am fi găsit-o potrivită.</p>
               <p rend="justify">Miss Murdstone îl aprobă, emiţând nişte sunete nedesluşite.</p>
               <p rend="justify">—  Vai, vai! a făcut mătuşa mea. Nefericita copilă!</p>
               <p rend="justify">Mister Dick, care tot timpul îşi zornăise banii în buzunar, deodată i-a făcut să zornăie atât de tare, încât mătuşa s-a văzut nevoită să-i arunce o privire înainte de a spune:</p>
               <p rend="justify">—  Şi renta bietei copile s-a stins o dată cu ea?</p>
               <p rend="justify">—  S-a stins o dată cu ea, a răspuns mister Murdstone.</p>
               <p rend="justify">—  Şi în privinţa acelei mici proprietăţi – casa şi grădina – Crângul-Ciorilor fără ciori, cum i-o mai zice – nu există nici o dispoziţie testamentară în favoarea fiului ei?</p>
               <p rend="justify">—  I-a fost lăsată moştenire de primul soţ fără nici o condiţie, începu mister Murdstone.</p>
               <p rend="justify">Dar, scoasă din răbdări, mătuşa îi tăie vorba:</p>
               <p rend="justify">—  Doamne-Dumnezeule, asta nu era nevoie să mi-o spui! Că i-a lăsat-o fără nici o rezervă! Îl şi văd pe David Copperfield gândindu-se să prevadă vreo rezervă, deşi era limpede c-ar fi trebuit să prevadă! Fireşte că i-a lăsat-o fără nici o rezervă. Dar atunci când s-a recăsătorit, atunci când, măritându-se cu dumneata, a făcut acel pas cum nu se poate mai nefast, pe scurt, ca să spunem lucrurilor pe nume, nu s-a găsit oare nimeni să se gândească la interesele băiatului?</p>
               <p rend="justify">—  Răposata mea soţie, doamnă, îşi iubea al doilea bărbat şi avea deplină încredere în el! i-a ripostat mister Murdstone.</p>
               <p rend="justify">—  Răposata dumitale soţie a fost o copilă pe cât de nevinovată, pe atât de nefericită şi de nenorocoasă! i-a replicat mătuşa, privindu-l şi clătinând din cap. Asta a fost. Şi acum, ce mai aveţi de spus?</p>
               <p rend="justify">—  Un singur lucru am să vă spun, miss Trotwood, i-a răspuns. Am venit să-l iau pe David; să-l iau înapoi necondiţionat şi să fac ce vreau cu el, să mă port cu el aşa cum voi găsi cu cale. N-am venit aici nici ca să fac promisiuni, nici ca să-mi iau angajamente. Se prea poate, miss Trotwood, ca dumneavoastră să aveţi de gând să-i daţi adăpost fugarului şi să daţi crezare plângerilor sale. Purtarea dumneavoastră, care, trebuie s-o spun, nu pare deloc împăciuitoare, mă face să cred că este posibil acest lucru. Dar trebuie să vă atrag atenţia că dacă îl veţi acoperi de astă dată, veţi fi silită să-l acoperiţi întotdeauna de aci înainte; dacă vă puneţi de-a curmezişul între mine şi el de astă dată, nu veţi mai avea dreptul, miss Trotwood, să vă retrageţi niciodată. Nu glumesc şi nu admit să fiu luat în glumă. Am venit aici pentru prima şi ultima oară, ca să-l iau înapoi. Vrea să mă urmeze? Dacă nu – iar dumneavoastră îmi spuneţi că nu vrea şi oricare ar fi pretextul nu-mi pasă! – atunci uşa mea îi va fi pentru totdeauna închisă, iar a dumneavoastră trebuie să presupun că-i este deschisă.</p>
               <p rend="justify">Mătuşa a ascultat cu mare luare-aminte cuvântarea, stând ţeapănă pe scaun, cu mâinile împreunate pe genunchi şi privindu-l cu mânie pe vorbitor. Când acesta sfârşi vorba, dânsa, fără a se clinti din loc, s-a uitat la miss Murdstone şi i-a spus:</p>
               <p rend="justify">—  Dumneavoastră, doamna mea, aveţi ceva de adăugat?</p>
               <p rend="justify">—  Fratele meu, miss Trotwood, a exprimat atât de bine tot ceea ce aş fi avut de spus şi a înfăţişat atât de limpede lucrurile aşa cum sunt, încât nu-mi rămâne nimic altceva de făcut decât să vă prezint mulţumiri pentru politeţea dumneavoastră. Pentru deosebita dumneavoastră politeţe, desigur, a încheiat miss Murdstone, cu o ironie care pe mătuşa n-a atins-o, aşa cum desigur n-a atins nici tunul lângă care am dormit la Chatham.</p>
               <p rend="justify">—  Dar băiatul ce părere are? Vrei să pleci, David? m-a întrebat mătuşa.</p>
               <p rend="justify">I-am răspuns că nu şi am implorat-o să nu mă lase că plec. I-am spus că nici mister Murdstone, nici soră-sa nu m-au iubit şi nu s-au purtat frumos cu mine niciodată. Că pe biata mama, care m-a iubit atât de mult, au făcut-o să pătimească din pricina mea, şi că acest lucru îl ştiam nu numai eu, dar şi Peggotty. I-am mai spus c-am suferit mai mult decât şi-ar fi închipuit cineva că poate suferi un copil atât de mic. Şi am rugat-o şi am implorat-o pe mătuşa – în cuvinte pe care le-am uitat acum, dar care ţin bine minte că m-au înduioşat adânc – ca, de dragul tatii, să-mi dea adăpost şi să mă ocrotească.</p>
               <p rend="justify">—  Mister Dick, ce să mă fac cu copilul ăsta? a întrebat atunci mătuşa.</p>
               <p rend="justify">Mister Dick a chibzuit, a şovăit, apoi s-a luminat la faţă şi i-a răspuns:</p>
               <p rend="justify">—  Daţi ordin numaidecât să i se ia măsuri pentru un rând de haine.</p>
               <p rend="justify">—  Mister Dick, a izbucnit mătuşa triumfătoare, dă-mi voie să-ţi strâng mâna, căci ai un bun-simţ de nepreţuit!</p>
               <p rend="justify">După ce i-a scuturat cordial mâna, m-a tras lângă dânsa, şi, întorcându-se către mister Murdstone, i-a zis:</p>
               <p rend="justify">—  Puteţi pleca oricând veţi dori; am să-mi încerc norocul cu acest băiat. Dacă într-adevăr e cum spuneţi dumneavoastră, nu mă îndoiesc c-am să fiu în stare să fac pentru el cel puţin tot atât cât aţi făcut dumneavoastră. Dar nu cred nici un cuvânt!</p>
               <p rend="justify">—  Miss Trotwood, i-a răspuns mister Murdstone, dând din umeri şi ridicându-se, dacă aţi fi fost un bărbat…</p>
               <p rend="justify">—  Hait! Mofturi şi prostii! i-a tăiat vorba mătuşa. Scutiţi-mă!</p>
               <p rend="justify">—  Ce incomparabilă politeţe! a exclamat miss Murdstone, ridicându-se şi ea. Copleşitoare politeţe!</p>
               <p rend="justify">—  Credeţi că nu ştiu ce viaţă amară i-ai făcut bietei fetiţe pe care ai amăgit-o? a urmat mătuşa, neluând în seamă cele spuse de miss Murdstone şi adresându-se fratelui ei, clătinând din cap cu o mimică foarte expresivă. Credeţi oare că nu ştiu cât a fost de nefastă ziua când pentru prima dată i-ai ieşit în cale acelei făpturi blânde şi firave, şi aş putea să jur că atunei i-ai zâmbit şi ai privit-o cu ochi mari, rotunzi, de parcă n-ai fi fost în stare să spui „du-te” nici măcar unei gâşte?</p>
               <p rend="justify">—  De când sunt n-am auzit vorbe mai alese! a sărit din nou cu gura miss Murdstone.</p>
               <p rend="justify">—  Credeţi oare, a urmat mătuşa mea, că nu-mi dau seama – mai ales acum, când vă văd şi vă aud, ceea ce, vă spun sincer, nu-mi face nici o plăcere – cum s-au petrecut lucrurile, ca şi cum aş fi fost de faţă? Da, da, martor mi-e Dumnezeu! Mai blând şi mai afabil decât a fost mister Murdstone la început nici că se poate închipui! Sărmana copilă, nevinovata şi amăgită, nu mai văzuse niciodată un asemenea bărbat! Era numai zâmbete şi dulceaţă. O adora. Îi răsfăţa băiatul, îl răsfăţa şi-l alinta! Avea să-i fie un al doilea tată şi aveau să trăiască laolaltă toţi trei, ca într-o grădină plină de trandafiri, nu-i aşa? Uf! Plecaţi din faţa mea, plecaţi!</p>
               <p rend="justify">—  De când sunt n-am întâlnit o femeie ca asta! a proclamat miss Murdstone.</p>
               <p rend="justify">—  Şi după ce aţi reuşit s-o îmbrobodiţi pe biata prostuţă – să mă ierte Dumnezeu că-i spun aşa, când dânsa a plecat într-altă lume, unde dumneavoastră nu vă grăbiţi câtuşi de puţin s-o urmaţi, ca şi cum nu i-aţi făcut destul rău ei şi alor ei – v-aţi apucat să-i faceţi educaţia, nu-i aşa? Aţi început s-o dresaţi ca pe o biată păsărică închisă în colivie, aţi căutat s-o siliţi să-şi uite viaţa dinainte şi s-o învăţaţi să cânte numai cum voiaţi dumneavoastră!</p>
               <p rend="justify">—  Sau e nebună, sau s-a îmbătat! a exclamat miss Murdstone, furioasă că nu izbuteşte să abată asupra ei atenţia mătuşii. Şi aş crede mai degrabă că s-a îmbătat.</p>
               <p rend="justify">Fără a lua în seamă această întrerupere şi ignorând-o cu desăvârşire, miss Betsey a continuat să i se adreseze lui mister Murdstone:</p>
               <p rend="justify">—  Mister Murdstone, i-a zis, ameninţându-l cu degetul te-ai purtat ca un tiran cu biata copilă şi i-ai zdrobit inima. Avea suflet bun, asta o ştiu; am cunoscut-o cu ani înainte ca dumneata, s-o fi întâlnit; şi pentru a-i da lovitura de moarte, te-ai folosit de latura bună a ei, de slăbiciunea ei. Ăsta-i adevărul, fie că-ţi place, fie că nu. Şi acest adevăr dumneata şi uneltele dumitale n-aveţi decât să-l luaţi cum vreţi!</p>
               <p rend="justify">—  Îngăduiţi-mi, vă rog, miss Trotwood, să vă întreb la cine vă referiţi când, folosind un limbaj cu care nu-s deprinsă, vorbiţi de uneltele fratelui meu? a exclamat din nou miss Murdstone.</p>
               <p rend="justify">Surdă şi nepăsătoare la vorbele ei, miss Betsey a urmat:</p>
               <p rend="justify">—  Cum vă spuneam, era destul de limpede, cu ani înainte ca dumneata s-o fi întâlnit – şi mintea omenească nu poate pricepe de ce căile tainice ale providenţei au făcut ca s-o întâlneşti – era destul de limpede, spun că, mai devreme sau mai târziu, această făptură delicată se va remărita; dar nădăjduiam că n-o s-o păţească atât de rău cum a păţit-o. Era, mister Murdstone, pe vremea când a dat naştere băiatului aici de faţă, acestui biet copil de care, după aceea, te-ai folosit de atâtea ori ca s-o chinuieşti, şi asta-i desigur o amintire neplăcută, care ţi-l face nesuferit. Vai, vai, nu-i nevoie să tresari! Ştiu eu şi fără asta că aşa stau lucrurile.</p>
               <p rend="justify">În tot acest timp, mister Murdstone stătuse lângă uşă, privind-o zâmbitor, cu toate că sprâncenele-i negre erau încruntate. Dar, în clipa aceea am băgat de seamă că deşi zâmbetul îi mai stăruia pe faţă, pălise brusc şi începuse să gâfâie ca şi cum ar fi alergat.</p>
               <p rend="justify">—  Salutare şi adio, sir! a încheiat mătuşa. Apoi, întorcându-se brusc spre sora lui, i-a zis: Adio şi dumitale, adio, doamnă! Şi nu cumva să te mai prind năvălind călare pe măgar peste pajiştea mea, că aşa cum mă vezi şi te văd am să-ţi smulg boneta de pe cap şi am s-o calc în picioare!</p>
               <p rend="justify">Numai un pictor, şi nu un pictor de rând, ar fi fost în stare să zugrăvească expresia mătuşii când şi-a exteriorizat sentimentele în această formă atât de neaşteptată, precum şi mutra pe care a făcut-o miss Murdstone când a auzit-o. Căci nu numai în cuvinte, ci şi în intonaţia mătuşii era atâta pornire, încât, fără a mai spune nimic, miss Murdstone l-a luat de braţ pe fratele ei şi, foarte înţepată, a părăsit casa; mătuşa i-a urmărit cu privirea de la fereastră, gata – în privinţa asta n-am nici o îndoială – să-şi pună în practică ameninţarea dacă măgarul s-ar fi ivit din nou pe pajişte.</p>
               <p rend="justify">Văzând că nu se produce nici o nouă încălcare, s-a destins încetul cu încetul şi a devenit atât de tandră, încât mi-a venit s-o sărut şi să-i mulţumesc; ceea ce am făcut din toată inima, cuprinzând-o cu amândouă braţele. După aceea, i-am strâns mâna lui mister Dick, care, la rândul lui, mi-a strâns mâna de mai multe ori. Salutând cu repetate hohote de râs fericitul deznodământ.</p>
               <p rend="justify">—  Mister Dick, i-a zis mătuşa, trebuie, împreună cu mine, să fii tutorele acestui băiat.</p>
               <p rend="justify">—  Sunt încântat să fiu tutorele fiului lui David, a răspuns mister Dick.</p>
               <p rend="justify">—  Prea bine! i-a replicat mătuşa. Va să zică, ne-am înţeles. Ştii ce m-am gândit, mister Dick? C-aş putea să-i dau numele de Trotwood.</p>
               <p rend="justify">—  Desigur, desigur! Dă-i numele de Trotwood, desigur! a zis mister Dick. Trotwood, fiul lui David.</p>
               <p rend="justify">—  Trotwood Copperfield, vrei să spui, a precizat mătuşa.</p>
               <p rend="justify">—  Da, fireşte. Da. Trotwood Copperfield, a încuviinţat mister Dick, cam stânjenit.</p>
               <p rend="justify">Mătuşa mea a fost atât de entuziasmată de această idee, încât, înainte de a mă îmbrăca cu hainele de gata pe care mi le-a cumpărat în după-amiaza aceea, a scris pe ele cu mâna ei „Trotwood Copperfield”, folosind o cerneală specială, indelebilă; şi a hotărât ca toate hainele ce urmau să mi se facă (mi-a comandat un costum complet în după-amiaza aceea) să poarte aceeaşi menţiune.</p>
               <p rend="justify">Şi astfel, cu un nume nou, am început o viaţă nouă şi într-o ambianţă cu totul nouă. Acum, după ce temerile mele se risipiseră, timp de câteva zile am trăit ca în vis. Niciodată nu mi-a dat prin minte că în persoana mătuşii şi a lui mister Dick aveam o pereche de tutori cam ciudaţi. De altfel, în vremea aceea niciodată nu m-am gândit, altfel decât în treacăt, la situaţia mea. Nu-mi dădeam bine seama decât de două lucruri: că peste vechile amintiri de la Blunderstone, care pluteau în negura unor depărtări fără margini, parcă se lăsase un văl; şi că asupra vieţii ce-o dusesem la „Murdstone &amp; Grinby” căzuse definitiv cortina. De atunci n-a mai ridicat-o nimeni nicicând. Chiar şi în această povestire n-am dat-o la o parte decât pentru o clipă şi cu o mână şovăitoare şi am fost bucuros s-o las să cadă cât mai repede. Evocarea acestei perioade trezeşte în mine atâta durere, atâtea suferinţe şi deznădejdi, încât niciodată nu m-am încumetat să stabilesc exact cât am trăit sub blestemul ei. Nu ştiu dacă a ţinut un an sau ceva mai mult sau mai puţin de un an. Ştiu numai că am trăit-o şi am depăşit-o: şi, iată, am scris despre ea, şi cu asta, basta!</p>
            </div>
            <div type="div2">
               <head>
                  <label>Capitolul XV.</label>Iau totul de la început</head>
               <p rend="justify">În scurt timp, mister Dick şi cu mine am devenit cei mai buni prieteni, şi adesea, după ce isprăvea lucrul, ieşeam împreună să înălţăm zmeul cel mare. În fiecare zi stătea şi lucra la memoriu, dar deşi muncea din greu, n-avea nici un spor, căci, mai devreme sau mai târziu, Carol I tot se strecura în cele scrise, aşa că trebuiau aruncate la coş şi o lua de la început. Răbdarea şi încrederea cu care suporta aceste necontenite dezamăgiri, bănuiala lui vagă că era ceva necurat cu regele Carol I, osteneala, nu prea mare, ce-şi dădea ca să evite a-i pomeni numele, precum şi stăruinţa cu care acesta se ivea în memoriu, dându-l peste cap, mă impresionau adânc. Ce avea să înceapă cu acest memoriu când va fi gata, cui avea să-l înainteze, şi în ce scop, cred că nici mister Dick nu prea ştia. De altfel, nici n-ar fi avut nici un rost să se frământe cu asemenea probleme, căci dacă există lucruri sigure pe lumea asta, se poate spune cu certitudine că memoriul era sortit să nu fie dus la bun sfârşit niciodată.</p>
               <p rend="justify">Mi se părea emoţionant când îl vedeam ţinând zmeul care plutea sus în văzduh. Ceea ce-mi spusese cândva în odaia sa, despre credinţa lui că în felul acesta îşi răspândea ideile scrise pe hârtiile din care confecţionase zmeul, hârtii ce nu erau altceva decât vechi ciorne pentru oropsitul său memoriu, nu era, pesemne, decât o simplă fantezie; dar când era afară şi privea zmeul care plutea pe bolta cerului şi simţea cum îl trage şi-l smuceşte de mână, era cu totul altceva. Niciodată nu părea mai senin ca în clipele acelea. Într-un amurg, pe când şedeam lângă el pe o coastă înverzită şi mă uitam cum urmărea zmeul, care zbura sus, în aerul liniştit, mi s-a părut că jocul acesta îi limpezea mintea, ridicându-i-o în închipuirea mea copilărească până la ceruri. Şi pe măsură ce răsucea sfoara, şi zmeul cobora încet din lumina strălucită a înserării, până ce, cu o ultimă fâlfâire, se aşternea în iarbă, unde rămânea ca un simplu obiect neanimat, mi s-a părut că dânsul se trezeşte treptat dintr-un vis; îmi aduc aminte că l-a ridicat de jos rotind în jur o privire pierdută, ca şi cum ar fi coborât împreună, şi l-am compătimit din toată inima.</p>
               <p rend="justify">Şi în vreme ce mă împrieteneam treptat cu mister Dick, mă bucuram tot mai mult de bunăvoinţa credincioasei lui prietene, mătuşa mea. Se învoia atât de bine cu mine, încât, după câteva săptămâni, mi-a scurtat numele adoptiv de Trotwood în Trot şi mi-a dat a înţelege că, dacă mă voi purta şi mai departe aşa cum începusem, s-ar putea să ajung să mă bucur de aceeaşi dragoste pe care i-o purta surorii, mele, Betsey Trotwood.</p>
               <p rend="justify">—  Trot, mi-a zis într-o seară mătuşa, când, ca de obicei, i se aduseseră tablele ca să joace cu mister Dick, să nu uităm că trebuie să fii dat la învăţătură.</p>
               <p rend="justify">Era tocmai singurul lucru care mă neliniştea şi am fost încântat că adusese vorba despre această problemă.</p>
               <p rend="justify">—  N-ai vrea să mergi la şcoală la Canterbury? m-a întrebat mătuşa.</p>
               <p rend="justify">I-am răspuns c-aş merge bucuros, mai ales pentru că nu era prea departe.</p>
               <p rend="justify">—  Bine, a încuviinţat mătuşa. Ai vrea să începi a merge la şcoală chiar mâine?</p>
               <p rend="justify">Deprins cu repeziciunea cu care mătuşa lua îndeobşte orice hotărâre, n-am fost mirat de această propunere neaşteptată şi i-am răspuns:</p>
               <p rend="justify">—  Aş vrea.</p>
               <p rend="justify">—  Bine, a zis din nou mătuşa. Janet, tocmeşte pentru mâine dimineaţă la zece trăsura cu poneiul sur, şi diseară împachetează hainele lui master Trotwood.</p>
               <p rend="justify">M-am bucurat foarte mult când am auzit aceste porunci; dar am avut mustrări de conştiinţă pentru egoismul meu, căci am văzut că, la gândul că ne vom despărţi, mister Dick s-a tulburat şi a jucat atât de prost, încât mătuşa, după ce l-a certat de câteva ori, lovindu-l peste mână cu cornetul de zaruri, a închis tablele şi a refuzat să mai joace. Când a auzit-o pe mătuşa spunând că din când în când voi veni acasă sâmbăta şi că din când în când, miercurea, dânsul va putea merge să mă vadă la şcoală, mister Dick s-a mai înviorat şi mi-a făgăduit că va construi, în vederea acestor prilejuri, un zmeu mult mai mare decât cel pe care-l avea acum. A doua zi dimineaţă a fost din nou abătut, şi ca să se consoleze, mi-ar fi dat toate monedele de aur şi de argint pe care le avea, dacă n-ar fi intervenit mătuşa, să reducă darul la cinci şilingi, pentru ca apoi, la stăruinţele lui, să-i îngăduie să-mi dea zece. Ne-am despărţit cât se poate de călduros, lângă portiţa grădinii, şi mister Dick nu s-a clintit din loc până ce trăsura, cu mătuşa şi cu mine, n-am ieşit din raza lui vizuală.</p>
               <p rend="justify">Mătuşa, căreia puţin îi păsa de părerea lumii, ţinându-se dreaptă şi ţeapănă pe banchetă ca un vizitiu de casă mare, a mânat cu deosebita măiestrie poneiul cel sur prin Dover, urmărindu-i cu grijă mişcările, hotărâtă să nu-l lase să iasă din voia ei nici o clipă. Când am ieşit pe şosea, a mai slăbit totuşi puţin hăţurile, şi, privind în jos spre mine, care stăteam lângă dânsa între două perne, m-a întrebat dacă eram fericit.</p>
               <p rend="justify">—  Foarte, mătuşico, şi îţi mulţumesc, i-am zis.</p>
               <p rend="justify">A  fost cât se poate de satisfăcută, şi deoarece mâinile îi erau ocupate, m-a mângâiat pe cap cu biciul.</p>
               <p rend="justify">—  E mare şcoala aceea? am întrebat-o.</p>
               <p rend="justify">—  Nu ştiu nici eu, mi-a răspuns. Ne ducem mai întâi la mister Wickfield.</p>
               <p rend="justify">—  Dânsul ţine şcoala?</p>
               <p rend="justify">—  Nu, Trot, mi-a zis mătuşa. Are un birou.</p>
               <p rend="justify">Alte lămuriri despre mister Wickfield nu i-am mai cerut, pentru că nu părea dispusa să-mi dea vreuna, şi am vorbit despre altele până am ajuns la Canterbury, unde, fiind zi de târg, mătuşa a avut posibilitatea să mâne poneiul cel sur printre căruţe, coşuri, grămezi de zarzavat şi mărfurile precupeţilor. Executarea cu o înaltă precizie a ocolirilor şi a virajelor ne-a atras din partea celor aflaţi pe acolo fel de fel de comentarii, nu întotdeauna plăcute: dar mătuşa mâna înainte, perfect impasibilă, şi cred c-ar fi fost în stare să străbată cu acelaşi sânge rece chiar şi un teritoriu inamic.</p>
               <p rend="justify">În cele din urmă ne-am oprit în faţa unei clădiri foarte vechi ieşită din aliniere; o casă cu ferestre lungi, joase, cu vitralii la bow-window-urile ce ieşeau încă şi mai mult în afară şi cu grinzi cioplite la capăt, care şi ele ieşeau în afară, astfel că mi s-a părut că toată casa se apleca înainte, vrând parcă să vadă cine trece pe trotuarul îngust. Era de o curăţenie exemplară. Pe uşa de lemn, joasă şi arcuită, împodobită cu ghirlande de flori şi fructe frumos dăltuite, strălucea ca o stea un ciocănaş de aramă de modă veche; cele două trepte de piatră care coborau spre uşă erau atât de albe, de parcă ar fi fost acoperite cu o pânză imaculată; şi toate colţurile şi unghiurile, toate sculpturile şi panourile şi micile ochiuri de geam şi ciudatele ferestre joase, vechi de când lumea, erau curate ca zăpada ce se aşterne pe dealuri.</p>
               <p rend="justify">Când trăsurica a oprit în faţa uşii, mi-am îndreptat privirea asupra clădirii şi am zărit ivindu-se la ferestruica de la catul de jos al turnuleţului rotund, care flanca o latură a casei, un chip livid ca de mort, care a dispărut în grabă. După aceea, uşa cea joasă, arcuită, s-a deschis, şi chipul acela s-a ivit din nou. Era chiar atât de livid cum îmi păruse la fereastră, deşi pielea avea o nuanţă roşiatică, cum au de obicei oamenii cu părul roşu. Era într-adevăr faţa unui roşcovan, un băiat de vreo 15 ani – după cum am aflat mai târziu, dar care părea mult mai în vârstă – cu părul tăiat foarte scurt, ca ogorul după seceră; n-avea aproape deloc nici gene, nici sprâncene, iar ochii, căprui-roşcaţi, îi erau atât de lipsiţi de orice umbră, şi apărare, încât îmi amintesc că m-am întrebat cum de reuşea să doarmă. Era lat în umeri şi ciolănos; purta o haină neagră, îngrijită, închisă cu nasturi până la gât, unde mijea un colţişor de cravată albă; şi cum stătea lângă botul poneiului, uitându-se la noi, cei din trăsură, privirile mele au fost atrase îndeosebi de mâna-i lungă uscată, scheletică, cu care îşi freca bărbia.</p>
               <p rend="justify">—  E acasă mister Wickfield? Spune, Uriah Heep? l-a întrebat mătuşa.</p>
               <p rend="justify">—  Mister Wickfield e acasă, ma'am, i-a răspuns; Poftiţi înăuntru, vă rog, a adăugat, arătând cu mâna-i lungă spre odaia unde urma să fim primiţi.</p>
               <p rend="justify">Am coborât şi, lăsându-i în grijă poneiul, am intrat într-un salonaş scund şi lung, care dădea spre stradă şi prin fereastra căruia l-am zărit pe Uriah Heep suflând în nările poneiului şi imediat după aceea astupându-le cu mâna, de parcă ar fi vrut să-i facă nu ştiu ce vrajă. În faţa vechiului cămin înalt se aflau două portrete: unul înfăţişând un bărbat cu sprâncene negre şi părul cărunt (deşi nu părea deloc bătrân), care privea nişte hârtii legate cu o panglică roşie, iar celălalt înfăţişând o doamnă cu un aer foarte placid şi duios, care parcă se uita la mine.</p>
               <p rend="justify">Cred că tocmai întorsesem capul, căutând portretul lui Uriah, când uşa din celălalt capăt al încăperii s-a deschis şi a intrat un bărbat care semăna leit cu cel din portret, ceea ce m-a făcut să mă uit dacă nu cumva coborâse din ramă. Se afla însă la locul lui, iar când domnul s-a apropiat şi l-am văzut în plină lumină, mi-am dat seama că trecuseră câţiva ani de când i se făcuse portretul.</p>
               <p rend="justify">—  Miss Betsey Trotwood, vă rog poftiţi înăuntru, a zis domnul. Vă cer iertare, am fost ocupat o clipă. Ştiţi cu ce. Alt scop n-am în viaţă.</p>
               <p rend="justify">Miss Betsey i-a mulţumit şi am intrat în odaia lui, amenajată ca birou, plină de cărţi, de hârtii, de cutii de tinichea şi aşa mai departe. Dădea într-o grădină şi avea o casă de fier zidită în perete atât de aproape de cămin, încât, în timp ce mă aşezam, m-am întrebat cum s-or fi descurcând oare coşarii când curăţau coşul.</p>
               <p rend="justify">—  Ei, miss Trotwood, ce vânt v-aduce pe la noi? Nădăjduiesc că nu-i vreun vânt rău? a întrebat-o mister Wickfield, căci am înţeles îndată că el era şi apoi mi-am dat seama că era avocat şi administra moşiile unui bogat gentleman din ţinut.</p>
               <p rend="justify">—  Nu, i-a răspuns mătuşa, n-am venit pentru o pricină de judecată.</p>
               <p rend="justify">—  Sunt foarte bucuros, ma'am. E mai bine că veniţi pentru orice altceva.</p>
               <p rend="justify">Deşi sprâncenele mai erau încă negre, părul îi albise cu desăvârşire. Era foarte plăcut la faţă şi mi s-a părut, în general, chipeş. Tenul lui rumen l-am pus, aşa cum încă de mult obişnuisem să judec la şcoala lui Peggotty, pe seama vinului de Porto; de asemeni am pus pe socoteala vinului şi glasul şi corpolenţa lui. Era foarte îngrijit îmbrăcat, veston albastru, jiletcă vărgată şi pantaloni de nanchin; iar frumoasa cămaşă plisată şi cravata de batist nespus de albe şi gingaşe, au evocat, în închipuirea mea avântată, penajul de pe pieptul lebedelor.</p>
               <p rend="justify">—  Acesta-i nepotul meu, m-a prezentat mătuşa.</p>
               <p rend="justify">—  Nici nu ştiam c-aveţi un nepot, miss Trotwood, a observat mister Wickfield.</p>
               <p rend="justify">—  Un nepot de frate, a precizat mătuşa.</p>
               <p rend="justify">—  Pe cuvântul meu, nu ştiam c-aveţi un nepot da frate, a stăruit mister Wickfield.</p>
               <p rend="justify">—  L-am înfiat, a urmat mătuşa, cu un gest menit să arate că îi era totuna dacă ştiuse sau nu de acest fapt; şi l-am adus aici ca să-l dau la o şcoală unde să înveţe carte şi să fie bine îngrijit. Spuneţi-mi la ce şcoală să-l dau, şi cum şi ce fel stau lucrurile cu această şcoală.</p>
               <p rend="justify">—  Înainte de a vă da un sfat, i-a spus mister Wickfield, trebuie să vă pun vechea întrebare pe care o ştiţi. Ce ţel urmăriţi?</p>
               <p rend="justify">—  Ei drăcia dracului! a exclamat mătuşa. Totdeauna în căutarea unor ţeluri ascunse, când totul e limpede ca lumina zilei! Vreau ca băiatul să fie fericit şi să ajungă un om folositor!</p>
               <p rend="justify">—  Cred că or mai fi şi alte motive, motive mixte, şi-a dat cu părerea mister Wickfield, clătinând din cap şi zâmbind sceptic.</p>
               <p rend="justify">—  Mofturi, mofturi, mister! i-a replicat mătuşa. Susţineţi că în tot ceea ce faceţi urmăriţi un ţel unic şi precis. Nu vă închipuiţi, sper, că aţi fi unicul om pe lume care priveşte lucrurile cu luciditate.</p>
               <p rend="justify">—  Vai, miss Trotwood, dar eu n-am clocit un singur ţel în viaţă, a stăruit el zâmbind. Alţii au duzini, zeci, sute de ţeluri. Eu n-am decât unul. Asta-i deosebirea. Dar n-are a face. Vreţi să ştiţi care-i cea mai bună şcoală? Doriţi să fie cea mai bună, indiferent de scopul urmărit?</p>
               <p rend="justify">Mătuşa încuviinţă, dând din cap.</p>
               <p rend="justify">—  La cea mai bună dintre şcolile noastre, a spus mister Wickfield după ce a chibzuit un moment, nepotul dumneavoastră nu va putea fi primit intern chiar acum.</p>
               <p rend="justify">—  Bine, dar presupun c-ar putea fi găzduit şi în altă parte, a stăruit mătuşa.</p>
               <p rend="justify">Mister Wickfield a încuviinţat. După o scurtă discuţie, i-a propus mătuşii să viziteze împreună şcoala, ca să poată lua o hotărâre în cunoştinţă de cauză, iar după aceea să meargă să vadă două-trei case unde aş putea fi găzduit.</p>
               <p rend="justify">Mătuşa învoindu-se, tocmai ne pregăteam s-o pornim împreună tustrei, când deodată dânsul s-a oprit şi a spus:</p>
               <p rend="justify">—  S-ar putea ca micul nostru prieten să aibă vreun motiv de nemulţumire în legătură cu condiţiile. De aceea cred c-ar fi mai bine să nu-l luăm cu noi.</p>
               <p rend="justify">Mi s-a părut că mătuşa ar fi vrut să-l contrazică; atunci, ca să uşurez lucrurile, le-am zis că dacă vor, eu unul bucuros rămân acasă, şi m-am înapoiat în biroul lui mister Wickfield, unde m-am aşezat din nou pe scaunul pe care şezusem la început şi am aşteptat să se întoarcă.</p>
               <p rend="justify">Din întâmplare, scaunul se afla cu faţa înspre coridorul îngust care ducea la odaia circulară la a cărei fereastră văzusem chipul palid al lui Uriah Heep. Uriah, după ce dusese poneiul la un grajd din vecinătate, se întorsese şi acum lucra în această odaie la un pupitru prevăzut cu o ramă de alamă, de care era agăţat un document pe care-l copia. Deşi stăteam faţă în faţă, la început am crezut că documentul la care lucra îl împiedică să mă vadă; dar uitându-mă mai cu luare-aminte, am băgat de seamă, cu destulă neplăcere, că, din când în când, ochii săi neodihniţi, ca doi aştri roşii, se iveau binişor sub marginea de jos a hârtiei şi se aţinteau asupra mea uneori şi câte un minut, în care timp pana îi alerga sau doar se prefăcea că aleargă cu aceeaşi iscusinţă ca şi mai înainte. Am încercat de mai multe ori să scap de privirea lor, suindu-mă pe un scaun ca să mă uit la o hartă aflată în celălalt capăt al încăperii sau cercetând cu luare-aminte coloanele unui ziar local din Kent, dar parcă mă chemau înapoi; şi de câte ori mă întorceam spre cei doi aştri roşii, eram sigur că-i voi găsi fie răsărind, fie apunând.</p>
               <p rend="justify">În cele din urmă, spre fericirea mea, după ce au lipsit destul de mult, mătuşa şi mister Wickfield s-au înapoiat. Dar nu izbutiseră în toate privinţele, aşa cum aş fi dorit, căci, deşi avantajele şcolii erau de netăgăduit, mătuşa nu găsise pe placul ei niciuna din casele în care aş fi putut să fiu primit în gazdă.</p>
               <p rend="justify">—  Îmi pare foarte rău, Trot, mi-a zis mătuşa. Nu ştiu, zău, ce să mă fac.</p>
               <p rend="justify">—  Într-adevăr, aşa e, din nenorocire, a spus mister Wiekfield. Dar am să vă spun eu ce aţi putea face, miss Trotwood.</p>
               <p rend="justify">—  Spuneţi-mi ce? a întrebat mătuşa.</p>
               <p rend="justify">—  Deocamdată lăsaţi-vă nepotul aici la mine. Pare un băiat cuminte. N-o să mă deranjeze defel. Casa asta parc-ar fi făcută ca să tot înveţi în ea. E loc berechet şi linişte ca într-o mănăstire. Lăsaţi-l aici, la mine.</p>
               <p rend="justify">S-a văzut îndată că această propunere i-a surâs mătuşii, cu toate că s-a codit s-o accepte. De altfel, şi eu m-am codit.</p>
               <p rend="justify">—  Zău, miss Trotwood, a stăruit mister Wickfield. Alt mijloc de a ieşi din încurcătură nu văd. Afară de asta, ştiţi bine că nu-i decât o soluţie temporară. Dacă n-are să meargă sau dacă n-are să ne convină, vom putea oricând să căutăm altceva. Vom avea răgaz, între timp să găsim o gazdă mai bună. Deocamdată, n-aveţi, altceva mai bun de făcut decât să-l lăsaţi aici!</p>
               <p rend="justify">—  Vă sunt foarte îndatorată, i-a zis mătuşa, la fel şi băiatul, numai că…</p>
               <p rend="justify">—  Lăsaţi, lăsaţi! Ştiu la ce vă gândiţi! a exclamat mister Wickfield. Nu vă place să primiţi nimic pe degeaba. Dacă doriţi, puteţi plăti pentru găzduire. Nu-i nevoie să ne tocmim, şi dacă o să vreţi, o să-mi plătiţi.</p>
               <p rend="justify">—  În felul acesta, deşi tot vă rămân îndatorată, sunt foarte fericită să-l las la dumneavoastră.</p>
               <p rend="justify">—  Atunci poftiţi s-o vedeţi pe mica mea menajeră.</p>
               <p rend="justify">Urmându-i îndemnul, am suit o scară veche, minunată, cu o balustradă atât de lată, încât ne-am fi putut urca pe ea aproape la fel de uşor ca pe scară, şi am dat apoi într-un vechi salonaş, întunecos, în care lumina pătrundea prin trei sau patru dintre acele ferestruici ciudate pe care le zărisem din stradă, în faţa cărora se aflau scaune de stejar, care păreau croite din acelaşi lemn ca şi pardoseala de stejar frumos lustruită şi grinzile groase din tavan. Era o încăpere mobilată cu gust, în care se aflau un pian, mobilier tapisat cu roşu şi verde şi vase cu flori. Peste tot unde te uitai erau unghere şi firide plăcute, şi în fiecare ungher şi în fiecare firidă se găsea sau o măsuţă sau un scrin sau nişte poliţe cu cărţi, sau un jilţ ciudat sau vreun alt obiect care mă făcea să cred că alt colţ la fel de frumos nici c-ar putea exista, dar numai până ce, dând cu ochii de altul, îl găseam deopotrivă de drăguţ, dacă nu chiar şi mai încântător. Şi pretutindeni domneau acea tihnă şi curăţenie care caracterizau şi aspectul exterior al casei.</p>
               <p rend="justify">Mister Wickfield a ciocănit la o uşă aflată într-un colţ al peretelui lambrisat, şi din încăperea alăturată a dat buzna o fetiţă cam de vârsta mea, care l-a sărutat. Pe chipul ei am recunoscut numaidecât expresia blândă şi duioasă a doamnei care mă privise din portretul văzut la parter. Şi în închipuirea mea s-a înfiripat gândul că, în vreme ce imaginea din portret crescuse şi ajunsese femeie, modelul rămăsese copil. Cu toate că era radioasă şi fericită, chipul ei şi întreaga-i făptură respirau o linişte, o pace sufletească şi o bunătate pe care nu le-am uitat şi nu le voi uita niciodată.</p>
               <p rend="justify">Aceasta era mica menajeră, fiică-sa, Agnes, ne-a spus mister Wickfield. După ce am auzit cum a rostit aceste cuvinte şi când am văzut cum o ţinea de mână, îndată am ghicit care era singurul ţel al vieţii sale.</p>
               <p rend="justify">Purta atârnată la şold o mică punguţă anume, plină cu tot felul de chei, şi părea cea mai cumpătată şi cea mai pricepută menajeră ce s-ar fi putut visa pentru această veche gospodărie.</p>
               <p rend="justify">L-a ascultat, bucuroasă, pe tatăl ei, cât acesta i-a explicat despre mine, iar după aceea i-a propus mătuşii să mergem sus să vizităm odaia ce-mi era destinată. Cu dânsa în frunte, am purces cu toţii s-o vedem. Era o cameră minunată, prietenoasă, cu grinzi de stejar şi geamuri romboidale; şi balustrada cea lată ducea până sus.</p>
               <p rend="justify">Nu-mi pot aminti unde şi când, în anii copilăriei, am mai văzut un vitraliu într-o biserică. Nici nu ţin minte ce anume reprezenta. Ştiu însă că văzând-o pe Agnes sus pe palier, cum s-a întors ca să ne aştepte, în lumina solemnă ce se prefira asupra acelei scări venerabile, mi-am adus aminte de acel vitraliu; şi de atunci, în închipuirea mea, Agnes Wickfield a rămas de-a pururi legată de paşnica strălucire a acestuia.</p>
               <p rend="justify">Mătuşa era tot atât de încântată ca şi mine de felul cum voi fi găzduit şi, foarte mulţumiţi şi bine dispuşi, ne-am întors în salonaş. Întrucât mătuşa se grăbea să ajungă acasă, cu poneiul cel sur, înainte de lăsarea întunericului, n-a vrut cu nici un preţ să rămână la cină; şi întrucât mister Wickfield o cunoştea prea bine ca s-o contrazică, i-au servit o gustare, după care Agnes s-a întors la guvernanta ei, iar mister Wickfield s-a retras în birou, lăsându-ne singuri, să ne luăm rămas bun nestingheriţi de nimeni.</p>
               <p rend="justify">Mătuşa mi-a spus că mister Wiekfield va îngriji de toate şi că nu voi duce lipsă de nimic, şi vorbindu-mi cu prietenie, mi-a dat cele mai bune sfaturi.</p>
               <p rend="justify">—  Trot, a încheiat ea, să te porţi astfel încât să poţi fi mândru de tine, iar mândria ta să se răsfrângă şi asupra mea şi a lui mister Dick. Dumnezeu să te aibă în pază!</p>
               <p rend="justify">Eram foarte mişcat şi n-am putut face altceva decât să-i mulţumesc iară şi iară şi s-o rog să-i transmită lui mister Dick sentimentele mele cele mai afectuoase.</p>
               <p rend="justify">—  Să nu fii niciodată meschin, mi-a zis mătuşa, să nu minţi; să nu asupreşti pe nimeni. Fereşte-te de aceste trei păcate, Trot, şi atunci încrederea pe care o am în viitorul tău nu se va clinti niciodată!</p>
               <p rend="justify">Am asigurat-o cu tărie că mă voi arăta vrednic de dragostea ei şi că nu-i voi uita poveţele.</p>
               <p rend="justify">—  Plec, poneiul m-aşteaptă la uşă, a zis mătuşa. Tu rămâi aici!</p>
               <p rend="justify">Şi rostind aceste cuvinte, m-a îmbrăţişat iute, după care a părăsit încăperea, închizând uşa după sine. În primul moment am rămas uluit de plecarea-i atât de precipitată şi m-am întrebat dacă nu cumva am supărat-o cu ceva; dar când, privind în stradă, am văzut cât de mâhnită s-a urcat în trăsură şi cum a pornit fără să se uite înapoi, am înţeles-o şi am lăsat deoparte presupunerile-mi nedrepte.</p>
               <p rend="justify">Până la 5, adică până la ora la care mister Wickfield obişnuia să cineze, mi-am venit în fire şi am fost gata să pun mâna pe cuţit şi pe furculiţă. Masa nu era pusă decât pentru noi doi. Înainte de cină, Agnes l-a aşteptat însă pe tatăl ei în salonaşul de sus, a coborât cu el, şi la masă a stat pe un scaun în faţa lui. De n-ar fi fost şi ea de faţă, mă îndoiesc poate c-ar fi mâncat ceva.</p>
               <p rend="justify">După cină n-am rămas în sufragerie, ci ne-am întors în salonaşul de sus; aici, într-un colţişor dintre cele mai plăcute, Agnes pregătise pentru tatăl ei o garafă cu vin de Porto şi câteva pahare. Sunt convins că de-ar fi fost pregătit de altcineva, pentru el vinul şi-ar fi pierdut buchetul obişnuit.</p>
               <p rend="justify">Mister Wickfield a rămas în salonaş vreo două ceasuri şi a băut cam multişor, în care vreme Agnes a cântat la pian, a lucrat şi a stat de vorbă cu el şi cu mine. S-a arătat vesel şi bine dispus mai tot timpul; dar uneori privirile lui se opreau asupra fetiţei, şi atunci cădea într-un fel de melancolie şi tăcea. Dar dânsa băga de seamă numaidecât şi-l trezea din visare mângâindu-l sau punându-i vreo întrebare. Şi atunci lăsa deoparte gândurile, şi iar mai sorbea puţin vin.</p>
               <p rend="justify">Agnes a pregătit şi apoi a servit ceaiul, iar după aceea am stat de vorbă, cum e obiceiul după cină, până a venit vremea ca dânsa să meargă la culcare; atunci, mister Wickfield a îmbrăţişat-o şi-a sărutat-o, iar după plecarea ei a poruncit să se aprindă lumânările în biroul său. După aceea m-am dus şi eu să mă culc.</p>
               <p rend="justify">În cursul după-amiezii ieşisem însă în faţa porţii şi făcusem câţiva paşi pe uliţă, ca să mai arunc o privire asupra catedralei cenuşii şi ca să-mi aduc aminte că străbătusem acest bătrân oraş în cursul călătoriei mele şi că atunci trecusem, fără a mă uita la ea, prin faţa casei unde locuiam acum. La înapoiere, l-am zărit pe Uriah Heep, care tocmai închidea biroul şi, însufleţit de o caldă prietenie pentru toţi oamenii de pe lume, m-am apropiat de el, am stat puţin de vorbă, iar la despărţire i-am strâns mâna. Dar, vai, ce mână umedă avea! Ai fi zis că era mâna unei stafii, atât când te uitai la ea, cât şi când o atingeai; după aceea mi-am frecat singur mâna, ca s-o încălzesc şi ca să şterg orice urmă lăsată de a lui.</p>
               <p rend="justify">Era atât de neplăcută mâna lui, încât nici când am ajuns în odaia mea nu se risipise încă senzaţia aceea de răceală şi umezeală. Aplecându-mă pe fereastră şi zărind unul din chipurile cioplite de la capătul grinzilor uitându-se pieziş la mine, mi s-a părut că ar fi Uriah Heep care s-ar fi căţărat acolo nu ştiu cum, şi repede am închis geamul, ca să nu poată intra.</p>
            </div>
            <div type="div2">
               <head>
                  <label>Capitolul XVI.</label>Mă schimb în multe privinţe</head>
               <p rend="justify">A  doua zi, după gustarea de dimineaţă, am reînceput viaţa de şcolar. Însoţit de mister Wickfield, am păşit în locaşul unde aveam să-mi urmez învăţătura – o clădire solemnă, în mijlocul unei curţi, în care domnea o atmosferă cărturărească, foarte potrivită cu ciorile şi stăncuţele singuratice care coborâseră de pe turnurile catedralei pentru a se plimba, gânditoare, pe peluză – şi am fost prezentat noului meu dascăl, doctorul Strong.</p>
               <p rend="justify">Doctorul Strong mi s-a părut aproape la fel de ruginit ca şi grilajul înalt şi porţile de fier din faţa clădirii; şi aproape la fel de ţeapăn şi de greoi ca urnele mari, de piatră, care flancau porţile, aşezate fiind la distanţe egale pe zidul de cărămidă aparentă care încingea curtea, urne care păreau nişte popice sublime, anume înălţate pentru ca Timpul să se joace cu ele. L-am găsit în biblioteca sa (mă refer, bineînţeles, la doctorul Strong), purtând haine nu prea bine periate, cu părul nu tocmai pieptănat; jartierele pantalonilor nu erau închise sub genunchi, jambierele-i negre, lungi, erau descheiate, iar pe covorul din faţa căminului, larg căscaţi, ca nişte peşteri, zăceau pantofii lui. Îndreptând spre mine o privire stinsă – care mi-a amintit de un cal bătrân şi orb, de mult uitat, care pe vremuri păştea în curtea bisericii din Blunderstone, poticnindu-se printre morminte – doctorul Strong mi-a spus că-i bucuros să mă cunoască şi mi-a întins mâna, dar n-am ştiut ce să fac cu ea, căci era inertă, lipsită de iniţiativă.</p>
               <p rend="justify">În preajma doctorului Strong stătea pe un scaun şi cosea o tânără foarte drăguţă, căreia îi zicea Annie şi despre care am presupus că este fiica lui, şi dânsa m-a scos din încurcătură, căci, lăsându-se în genunchi în faţa doctorului Strong, s-a apucat, cu o deosebită îndemânare şi voioşie, să-l încalţe şi să-i încheie jambierele. Când a isprăvit şi am dat să ieşim, spre a ne duce în clasă, am rămas mirat că la plecare, luându-şi ziua bună de la ea, mister Wickfield i s-a adresat numind-o „missis Strong”, şi mă întrebam, oare o fi soţia vreunui fiu al doctorului Strong, sau chiar nevasta lui, când deodată, fără să vrea, acesta m-a lămurit.</p>
               <p rend="justify">—  Spune-mi, Wickfield, a zis, oprindu-se pe coridor, cu mâna pe umărul meu, încă n-ai găsit o slujbă pentru vărul soţiei mele?</p>
               <p rend="justify">—  Nu, i-a răspuns mister Wickfield. Nu. Încă nu.</p>
               <p rend="justify">—  Tare-aş dori să-i găseşti o slujbă cât mai degrabă, i-a zis doctorul Strong, căci Jack Maldon e sărac şi fără ocupaţie, iar din aceste două rele se trag uneori nenorociri şi mai mari. Cum e vorba ceea a doctorului Watts104? Şi-apoi, uitându-se la mine şi clătinând din cap în cadenţa citatului, a adăugat: „Diavolul pe leneş se pricepe foarte lesne să-l împingă la blestemăţii!”</p>
               <p rend="justify">—  Aşa-i, doctore, i-a răspuns mister Wickfield. Dar dacă ar fi cunoscut mai bine oamenii, doctorul Watts ar fi putut scrie cu tot atâta dreptate că: „Diavolul pe oricine se pricepe foarte lesne să-l împingă la blestemăţii!” Crede-mă, oamenii ocupaţi îşi au şi ei partea lor în relele lumii. De un veac şi mai bine, ce au făcut oamenii care n-au avut o clipă de răgaz, luptând cu înverşunare să câştige cât mai mulţi bani sau cât mai multă putere? N-au săvârşit destule rele?</p>
               <p rend="justify">—  Jack Maldon n-o să-şi dea osteneală, pare-mi-se, nici pentru bani, nici pentru putere, a zis doctorul Strong frecându-şi bărbia îngândurat.</p>
               <p rend="justify">—  Se prea poate, a încuviinţat, mister Wickfield. Iartă-mă că m-am depărtat de ceea ce vorbeam. Nu, până acum n-am fost în stare să-i găsesc de lucru lui Jack Maldon. Cred c-am înţeles scopul pe care-l urmăreşti, şi asta face ca situaţia să fie mai grea, a adăugat el şovăind.</p>
               <p rend="justify">—  Scopul meu, i-a răspuns doctorul Strong, e să găsesc o ocupaţie potrivită pentru vărul şi prietenul din copilărie al scumpei mele Annie.</p>
               <p rend="justify">—  Da, ştiu, a zis mister Wickfield. În ţară sau în străinătate.</p>
               <p rend="justify">—  Mda! a mormăit doctorul Strong, mirat pesemne că apăsase asupra cuvintelor: „În ţară sau în străinătate”.</p>
               <p rend="justify">—  Sunt vorbele dumitale, ştii prea bine, a subliniat mister Wickfield. Sau în străinătate.</p>
               <p rend="justify">—  Da, desigur, a recunoscut doctorul. Desigur. Indiferent: una sau alta.</p>
               <p rend="justify">—  Una sau alta? Cum adică, n-ai nici o preferinţă? l-a întrebat mister Wickfield.</p>
               <p rend="justify">—  Niciuna, i-a răspuns doctorul.</p>
               <p rend="justify">—  Niciuna? a stăruit mister Wickfield.</p>
               <p rend="justify">—  Nici cea mai mică.</p>
               <p rend="justify">—  N-ai nici un motiv să preferi în altă ţară, şi nu aici? a insistat mister Wickfield.</p>
               <p rend="justify">—  Nu! i-a răspuns doctorul.</p>
               <p rend="justify">—  Atunci trebuie să te cred, şi chiar te cred, a încheiat mister Wickfield. Dac-aş fi ştiut mai demult, sarcina mea ar fi fost mult mai uşoară. Dar mărturisesc că alta era impresia mea.</p>
               <p rend="justify">Doctorul Strong l-a privit cu mirare şi îndoială, pentru ca îndată după aceea să zâmbească, fapt care mie mi-a dat curaj; căci zâmbetul lui era plin de blândeţe şi de bunătate, şi din tot felul lui de a fi – îndată ce se, topea răceala ce i-o dădeau îngândurarea şi îndeletnicirile-i savante – se desprindea o simplitate foarte atrăgătoare, care era normal să umple de nădejde sufletul unui tânăr şcolar ca mine. Repetând mereu „nu” şi „câtuşi de puţin” şi dând şi alte asigurări în aceeaşi privinţă, doctorul Strong păşea înainte încet, cu pas ciudat, inegal, iar noi îl urmam: mister Wickfield mergea cufundat în gânduri şi dădea din cap, fără să ştie că-l vedeam.</p>
               <p rend="justify">Sala de clasă era mare; se afla în aripa cea mai liniştită a clădirii şi avea în faţă şase urne mari, solemne, şi o grădină ce aparţinea doctorului, unde piersicile se pârguiau pe zidul însorit dinspre miazăzi. Se mai aflau acolo pe iarbă şi în faţa ferestrelor, în nişte lădiţe, şi doi aloe mari, iar frunzele late şi cărnoase (care păreau de tinichea vopsită) ale acestei plante mi-au rămas în minte ca un simbol al tăcerii şi al singurătăţii. Când am intrat în clasă, cei douăzeci şi cinci de elevi, care învăţau cu cărţile în faţă, s-au ridicat ca să-l salute pe doctor şi, văzându-ne pe mister Wickfield şi pe mine, au rămas în picioare.</p>
               <p rend="justify">—  V-am adus un nou coleg, le-a spus doctorul. Se nu mişte Trotwood Copperfield.</p>
               <p rend="justify">Un anume Adams, care era monitorul clasei, a ieşit de la locul său şi mi-a urat bun venit.</p>
               <p rend="justify">Cu cravata sa albă, arăta ca un seminarist, dar era foarte îndatoritor şi bine dispus; mi-a arătat banca pe care urma s-o ocup şi, ca un adevărat om de lume, m-a prezentat profesorilor, ceea ce m-a făcut să mă simt la largul meu.</p>
               <p rend="justify">Trecuse însă atâta vreme de când nu mai fusesem împreună cu băieţi de seama mea sau de când nu mai avusesem colegi de aceeaşi vârstă, în afară de Mick Walker şi Mealy Potatoes, încât m-am simţit nemaipomenit de stingherit. Îmi dădeam seama că trăisem lucruri de care ei habar n-aveau şi că dobândisem o experienţă mai presus de vârsta mea, şi atât de nepotrivite cu înfăţişarea mea şi cu calitatea mea de coleg al lor, încât mi se părea că, venind în mijlocul lor ca un şcolar obişnuit, mă purtam de fapt ca un impostor. Cât lucrasem la „Murdstone &amp; Grinby” pierdusem deprinderea jocurilor băieţeşti şi eram nespus de stângaci şi nepriceput în tot ce privea aceste îndeletniciri. Din pricina ticăloaselor griji care mă covârşiseră din zori până în noapte, tot ce învăţasem îmi pierise din minte, aşa că atunci când am fost examinat, văzându-se că nu ştiu nimic, am fost trecut la clasa întâi. Dar deşi eram tulburat de neîndemânarea mea la jocuri şi de neştiinţa mea de carte, mă simţeam mult mai prost la gândul că eram mult mai străin de colegii mei prin lucrurile pe care le ştiam decât prin cele ce-mi erau necunoscute. Mereu mă întrebam ce ar spune dac-ar afla cât de îndeaproape cunoşteam închisoarea „King's Bench”? Oare nu era nimic în felul meu de a fi care să dea în vileag toate câte le făcusem pentru biata familie Micawber… operaţii de amanet, vânzări şi participare la ospeţe? Ce s-ar întâmpla dacă m-ar recunoaşte băieţii care întâmplător mă văzuseră, istovit şi în zdrenţe, când trecusem prin Canterbury? Ce ar zice ei, care se jucau cu banii, dac-ar şti cum îmi socotisem fiecare părăluţă ca să-mi pot plăti zilnic un cârnăcior şi o bere sau o felie de budincă? Ce ar gândi despre mine ei, care ignorau viaţa Londrei şi străzile Londrei, dac-ar afla cât de bine cunoşteam (şi îmi era ruşine că le cunosc) aspectele lor cele mai mârşave? În prima zi petrecută la şcoala doctorului Strong, toate aceste întrebări m-au neliniştit într-atât, încât mi-am supravegheat fiece privire şi fiece gest; şi ori de câte ori vreunul dintre noii mei colegi a dat să se apropie de mine, m-am arătat tăcut şi ursuz, iar când se-ncheia programul, mă grăbeam să plec, de teamă ca nu cumva, răspunzând unui semn binevoitor sau unui gest prietenos, să mă trădez.</p>
               <p rend="justify">Venerabila casă a lui mister Wickfield exercita însă o înrâurire atât de binefăcătoare, încât în clipa când, cu noile mele cărţi de şcoală sub braţ, am bătut la uşă, am simţit că mi se risipeşte tulburarea. Şi urcând spre odaia mea bătrână şi spaţioasă, mi s-a părut că umbra solemnă a scării se aşterne asupra temerilor şi îndoielilor mele, lăsând parcă o negură asupra trecutului. Am rămas acolo sus până la vremea cinei (şcoala se isprăvea la 3), citind cu nesaţ din cărţile de şcoală; apoi am coborât, cu nădejdea că voi ajunge şi eu cu timpul un băiat la fel cu toţi ceilalţi.</p>
               <p rend="justify">Agnes se afla în salonaş, aşteptându-şi tatăl, care discuta cu cineva în birou. Întâmpinându-mă cu surâsul ei fermecător, m-a întrebat cum îmi plăcuse la şcoală. I-am răspuns că sper c-are să-mi placă foarte mult, dar că pentru început mă simţeam cam stingherit.</p>
               <p rend="justify">—  Dumneata n-ai mers niciodată la şcoală, nu-i aşa? am întrebat-o.</p>
               <p rend="justify">—  Cum să nu! Zi de zi.</p>
               <p rend="justify">—  Vrei să spui că înveţi acasă. Nu?</p>
               <p rend="justify">—  Tata nu se poate lipsi de mine, mi-a răspuns ea zâmbind şi clătinând din cap. Înţelegi, o menajeră se cade să stea acasă.</p>
               <p rend="justify">—  Cred că te iubeşte foarte mult, i-am zis.</p>
               <p rend="justify">A  încuviinţat din cap şi s-a dus la uşă să asculte dacă nu cumva suia, căci voia să-i iasă înainte pe scară. Dar văzând că nu venea, s-a înapoiat.</p>
               <p rend="justify">—  Mama s-a prăpădit îndată după ce m-am născut, mi-a explicat ea cu glas domol. N-o cunosc decât după portretul de jos. Te-am văzut privindu-l ieri. Ţi-ai dat seama al cui este?</p>
               <p rend="justify">I-am răspuns că da, pentru că-i semăna tare mult.</p>
               <p rend="justify">—  Şi tata spune asta, mi-a zis ea încântată. Dar, ascultă! Vine tata!</p>
               <p rend="justify">Faţa-i plăcută se lumină de bucurie când se duse să-l întâmpine, apoi se înapoie cu el, ţinându-l de mână. Mister Wickfield m-a salutat cordial şi m-a asigurat că mă voi simţi cât se poate de bine la şcoala doctorului Strong, care e un om nespus de bun.</p>
               <p rend="justify">—  Or fi poate unii – dar eu nu ştiu să zic – care iau în deşert bunătatea lui. Tu, Trotwood, să nu le urmezi pilda, m-a sfătuit mister Wickfield. E omul cel mai puţin bănuitor de pe lume. Nu ştiu dacă-i o însuşire sau un cusur, dar trebuie să ţii seama de acest lucru ori de câte ori ai de-a face eu el.</p>
               <p rend="justify">Mi s-a părut că vorbeşte ca un om plictisit sau nemulţumit de ceva; fiind poftiţi la masă şi coborând în sufragerie, unde ne-am luat fiecare locul, nu m-am mai gândit la asta.</p>
               <p rend="justify">Abia ne aşezasem la masă, când, deodată, Uriah Heep şi-a vârât pe uşă capul roşcovan şi mâna-i ciolănoasă, ca să anunţe:</p>
               <p rend="justify">—  A venit mister Maldon şi vă roagă să-l primiţi, vrea să vă spună un cuvânt.</p>
               <p rend="justify">—  Bine, dar mister Maldon de-abia a plecat! i-a răspuns mister Wickfield.</p>
               <p rend="justify">—  Da, sir, dar mister Maldon s-a întors şi vrea să vă mai spună un cuvânt.</p>
               <p rend="justify">Mi s-a părut că, ţinând cu mâna uşa deschisă, Uriah se uită la mine, la Agnes, şi la tava cu felurile de mâncare de pe masă, şi la farfurii, şi la tot ce se afla în odaie, şi totuşi ai fi zis că nu se uită la nimic, căci se prefăcea că-şi ţine ochii roşii aţintiţi asupra stăpânului.</p>
               <p rend="justify">—  Vă rog să mă iertaţi. Nu vreau să vă spun decât că m-am răzgândit, a răsunat un glas din spatele lui Uriah şi, dându-l la o parte, cel care vorbea se ivi în prag, în locul lui. Vă rog să mă iertaţi că dau buzna peste dumneavoastră, dar de vreme ce altă ieşire nu există, cred c-ar fi bine să părăsesc ţara cât mai degrabă. Când am discutat această chestiune, verişoara mea Annie mi-a spus c-ar prefera să-şi aibă prietenii în preajmă decât să-i vadă surghiuniţi, iar bătrânul doctor…</p>
               <p rend="justify">—  Adică doctorul Strong? l-a întrerupt cu gravitate mister Wickfield.</p>
               <p rend="justify">—  Da, fireşte, doctorul Strong. Aşa-i spun cu, bătrânul doctor. E cam acelaşi lucru, cred.</p>
               <p rend="justify">—  Nu cred, l-a contrazis mister Wickfield.</p>
               <p rend="justify">—  Bine, să-i zicem doctorul Strong. Mi s-a părut că şi el era de aceeaşi părere. Dar, judecând după cele spuse de dumneavoastră, s-ar părea că s-a răzgândit, aşa că nu mai am nimic de spus decât c-ar fi bine să plec cât mai degrabă. De aceea m-am întors să vă spun că, cu cât am să plec mai repede, cu atât o să fie mai bine. Când n-ai încotro şi trebuie să te arunci în vâltoare, n-are rost să zăboveşti pe mal.</p>
               <p rend="justify">—  În cazul acesta, puteţi fi sigur că nu veţi zăbovi decât foarte puţin, i-a răspuns mister Wickfield.</p>
               <p rend="justify">—  Mulţumesc. Vă sunt foarte recunoscător. Calul de dar nu se caută la dinţi, că nu-i frumos; dar nu m-aş sfii să afirm că foarte uşor verişoara Annie ar putea aranja lucrurile după placul ei. Cred c-ar fi de ajuns să pună o vorbă pe lângă bătrânul doctor…</p>
               <p rend="justify">—  Cu alte cuvinte, credeţi c-ar fi de ajuns ca miss Strong să pună o vorbă pe lângă soţul ei, dacă v-am înţeles bine? i-a tăiat vorba minier Wickfield.</p>
               <p rend="justify">—  Întocmai, ar fi de ajuns să-i spună c-ar dori cutare şi cutare lucru, şi nu încape nici o îndoială că totul s-ar întâmpla după voia ei.</p>
               <p rend="justify">—  Şi de ce nu încape nici o îndoială? l-a întrebat mister Wickfield, mâncând foarte liniştit mai departe.</p>
               <p rend="justify">—  Pentru că Annie e o tânără încântătoare, iar bătrânul doctor – doctorul Strong, vreau să spun – nu prea e un tinerel încântător, i-a răspuns, râzând, Jack Maldon. N-aş vrea să jignesc pe nimeni, mister Wickfield. Vreau numai să spun că într-o asemenea căsnicie e drept şi normal să se ofere anumite compensaţii.</p>
               <p rend="justify">—  Să se ofere compensaţii doamnei? a întrebat foarte serios mister Wickfield.</p>
               <p rend="justify">—  Da, fireşte, doamnei! a răspuns râzând Jack Maldon.</p>
               <p rend="justify">Dar văzând apoi că mister Wickfield mănâncă mai departe, placid şi perfect imperturbabil, şi că nu era nici o nădejde să-i clintească măcar un muşchi al feţei, a adăugat:</p>
               <p rend="justify">—  V-am spus tot ceea ce am avut de spus, aşa că mă retrag, cerându-vă din nou iertare că v-am deranjat. Fireşte că voi urma sfaturile ce mi-aţi dat şi voi ţine seama că această chestiune urmează să fie rezolvată numai între dumneavoastră şi mine, fără amestecul doctorului.</p>
               <p rend="justify">—  Aţi luat cina? l-a întrebat mister Wickfield, făcându-i semn să ia loc la masă.</p>
               <p rend="justify">—  Mulţumesc. Mă duc să cinez cu verişoara Annie. Bună seara!</p>
               <p rend="justify">Fără a se ridica, mister Wickfield s-a uitat lung după el. Mie Jack Maldon mi-a făcut impresia unui tânăr cam uşuratic, chipeş, volubil şi sigur de sine. Şi era întâia oară că dădeam ochii cu el; în dimineaţa aceea, când îl auzisem pe doctor vorbind despre el, nu mă aşteptasem să-l întâlnesc atât de curând.</p>
               <p rend="justify">După cină ne-am întors sus în salonaş, unde lucrurile au decurs întocmai ca în ajun. Agnes a pus paharele şi garafa cu vin în acelaşi colţ, iar mister Wickfield s-a aşezat să bea, şi a băut, nu glumă. Agnes i-a cântat la pian, apoi a stat lângă el, a cusut, a vorbit şi a jucat cu mine câteva partide de domino. A pregătit ceaiul şi, după aceea, când mi-am adus cărţile, le-a răsfoit, arătându-mi ce ştia (ştia destul de multe, deşi susţinea contrariul), şi m-a sfătuit cum să procedez ca să învăţ şi să înţeleg mai lesne. Acuma, scriind aceste rânduri, o văd aievea, modestă, cumpătată, domoală, şi aud glasul ei molcom, atât de plăcut. Am început chiar din clipa aceea să simt înrâurirea binefăcătoare pe care avea s-o exercite asupra mea. Pe micuţa Em'ly o iubesc, dar pe Agnes, nu – în orice caz, nu în acelaşi fel – dar simt că oriunde se arată Agnes, radiază pace, bunătate şi adevăr, şi că acea lumină blândă a vitraliului, pe care o văzusem cândva la biserică, o învăluie întotdeauna şi mă învăluie şi pe mine, precum şi toate lucrurile din jur, ori de câte ori mă aflu în preajma ei.</p>
               <p rend="justify">Venind vremea să se ducă la culcare, Agnes a plecat, iar eu i-am întins mâna lui mister Wickfield, pregătindu-mă să mă retrag, dânsul însă m-a oprit şi mi-a spus:</p>
               <p rend="justify">—  Ce zici, Trotwood, vrei să rămâi la noi, sau vrei să te duci să locuieşti în altă parte?</p>
               <p rend="justify">—  Vreau să rămân, i-am răspuns pe loc.</p>
               <p rend="justify">—  Eşti sigur?</p>
               <p rend="justify">—  Dacă n-aveţi nimic împotrivă, dacă-mi daţi voie…</p>
               <p rend="justify">—  Mă tem doar, băiete, că viaţa pe care o ducem ar putea să-ţi pară cam monotonă.</p>
               <p rend="justify">—  Nu mai monotonă pentru mine decât pentru Agnes, sir. Nu-mi pare plicticoasă deloc!</p>
               <p rend="justify">—  Decât pentru Agnes… a repetat, îndreptându-se încet spre căminul înalt, de care s-a rezemat. Decât pentru Agnes!</p>
               <p rend="justify">În seara aceea băuse atât de mult vin (cel puţin aşa mi s-a părut), încât îi sticleau ochii, în clipa aceea nu-i vedeam, căci îi ţinea plecaţi, umbrindu-i cu mâna, dar băgasem de seamă acest lucru puţin mai înainte.</p>
               <p rend="justify">—  Mă întreb, a mormăit el, dacă nu cumva şi Agnes se va plictisi de mine. Căci eu de ea nu mă voi plictisi niciodată! Dar asta-i altceva, cu totul altceva!</p>
               <p rend="justify">Gândea cu glas tare, nu mi se adresa mie; de aceea nici nu i-am răspuns.</p>
               <p rend="justify">—  O casă veche şi posomorâtă şi o viaţă monotonă, continuă el. Dar trebuie s-o am lângă mine. Nu mă pot lipsi de ea. Şi ori de câte ori, în clipele mele cele mai fericite, ca un strigoi, mi se strecoară în suflet gândul c-aş putea să mor şi s-o părăsesc pe fetiţa mea iubită, sau că s-ar putea ca dânsa să moara şi să mă părăsească, nu-mi rămâne altceva de făcut decât să-l înec în…</p>
               <p rend="justify">Ultimul cuvânt nu l-a mai rostit; s-a îndreptat cu paşi mari spre locul unde şezuse, şi după ce, în mod mecanic, a dat să-şi toarne vin din sticla goală, a pus-o jos şi a pornit înapoi.</p>
               <p rend="justify">—  Dacă viaţa-i atât de greu de suportat când ea e aici, mă-ntreb, oare ce se va întâmpla dac-ar pleca? Nu, nu, nu! Asemenea încercare e peste puterile mele!</p>
               <p rend="justify">S-a rezemat de cămin şi a rămas atâta vreme pe gânduri, încât nu m-am putut hotărî dacă-i mai bine să-l tulbur plecând sau să stau locului până ce s-o trezi din visare, în cele din urmă şi-a venit în fire şi, rotindu-şi privirea prin odaie, şi-a oprit-o asupra mea.</p>
               <p rend="justify">—  Rămâi deci cu noi, Trotwood, mi-a spus apoi cu glas tare, continuând parcă un dialog. Sunt foarte mulţumit că rămâi. O să ne ţii de urât amândurora. E o plăcere c-ai să stai cu noi. O plăcere pentru mine, o plăcere pentru Agnes, şi, poate, o plăcere pentru noi toţi.</p>
               <p rend="justify">—  Sunt sigur, sir, că va fi şi pentru mine, i-am zis. Sunt fericit că mă aflu aici!</p>
               <p rend="justify">—  Eşti un băiat de ispravă! mi-a zis mister Wickfield. Ai să stai aici atâta timp cât ai să te simţi bine.</p>
               <p rend="justify">Apoi mi-a strâns mâna, m-a bătut prieteneşte pe umăr şi mi-a spus că în orice seară, după ce Agnes s-a dus la culcare, dacă am cumva de învăţat sau vreau să citesc vreo carte şi îmi face plăcere să nu fiu singur, să poftesc jos în odaia lui, să stau cu el. I-am mulţumit pentru această atenţie, şi când, după aceea, a coborât, întrucât nu eram obosit, mi-am luat o carte şi am coborât şi eu, cu gândul să profit o jumătate de ceas de această îngăduinţă.</p>
               <p rend="justify">Dar văzând că arde lumina în odaia circulară, m-am simţit îndată atras de Uriah Heep, care exercita asupra mea un fel de fascinaţie, şi schimbându-mi gândul, am intrat să-l văd. L-am găsit citind cu luare-aminte dintr-o carte mare şi groasă, urmărind cu degetul arătător fiecare rând şi lăsând pe hârtie (cel puţin aşa mi s-a părut) urme lipicioase ca de melc.</p>
               <p rend="justify">—  Lucrezi cam târziu astă-seară, i-am zis.</p>
               <p rend="justify">—  Da, master Copperfield, mi-a răspuns Uriah.</p>
               <p rend="justify">Aşezându-mă pe un scaun în faţa lui, ca să pot vorbi în tihnă cu el, am băgat de seamă că nu era în stare să zâmbească şi că putea doar, schimonosindu-şi gura, să facă să i se ivească pe obraz două cute adânci, câte una de fiecare parte care la el ţineau loc de zâmbet.</p>
               <p rend="justify">—  Să nu credeţi însă că lucrez pentru birou, master Copperfield, a adăugat.</p>
               <p rend="justify">—  Dar atunci la ce lucrezi?</p>
               <p rend="justify">—  Îmi lărgesc cunoştinţele juridice, master Copperfield. Citesc Practica judiciară a lui Tidd105. Straşnic scriitor mai e mister Tidd ăsta, master Copperfield!</p>
               <p rend="justify">Urmărind de la locul meu, care era un excelent turn de observaţie, cum, după această explozie entuziastă, a reînceput să citească, plimbând degetul arătător de-a lungul rândurilor, am băgat de seamă că nările lui delicate şi ascuţite, cu crestături adânci pe margini, se umflau şi se strângeau într-un chip ciudat şi neplăcut, clipind parcă în locul ochilor lui, care nu clipeau mai niciodată.</p>
               <p rend="justify">După ce l-am privit câtva timp, i-am zis:</p>
               <p rend="justify">—  Îmi închipui că eşti un foarte bun cunoscător al legii!</p>
               <p rend="justify">—  Eu, master Copperfield? Vai, nu! Sunt o fiinţă cu totul umilă şi neînsemnată.</p>
               <p rend="justify">Mi-am dat seama că nu greşisem în privinţa mâinilor lui; căci deseori îşi freca palmele, ca şi cum ar fi vrut să le stoarcă de umezeală, să le usuce şi să le încălzească, şi că, afară de asta, le ştergea mereu, pe ascuns, cu batista.</p>
               <p rend="justify">—  Ştiu bine că sunt fiinţa cea mai neînsemnată de pe lume, a urmat Uriah Heep, modest: alţii n-au decât să se ridice cât or putea. Maică-mea e şi ea o femeie cu totul neînsemnată. Locuim într-o cocioabă nenorocită, master Copperfield, dar ne mulţumim cu ce avem. Şi taică-meu a avut o îndeletnicire neînsemnată. A fost paracliser.</p>
               <p rend="justify">—  Şi acum ce e? l-am întrebat.</p>
               <p rend="justify">—  Acum e în lumea celor drepţi, master Copperfield. Dar sunt atâtea alte lucruri pentru care trebuie să mulţumim din suflet. De pildă, trebuie să mulţumesc din suflet că mi-a fost hărăzit să lucrez la mister Wickfield.</p>
               <p rend="justify">L-am întrebat dacă era de multă vreme în serviciul lui mister Wickfield.</p>
               <p rend="justify">—  Sunt la el de aproape patru ani, master Copperfield, mi-a răspuns, închizând cartea, după ce a însemnat locul unde rămăsese. La un an după moartea tatii, am intrat la el. Trebuie să mulţumesc din tot sufletul pentru asta! Şi trebuie să-i mulţumesc din tot sufletul lui mister Wickfield, care a binevoit să mă ia ucenic şi să-mi dea putinţa să învăţ, ceea ce, altminteri, cu neînsemnatele mijloace ale mamei şi ale mele, n-aş fi putut face.</p>
               <p rend="justify">—  Presupun că atunci când ai să-ţi isprăveşti ucenicia, ai să faci avocatură pe cont propriu.</p>
               <p rend="justify">—  Cu voia sorţii, da, master Copperfield.</p>
               <p rend="justify">—  Poate că, într-o bună zi, o să ajungi tovarăş cu mister Wickfield, i-am zis, ca să-l măgulesc, şi firma se va numi „Wickfield &amp; Heep” sau „Heep succesor al firmei „Wickfield” „.</p>
               <p rend="justify">—  Vai, nu, master Copperfield! mi-a răspuns Uriah, clătinând din cap. Prea sunt neînsemnat pentru una ca asta!</p>
               <p rend="justify">Aşa cum şedea, cu gura schimonosită şi cu obrazul brăzdat de cute şi aruncându-mi priviri furişe, semăna nespus de mult cu chipul cioplit la capătul grinzii de lângă fereastra odăii mele.</p>
               <p rend="justify">—  Mister Wickfield e un om cât se poate de bun, a urmat Uriah. Dacă l-aţi cunoaşte mai de mult, master Copperfield, sunt sigur că v-aţi da singur seama, mult mai bine decât sunt în stare să vă spun eu.</p>
               <p rend="justify">I-am răspuns că nu mă îndoiesc de acest lucru, dar că, deşi e unul dintre prietenii mătuşii, nu-l cunosc de prea multă vreme.</p>
               <p rend="justify">—  Vai desigur, master Copperfield! a exclamat Uriah. Mătuşa dumneavoastră e o doamnă cât se poate de amabilă.</p>
               <p rend="justify">Când voia să-şi manifeste entuziasmul, avea un fel de a se foi care era foarte urât, şi, urmărind zvârcolirile ca de şarpe ale gâtului şi ale trupului, nici n-am luat în seama complimentul adresat mătuşii.</p>
               <p rend="justify">—  O doamnă foarte amabilă, master Copperfield, a repetat Uriah Heep. Aşa-i c-o admiră foarte mult pe miss Agnes?</p>
               <p rend="justify">Deşi habar n-aveam, i-am zis din toată inima „da”, Dumnezeu să mă ierte!</p>
               <p rend="justify">—  Sper că şi dumneavoastră, master Copperfield, o admiraţi. Sunt sigur că o admiraţi.</p>
               <p rend="justify">—  Toţi o admiră, i-am răspuns.</p>
               <p rend="justify">—  Vai, vă mulţumesc, master Copperfield, vă mulţumesc pentru aceste cuvinte. Sunt atât de adevărate! Deşi nu-s decât o fiinţă cu totul neînsemnată, ştiu că-s adevărat! O, vă mulţumesc, master Copperfield!</p>
               <p rend="justify">Era atât de înflăcărat, încât s-a răsucit, ridicându-se de pe scaun, şi a început să se pregătească de plecare.</p>
               <p rend="justify">—  M-aşteaptă mama, trebuie să fie îngrijorată, mi-a zis, uitându-se la un ceas cu cadran şters şi îmbâcsit pe care l-a scos din buzunar. Cu toate că suntem oameni umili şi neînsemnaţi, totuşi, suntem o familie foarte strâns unită, master Copperfield. Dac-aţi primi să veniţi la noi într-o după-amiază să luaţi ceaiul în sărăcăcioasa noastră locuinţa, mama ar fi nu mai puţin încântată decât mine.</p>
               <p rend="justify">I-am spus că primesc cu plăcere.</p>
               <p rend="justify">—  Vă mulţumesc, master Copperfield, mi-a răspuns Uriah, punând cartea la locul ei. Nu-i aşa că rămâneţi aici mai multă vreme, master Copperfield?</p>
               <p rend="justify">I-am spus că socotesc să rămân aici cât voi urma la şcoală.</p>
               <p rend="justify">—  Adevărat! a exclamat Uriah. Atunci nu mă îndoiesc, master Copperfield, că pe dumneavoastră vă va lua ca asociat mister Wickfield.</p>
               <p rend="justify">L-am asigurat nu numai că nu nutream acest gând, dar, mai mult, că nimeni nu făcuse asemenea planuri în privinţa mea, dar Uriah nu s-a lăsat, repetându-mi mereu, în ciuda tuturor asigurărilor mele: „Da, da, master Copperfield, cred că într-adevăr o să vă ia ca asociat!” sau: „Nu încape îndoială, master Copperfield, c-are să vă ia ca asociat!”</p>
               <p rend="justify">În cele din urmă, fiind gata de plecare, m-a întrebat dacă n-am nimic împotrivă să sting lumina, şi când i-am spus că n-am, a stins-o numaidecât. După ce mi-a strâns mâna – pe întuneric, mâna lui mi s-a părut ca un peşte – a întredeschis uşa care dădea în stradă, s-a furişat afară, trăgând-o după sine şi lăsându-mă să mă întorc în casă pe dibuite, ceea ce n-a fost uşor deloc, şi din această pricină m-am împiedicat de scaunul lui şi am căzut. De aceea cred că l-am visat toată noaptea: am visat, între altele, că pornise într-o expediţie piraterească, cu barcazul în care locuia mister Peggotty, ridicând în vârful catargului un pavilion negru, pe care era înscrisă drept deviză Practica judiciară a lui Tidd, şi că sub acest steag diabolic ne duce pe micuţa Em'ly şi pe mine ca să ne înece în Marea Caraibilor.</p>
               <p rend="justify">A  doua zi dimineaţă, la şcoală. – am reuşit, întrucâtva, să-mi birui timiditatea, iar a treia zi, ceva mai mult, şi apoi m-am descotorosit de ea treptat, astfel încât, în mai puţin de două săptămâni, am ajuns să mă simt bine şi la largul meu printre noii mei colegi. Mai eram destul de neîndemânatic la jocuri şi destul de înapoiat în privinţa ştiinţei de carte, dar trăgeam nădejdea că obişnuindu-mă cu jocul, să fac progrese la sport, şi că învăţând cu râvnă, aveam să-i ajung şi la carte. Aşadar, m-am pus pe muncă, atât la joc cât şi la carte, şi mi-am câştigat preţuirea tuturor. Peste puţin, viaţa dusă la „Murdstone &amp; Grinby” mi s-a părut atât de îndepărtată, încât abia îmi venea a crede c-o trăisem vreodată, şi în acelaşi timp atât de bine m-am deprins cu traiul ce-l duceam acum, încât mi se părea că dăinuia de vreme îndelungată.</p>
               <p rend="justify">Şcoala doctorului Strong era o şcoală excelentă; între ea şi aceea a lui mister Creakle era o deosebire ca de la cer la pământ. Era condusă cu discernământ şi seriozitate, pe baza unor principii foarte sănătoase, bizuindu-se, în toate privinţele, pe simţul de onoare şi pe bună-credinţa băieţilor, presupunând, până la proba contrarie, că nu le lipseşte niciuna, nici cealaltă, şi aceste principii făceau adevărate minuni. Ne consideram cu toţii, răspunzători pentru bunul mers al instituţiei şi pentru păstrarea reputaţiei şi prestigiului ei. De aceea, o iubeam cu toţii – eu unul sunt sigur că o iubeam, şi nu ştiu să fi fost printre noi vreun băiat care să n-o iubească – şi învăţam cu tragere de inimă, dorind să-i facem cinste. În recreaţie jucam tot felul de jocuri frumoase şi ne bucuram de multa libertate; totuşi, ţin minte că aveam nume bun în oraş şi că rareori se întâmpla ca prin ţinuta sau prin purtările noastre să ştirbim faima doctorului Strong şi a şcolarilor săi.</p>
               <p rend="justify">Unii dintre băieţii mai vârstnici erau interni, şi de la ei, am aflat anumite amănunte privind viaţa doctorului. De pildă, că nu se împlinise nici un an de când se însurase din dragoste cu tânăra şi frumoasa doamnă pe care o văzusem în biroul său; că dânsa n-avea nici o leţcaie, dar avea, în schimb (aşa spuneau băieţii), o droaie de rude sărace, gata să-l scoată pe doctor din casa şi căminul lui. De asemenea, că motivul pentru care doctorul părea atât de distrat era că se afla mereu în căutare de rădăcini greceşti; din care cauză în naivitatea şi ignoranţa mea, am crezut că doctorul era un botanist pasionat, mai ales că totdeauna umbla cu capul în pământ, până ce mi-am dat seama că era vorba de rădăcinile unor cuvinte pentru un dicţionar pe care-l pregătea. Mi s-a spus ca Adams, monitorul clasei noastre, care era tare la matematici, ţinând seama de planul lucrării şi de ritmul în care lucra, calculase cât îi va trebui doctorului ca să termine acest dicţionar şi ajunsese la concluzia că-l va sfârşi peste o mie şase sute patruzeci şi nouă de ani, socotiţi de la ultima sa aniversare, la care împlinise 62 de ani.</p>
               <p rend="justify">Cu toate acestea, doctorul era idolul întregii şcoli; numai într-o şcoală tare păcătoasă ar fi putut să nu fie, căci era omul cel mai bun din lume şi era însufleţit de o credinţă sinceră, în stare să mişte şi inimile de piatră ale urnelor de pe zid. Când se plimba în sus şi în jos în acea parte a curţii aflată în faţa locuinţei sale, ciorile şi stăncuţele singuratice întorceau capul după el, privindu-l sarcastic, ca şi cum ar fi ştiut cu cât erau mai pricepute decât dânsul în treburile lumeşti, căci dacă vreun cerşetor reuşea să se apropie îndestul de încălţămintea-i scârţâitoare şi să-i atragă luarea-aminte măcar asupra unui crâmpe din şirul nenorocirilor sale, vagabondul acela era un om făcut cel puţin pentru vreo două zile. Faptul era foarte bine cunoscut de toată şcoala, şi profesorii şi monitorii îşi dădeau silinţa să alunge haimanalele care-l aşteptau pe la colţuri, şi chiar săreau pe ferestre, ca să le gonească din curte înainte ca doctorul să le fi văzut, ceea ce uneori reuşeau să facă la câţiva iarzi distanţă, în timp ce dânsul se plimba în sus şi în jos, fără a bănui nimic. Când ieşea din curtea şcolii, lipsit de ocrotire, se lăsa înduioşat de primul-venit. Ar fi dat şi jambierele din picioare. Mergea vorba la şcoală (nu ştiu şi n-am aflat niciodată pe ce se bizuia, dar am crezut-o atâţia ani, încât nu mă mai îndoiesc de veracitatea ei) că într-o geroasă zi de iarnă îi dăruise unei cerşetoare jambierele, şi cerşetoarea stârnise indignarea întregii vecinătăţi, ducându-se din casă în casă cu copilul învelit în jambiere ca în nişte scutece, acestea fiind cunoscute de lumea de prin împrejurimi la fel de bine cum era cunoscută catedrala. Legenda adăuga că singurul care n-a recunoscut jambierele a fost doctorul, şi că după câtva timp, când le-a găsit expuse la uşa dughenei unui negustor de vechituri care cumpăra asemenea obiecte plătindu-le cu gin106 a fost văzut nu o dată cercetându-le admirativ, ca şi cum ar fi apreciat un model nou de jambiere, superioare alor sale.</p>
               <p rend="justify">Era înduioşător să-l vezi pe doctor împreună cu tânăra şi frumoasa lui soţie. Îşi manifesta afecţiunea faţă de dânsa părinteşte şi cu o blândeţe care învedera bunătatea lui înnăscută. Am avut adesea prilejul să-i văd plimbându-se prin livada de piersici, şi am avut uneori ocazia să-i urmăresc mai îndeaproape în bibliotecă sau în salon. Mi s-a părut că dânsa îl îngrijea cu devotament şi că ţinea mult la el, deşi niciodată n-am avut impresia că ar interesa-o peste măsură dicţionarul, căci în buzunarele hainei şi în căptuşeala pălăriei doctorul avea întotdeauna materiale destinate dicţionarului, iar când se plimbau, părea că-i vorbeşte despre ele.</p>
               <p rend="justify">Pe missis Strong o vedeam foarte des, pe de o parte, pentru că mă îndrăgise din ziua când fusesem prezentat doctorului şi se purtase după aceea foarte drăguţ cu mine, arătându-mi un deosebit interes: pe de altă parte, pentru că o iubea pe Agnes şi mereu venea pe la noi. Cu mister Wickfield cred că nu prea se împăca (mi s-a părut că se teme de el). De câte ori rămânea seara la noi, refuza propunerea lui de a o însoţi şi pleca în grabă, luându-mă pe mine s-o conduc până acasă. Iar câteodată, când, alergând străbăteam voioşi împreună curtea catedralei, unde ne aşteptam să nu întâlnim pe nimeni, ne pomeneam cu Jack Maldon, care de fiecare dată când ne vedea se arăta foarte mirat.</p>
               <p rend="justify">Făceam foarte mult haz de soacra doctorului Strong. O chema missis Markleham; dar băieţii o porecliseră Cătana-Bătrână, din pricină că dânsa luase comanda şi conducea cu dibăcie numeroasa oştire de rubedenii împotriva doctorului. Era o femeie mărunţică, cu ochi ageri, care, când ieşea în oraş, purta în mod invariabil o bonetă împodobită cu flori artificiale şi cu doi fluturi, al căror rol era să zboare deasupra florilor. Credeam cu toţii că boneta asta fusese adusă din Franţa, căci nu putea fi decât opera acestui popor ingenios, dar singurul lucru pe care-l ştiu precis e că ori de câte ori ieşea seara, missis Markleham purta boneta; iar când mergea în vizită pe la prieteni, o lua cu sine într-un coşuleţ indian; că fluturii parcă tremurau tot timpul şi mai ştiam că în orele însorite îi ofereau o desfătare suplimentară doctorului Strong.</p>
               <p rend="justify">Pe Cătana-Bătrână – nu folosesc această poreclă în derâdere – am putut-o observa mai îndeaproape într-o seară care mi-a rămas întipărită în amintire din pricina unei alte întâmplări pe care o voi povesti. Era în seara când în casa doctorului s-a dat o mică serată, cu prilejul plecării lui Jack Maldon în India, unde acesta urma să intre cadet într-un regiment, sau cam aşa ceva, căci mister Wickfield îi găsise, în sfârşit, o slujbă. Se nimerise ca tocmai ziua aceea să fie şi aniversarea zilei de naştere a doctorului. Fusese zi de sărbătoare la şcoală; dimineaţa îi înmânasem darurile pregătite, monitorul a ţinut o cuvântare în numele nostru şi l-am aclamat până am răguşit, iar lui i-au dat lacrimile. Iar după-amiază, mister Wickfield, Agnes şi cu mine am mers să luăm ceaiul la dânsul, ca prieteni ai casei.</p>
               <p rend="justify">Jack Maldon sosise înaintea noastră. Când am intrat, missis Strong, într-o rochie albă, împodobită cu nişte panglici vişinii, cânta la pian, iar el stătea aplecat asupra notelor, întorcând filele. Missis Strong mi s-a părut schimbată la faţă, obrajii ei albi-trandafirii n-aveau prospeţimea şi strălucirea obişnuită; dar era totuşi frumoasă, nespus de frumoasă.</p>
               <p rend="justify">—  Am uitat să te felicit de ziua dumitale, doctore, a zis missis Markleham după ce toată lumea s-a aşezat. Precum bănuieşti, desigur, urările mele sunt cât se poate de sincere. Dă-mi voie să-ţi spun: La mulţi ani!</p>
               <p rend="justify">—  Vă mulţumesc, ma'am, i-a răspuns doctorul.</p>
               <p rend="justify">—  Să trăieşti mulţi, mulţi ani, a adăugat Cătana-Bătrână. Ţi-o spun nu numai pentru dumneata, ci şi pentru Annie, şi pentru Jack Maldon, şi pentru mulţi alţii. Ca ieri nu erai decât un băieţaş, Jack, cu un cap mai mic decât master Copperfield, şi îi făceai declaraţii de dragoste Anniei în dosul tufelor de coacăze din fundul grădinii.</p>
               <p rend="justify">—  Mamă dragă, a rugat-o missis Strong, lasă astea acum.</p>
               <p rend="justify">—  Nu fi proastă Annie! a răspuns maică-sa. Dacă mai roşeşti acum, când eşti o bătrână femeie măritată, că ţi se amintesc asemenea lucruri, oare când ai să le mai poţi asculta fără să te ruşinezi?</p>
               <p rend="justify">—  Bătrână? Annie? a exclamat Jack Maldon. Da' de Unde?</p>
               <p rend="justify">—  Da, da, John107, a stăruit Cătana-Bătrână. Este, de fapt, o bătrână femeie măritată. Nu ca vârstă – căci cine ar putea spune că o fată de douăzeci de ani e bătrână? – dar fiind nevasta doctorului, verişoara ta e precum am zis. Şi e un noroc pentru tine, John, că verişoara ta s-a măritat cu doctorul. Ai găsit în el un prieten binevoitor şi cu trecere, care, dacă te vei arăta vrednic, sunt sigură că va fi şi mai binevoitor. N-am fost niciodată vanitoasă! Întotdeauna am recunoscut deschis că anumiţi membri ai familiei noastre au nevoie de un prieten. Şi tu ai fost unul dintre ei, până ce verişoara ta ţi-a găsit un sprijin.</p>
               <p rend="justify">Om cu adevărat generos, doctorul a făcut un gest, vrând să bagatelizeze lucrurile şi să-l scutească pe Jack Maldon de alte amănunte. Dar missis Markleham s-a ridicat de la locul ei pentru a se aşeza alături de doctor şi, atingându-l cu evantaiul pe mânecă, i-a zis:</p>
               <p rend="justify">—  Nu, într-adevăr, scumpe doctore, să mă ierţi dacă stărui asupra acestui subiect, dar sunt foarte mişcată. Mă preocupă în aşa măsură, încât aş spune chiar că a devenit o idee fixă. Pentru noi eşti o binecuvântare. Eşti o binefacere cerească, zău, îţi spun!</p>
               <p rend="justify">—  Fleacuri, fleacuri… a îngăimat doctorul.</p>
               <p rend="justify">—  Nu, nu, să am iertare, a insistat Cătana-Bătrână. Fiindcă nu-i de faţă decât scumpul nostru prieten, mister Wickfield, care ne ştie toate secretele, nu pot fi de acord să tac. Dacă ai să continui să te porţi astfel, am să fac uz de prerogativele mele de soacră şi o să te cert. Vorbesc cinstit şi fără ocolişuri. Ceea ce spun acum am mai spus şi atunci când m-ai uluit – îţi mai aminteşti cât de surprinsă am fost? – când mi-ai cerut-o în căsătorie pe Annie. Nu că cererea în sine ar fi fost neobişnuită – ar fi caraghios să pretind una ca asta – ci pentru c-ai fost prieten cu sărmanul ei tată şi pentru că pe dânsa ai cunoscut-o de când avea şase luni, nici prin gând nu mi-a dat să te privesc vreodată sub acest aspect sau să bănuiesc măcar c-ai umbla să te însori, doar de asta am fost surprinsă.</p>
               <p rend="justify">—  Da, da, i-a spus doctorul, bine dispus, n-are nici o importanţă.</p>
               <p rend="justify">—  Ba are! l-a contrazis Cătana-Bătrână, atingându-l cu evantaiul pe buze. Are chiar o mare importanţă. Am spus toate acestea ca să mi se spună dacă greşesc. Aşa! M-am dus atunci la Annie şi i-am spus ce s-a întâmplat. I-am zis: „Draga mea, a venit doctorul Strong şi, foarte frumos, te-a cerut în căsătorie”. Am influenţat-o cu ceva? Nu. Am rugat-o: „Ascultă, Annie, spune-mi adevărul: ţi-e liberă inima?” „Mamă, mi-a răspuns ea plângând, sunt atât de tânără – asta era cât se poate de adevărat – şi nici nu ştiu dacă am inimă.” „Dacă-i aşa, draga mea, i-am zis, poţi fi sigură că-i liberă. Odorul meu, i-am zis, în orice caz, doctorul Strong e foarte tulburat şi trebuie să-i dăm un răspuns. Nu-l putem lăsa să aştepte.” „Mamă, mi-a zis Annie plângând, crezi că s-ar simţi tare nefericit fără mine? Dacă da, îl preţuiesc şi-l respect prea mult ca să-l las să sufere şi sunt gata să-l iau.” Astfel s-a hotărât căsătoria. Şi atunci, abia atunci i-am zis: „Annie, doctorul Strong n-o să-ţi fie numai soţ, ci o să-ţi ţină loc şi de tată: o să fie capul familiei noastre, o să reprezinte înţelepciunea şi prestigiul familiei noastre şi, aş putea spune, averea familiei noastre; într-un cuvânt, o să fie o binefacere cerească pentru ea.” Am folosit atunci aceste cuvinte, şi le folosesc şi astăzi. Dacă am şi eu o însuşire, aceea e consecvenţa.</p>
               <p rend="justify">Tot timpul cât a durat această cuvântare, Annie a stat nemişcată, tăcută, cu privirile în pământ, iar vărul ei a stat lângă ea, cu ochii plecaţi. Acuma fata a şoptit, cu glas tremurător:</p>
               <p rend="justify">—  Mamă, sper c-ai isprăvit, nu?</p>
               <p rend="justify">—  Nu, scumpa mea Annie, i-a răspuns Cătana-Bătrână, n-am isprăvit încă. Pentru că mă întrebi, odorule, îţi spun că nu, n-am isprăvit. Vreau sa mă plâng că nu te porţi cum s-ar cuveni cu familia ta, şi pentru că ar fi zadarnic să mă plâng ţie, mă plâng soţului tău. Şi acum, dragă doctore, ia te uită la prostuţa asta de nevastă a dumitale!</p>
               <p rend="justify">Dar în timp ce doctorul, cu zâmbetul lui sincer şi duios, îşi întorcea spre ea chipul plin de bunătate, Annie şi-a lăsat şi mai tare capul în pământ. Am băgat de seamă că mister Wickfield n-o slăbea din ochi nici o clipă.</p>
               <p rend="justify">—  Zilele trecute, a urmat maică-sa, clătinând din cap şi ameninţând-o cu evantaiul, când i-am zis acestui copil rău că familia noastră se află într-o situaţie pe care ar putea să ţi-o aducă la cunoştinţă – socotesc chiar că era datoare să ţi-o aducă la cunoştinţă – mi-a răspuns că a face acest lucru e totuna cu aţi cere o favoare şi că, deoarece eşti prea mărinimos şi îi îndeplineşti toate dorinţele, se codeşte.</p>
               <p rend="justify">—  Annie, scumpa mea, i-a zis atunci doctorul, rău ai făcut. M-ai lipsit de o plăcere.</p>
               <p rend="justify">—  Asta i-am spus şi eu! a strigat maică-sa. Să ştii că de acum înainte, când o să aflu că-ţi ascunde ceva din această pricină, am să vin de-a dreptul la dumneata, dragă doctore.</p>
               <p rend="justify">—  Voi fi fericit, i-a răspuns doctorul.</p>
               <p rend="justify">—  Îmi dai voie?</p>
               <p rend="justify">—  Desigur.</p>
               <p rend="justify">—  Bine, atunci aşa am să fac! a încheiat Cătana-Bătrână. Ne-am înţeles!</p>
               <p rend="justify">Şi, după câte mi-am dat seama, dobândind ceea ce urmărise, a atins de câteva ori mâna doctorului cu evantaiul pe care mai întâi îl sărutase şi s-a întors, triumfătoare, la locul ei.</p>
               <p rend="justify">După sosirea altor oaspeţi, între care doi profesori şi Adams, s-au discutat lucruri de interes general; discuţia s-a oprit, fireşte, asupra persoanei lui Jack Maldon şi asupra călătoriei sale, asupra ţării în care pleca, asupra diferitelor sale proiecte şi perspective. Trebuia să plece chiar în noaptea aceea, după ce va fi luat masa, cu diligenţa la Gravesend, unde era ancorat vasul cu care avea să călătorească, şi – cu excepţia cazului că s-ar întoarce în concediu sau pentru motive de sănătate – urma să lipsească nu ştiu câţi ani. Îmi amintesc că toată lumea a fost de acord că India e o ţară mult ponegrită şi că, în afară de vreun tigru sau doi şi de oarecare zăpuşeală în timpul zilei, n-avea nimic neplăcut. În ceea ce mă priveşte, îl priveam pe Jack Maldon ca pe un fel de Sindbad108 modern şi mi-l închipuiam prieten la cataramă cu toţi rajahii Orientului, care şedeau sub baldachine, trăgând din răsucite narghilele de aur, care, dacă le-ar fi întins cineva, ar fi măsurat o milă.</p>
               <p rend="justify">Missis Strong avea o voce foarte frumoasă, ştiam acest lucru, căci nu o dată o auzisem cântând. Dar în seara aceea, fie din timiditate, deoarece era multă lume de faţă, fie că nu era în voce, n-a fost în stare să cânte defel. A atacat un duet cu vărul ei Maldon, dar nu l-a dus până la capăt, şi mai târziu, când a încercat să cânte singură, deşi a început frumos, vocea i s-a stins deodată, şi dânsa a rămas foarte mâhnită, cu fruntea plecată peste claviatura pianului. Amabil, doctorul ne-a spus că e nervoasă şi, ca s-o scape din încurcătură, ne-a propus să jucăm o partidă de cărţi, cu toate că nu ştia să joace cărţi, cum nu ştia să cânte din trombon. Am băgat însă de seamă cum Cătana-Bătrână îndată l-a luat sub ocrotirea ei, în calitate de partener, şi, înainte de a începe iniţierea, i-a poruncit să-i încredinţeze toate monedele de argint pe care le avea în buzunar.</p>
               <p rend="justify">Jocul a fost amuzant, şi nenumăratele greşeli săvârşite de doctor, în ciuda supravegherii atente şi spre marea supărare a fluturilor, l-au făcut încă şi mai amuzant. Missis Strong a refuzat să joace, sub cuvânt că nu se simte prea bine, iar vărul ei Maldon ceruse voie să se retragă, având de împachetat. După ce a isprăvit, Maldon s-a înapoiat şi au stat de vorbă pe sofa. Din când în când ea se apropia de masă şi se uita la cărţile doctorului, sfătuindu-l ce să joace. Era foarte palidă, şi când s-a aplecat peste umărul lui, mi s-a părut că degetul cu care-i arăta cărţile îi tremura; dar doctorul, mişcat de drăgălăşenia ei, n-a observat dacă într-adevăr tremura.</p>
               <p rend="justify">La masă n-am mai fost atât de voioşi. Ai fi zis că ne dădeam seama cu toţii că o asemenea despărţire era neplăcută, şi cu cât se apropia, cu atât era mai neplăcută. Jack Maldon se străduia să fie foarte vorbăreţ, dar nu se simţea la largul său, ceea ce îngreuna situaţia. Şi nici Cătana-Bătrână nu contribuise, cred, la uşurarea ei amintind mereu episoade din tinereţea lui Jack Maldon.</p>
               <p rend="justify">Doctorul, însă, care socotea, sunt sigur, că mulţumită lui toată lumea era fericită, părea încântat şi nu se îndoia câtuşi de puţin că toţi petreceam de minune.</p>
               <p rend="justify">—  Annie, draga mea, a zis uitându-se la ceas şi umplându-şi paharul, vremea vărului tău Jack s-a împlinit şi nu se cade să-l facem să întârzie, căci nici vremea, nici fluxul nu aşteaptă pe nimeni, iar în cazul de faţa e vorba de amândouă. Mister Maldon, îţi stau în faţă o lungă călătorie şi o ţară necunoscută; dar mulţi înaintea dumitale s-au măsurat cu amândouă, şi după dumneata, cât va fi lumea asta, vor veni alţii care le vor înfrunta. Vânturile cărora le vei încredinţa soarta au purtat pe calea norocului şi au adus cu bine înapoi mii şi mii de oameni.</p>
               <p rend="justify">—  Oricum ai privi lucrurile, e dureros, şi-a dat cu părerea missis Markleham, e dureros să vezi un tânăr minunat, care a crescut sub ochii tăi, pornind spre celălalt capăt al lumii, părăsindu-şi toţi prietenii, fără a şti ce-l aşteaptă. Şi aruncându-i o privire doctorului, a adăugat: Un tânăr care face asemenea sacrificii e cu adevărat vrednic să primească mereu sprijin şi ocrotire.</p>
               <p rend="justify">—  Vremea va trece repede, atât pentru dumneata, mister Maldon, cât şi pentru noi toţi, a urmat doctorul. Ţinând seama de mersul firesc al lucrurilor, unii dintre noi nu pot crede că vor putea să te salute la înapoiere. Dar nu ne rămâne altceva mai bun de făcut decât să nu pierdem nădejdea, şi eu, unul, nu mi-o pierd. Nu te voi obosi cu poveţe. Ai avut multă vreme în faţă o pildă minunată în persoana verişoarei dumitale, Annie. Imită-i virtuţile cât mai îndeaproape cu putinţă.</p>
               <p rend="justify">Missis Markleham şi-a făcut vânt cu evantaiul şi a clătinat din cap.</p>
               <p rend="justify">—  Drum bun, mister Jack, a încheiat doctorul, ridicându-se, şi toţi i-am urmat exemplul. Îţi doresc călătorie bună, succese cât mai strălucite peste mare şi să te întorci cu bine.</p>
               <p rend="justify">Am închinat cu toţii în cinstea lui Jack Maldon şi i-am strâns mâna; apoi acesta şi-a luat rămas bun de la doamne şi, cu paşi grăbiţi, s-a îndreptat spre ieşire, unde, când s-a urcat în trăsură, a fost salutat cu urale de elevii şcolii, care aşteptau în curte. M-am repezit şi eu printre ei, aflându-mă foarte aproape de trăsură în clipa când s-a pus în mişcare; şi în zgomotul şi în praful din jur mi s-a părut că l-am văzut pe Jack Maldon foarte tulburat la faţă, ţinând în mână ceva vişiniu.</p>
               <p rend="justify">După o ovaţie în cinstea doctorului şi încă una în cinstea soţiei sale, băieţii s-au risipit, iar eu m-am întors în casă, unde am găsit oaspeţii strânşi în jurul doctorului, discutând despre plecarea lui Jack Maldon, despre felul cum suportase despărţirea, despre ceea ce trebuie să fi fost în inima lui şi toate celelalte. În toiul discuţiei, missis Markleham a strigat deodată:</p>
               <p rend="justify">—  Unde-i Annie?</p>
               <p rend="justify">Annie nu era acolo; şi toate chemările noastre au fost zadarnice, Annie n-a răspuns. Dând buzna afară din sufragerie să vedem ce se întâmplase, am găsit-o zăcând pe duşumea în hol. Am fost foarte alarmaţi, până ne-am dat seama că leşinase, şi până am văzut că, administrându-i îngrijirile obişnuite în asemenea cazuri, îşi vine în fire. Doctorul i-a luat capul pe genunchi şi, dând deoparte buclele răvăşite, a spus, uitându-se în jur:</p>
               <p rend="justify">—  Biata Annie! E atât de devotată şi are un suflet atât de bun! De vină-i despărţirea de vechiul ei prieten şi tovarăş de joacă, de vărul la care ţine atât de mult! Vai, ce păcat! Îmi pare foarte rău!</p>
               <p rend="justify">Când a deschis ochii şi a văzut unde se află şi că eram cu toţii în jurul ei, Annie s-a ridicat cu ajutorul nostru, întorcând totodată şi capul, ca să-l rezeme de umărul doctorului, sau, cine ştie, ca să-şi ascundă faţa. Ne-am întors în salon, ca s-o lăsăm singură cu doctorul şi cu maică-sa; dar dânsa a zis pare-se că se simte mai bine decât se simţise toată ziua şi că doreşte să stea cu noi, şi atunci au adus-o în salon – foarte palidă şi slăbită, mi s-a părut – şi-au aşezat-o pe sofa.</p>
               <p rend="justify">—  Annie, draga mea, i-a zis missis Markleham, potrivindu-i rochia. Ia te uită! Ai pierdut o fundă! N-ar vrea cineva să fie atât de bun s-o caute? E din panglică vişinie.</p>
               <p rend="justify">Era funda pe care o purtase la piept. Ne-am apucat toţi s-o căutăm; sunt sigur că şi eu m-am uitat după ea peste tot, dar de găsit, n-a găsit-o nimeni.</p>
               <p rend="justify">—  Nu-ţi mai aminteşti când ai avut-o ultima oară, Annie? a întrebat-o maică-sa.</p>
               <p rend="justify">M-am minunat singur cum de putuse să-mi pară palidă mai înainte, atât de tare s-a aprins la faţă când a răspuns că mai adineauri funda era încă la locul ei, dar că nu merită s-o mai căutăm.</p>
               <p rend="justify">Totuşi, am căutat-o mai departe cu toţii, dar n-am găsit-o. Ne-a rugat de câteva ori să încetăm, dar tot am mai căutat-o fără zel, e drept, până ce şi-a revenit de-a binelea, când, în cele din urmă, musafirii au plecat.</p>
               <p rend="justify">Am pornit încet spre casă, mister Wickfield, Agnes şi cu mine; Agnes şi cu mine admirând luna, iar mister Wickfield cu privirile aţintite în pământ. Când am ajuns în faţa casei, Agnes a băgat de seamă că-şi uitase săculeţul. Încântat că puteam să-i fac un serviciu, am alergat înapoi să i-l aduc.</p>
               <p rend="justify">Am intrat în sufragerie, unde-l lăsase; era pustie şi cufundată în întuneric. Văzând că uşa care dădea spre biroul doctorului era deschisă şi că acolo era lumină, am intrat să spun ce căutam şi să cer o lumânare.</p>
               <p rend="justify">Doctorul şedea într-un fotoliu, lângă cămin, iar tânăra-i soţie stătea pe un scăunaş, la picioarele lui. Zâmbind, mulţumit de sine, doctorul citea cu glas tare din manuscris o notă explicativă sau expunerea unei teorii din interminabilul său dicţionar, iar dânsa privea în sus la el. Chipul ei avea însă o expresie cum nu mai văzusem niciodată. Era nespus de frumos, dar livid şi avea un aer absent şi vădea o groază sălbatică, de coşmar, insuflată de nu ştiu ce. Ochii îi erau măriţi, iar părul castaniu, strâns în două cozi bogate, îi cădea pe umeri şi pe rochia albă, a cărei armonie era ştirbită de lipsa fundei pierdute. Îmi amintesc foarte bine de căutătura ei, dar nici acum, când judec lucrurile cu o minte matură, nu sunt în stare să spun ce exprima. Căinţă, smerenie, ruşine, mândrie, dragoste, încredere, toate acestea le regăsesc în privirea ei; dar mai presus de toate acestea regăsesc acea groază inspirată de nu ştiu ce anume.</p>
               <p rend="justify">Când am intrat şi le-am spus de ce venisem, a tresărit. Doctorul, de asemenea, a fost tulburat, căci atunci când am adus înapoi lumânarea luată de pe masă, l-am găsit mângâind-o părinteşte pe cap, spunându-i că era un pisălog nesimţitor, pentru că se lăsase ispitit de ea să-i citească mai departe, şi poftind-o să meargă la culcare.</p>
               <p rend="justify">Dânsa l-a rugat stăruitor s-o mai lase să stea. S-o lase să simtă că se bucura de încrederea lui în noaptea aceea (am auzit-o îngăimând câteva cuvinte izolate în acest sens). Şi după ce m-a petrecut cu privirea până am ieşit pe uşă, am văzut-o cum s-a întors către el şi cum, împreunându-şi mâinile pe genunchiul lui, s-a uitat la el cu aceeaşi expresie, dar puţin mai liniştită în clipa când a reluat lectura. Această scenă m-a tulburat adânc şi multă vreme mi-a rămas întipărită în memorie, cum voi avea prilejul să povestesc la timpul potrivit.</p>
            </div>
            <div type="div2">
               <head>
                  <label>Capitolul XVII.</label>O întâlnire neaşteptată</head>
               <p rend="justify">N-am mai pomenit de Peggotty de la fuga mea din Londra; dar bineînţeles că îndată ce am fost primit în casa de la Dover, i-am trimis o scrisoare, şi apoi, când mătuşa a hotărât să mă ia sub ocrotirea ei, i-am scris alta, mai lungă, în care i-am povestit totul de-a fir a păr. Când am fost dat la şcoala doctorului Strong, i-am scris din nou, zugrăvindu-i viaţa fericită ce duceam şi perspectivele de viitor. Niciodată n-aş fi putut să-mi procur o mai mare plăcere cheltuind banii dăruiţi de mister Dick decât aceea pe care am simţit-o trimiţându-i prin poştă lui Peggotty, în ultima scrisoare, o jumătate de guinee de aur, ca să-mi plătesc datoria; şi abia în această scrisoare i-am povestit despre lunganul cu căruciorul tras de un măgar.</p>
               <p rend="justify">La toate acestea Peggotty mi-a răspuns dacă nu cu conciziunea, cel puţin cu promptitudinea unui funcţionar comercial. Şi-a cheltuit toate resursele (care, în scris, fireşte, erau destul de modeste) străduindu-se să-şi exprime sentimentele în legătură cu călătoria mea. Patru feţe pline de începuturi de fraze incoerente sau exclamative, rămase fără altă încheiere decât pete, n-au fost în stare să-i uşureze năduful. Dar pentru mine petele erau mai grăitoare decât cea mai desăvârşită compunere, căci făceau dovada că Peggotty plânsese tot timpul cât avusese hârtie în faţă, şi oare ce altceva mi-aş fi putut dori?</p>
               <p rend="justify">Mi-am dat seama destul de lesne că simţămintele ei faţă de mătuşa nu erau încă prea amicale. Pornirea împotriva ei prea era adânc înrădăcinată, şi veştile prea erau proaspete. Niciodată nu cunoaştem oamenii, mi-a scris ea; faptul că miss Betsey se arată atât de deosebită de cum ni se păruse are o Morală! Acesta era chiar cuvântul ei. De bună seamă se mai temea de miss Betsey, căci în salutările respectuoase ce i le trimitea era multă sfiiciune; şi, judecând după repetatele ei aluzii cum că, la cerere, era oricând gata să-mi trimită bani de diligenţă ca să vin la Yarmouth, nu încape îndoială că se temea şi de mine, părându-i-se c-ar fi cu putinţă ca foarte curând s-o şterg din nou.</p>
               <p rend="justify">Mi-a dat între altele o veste care m-a mâhnit adânc, şi anume: că mobila din casa părintească fusese vândută şi că mister Murdstone şi soră-sa plecaseră şi că încuiaseră casa, urmând s-o dea cu chirie sau s-o vândă. Dumnezeu mi-e martor că, de când se mutaseră acolo, nu mai avusesem parte de casa aceea, dar mă durea inima la gândul că bătrâna locuinţă fusese părăsită, că în grădină creşteau bălăriile şi că un strat gros şi jilav de frunze veştede îi acoperea potecile. Auzeam parcă viforul urlând în preajma ei, îmi închipuiam ploaia rece bătând în, geamuri şi luna plimbându-şi fantomele pe pereţii odăilor pustii şi veghind asupra singurătăţii lor noaptea toată. Şi m-am gândit din nou la mormântul aflat în curtea bisericii şi mi s-a părut că şi casa părintească murise şi că toate câte erau legate de tata şi mama se spulberaseră în vânt.</p>
               <p rend="justify">Alte noutăţi n-am găsit în scrisorile lui Peggotty. Mister Barkis, spunea ea, era un soţ cum nu se poate mai bun, deşi cam strâns la pungă; dar oameni fără cusur nu există, şi cusururi avea şi ea destule (eu, unul, însă, zău nu-i ştiu niciunul); şi mister Barkis îmi trimitea salutări, şi-mi dădea de ştire că odăiţa mea mă aştepta oricând. Mister Peggotty era sănătos, şi Ham era sănătos, şi missis Gummidge era suferindă, iar micuţa Em'ly n-a vrut să-mi trimită o salutare drăgăstoasă, spunând că Peggotty n-avea decât să-mi trimită dacă vrea.</p>
               <p rend="justify">I-am împărtăşit mătuşii toate veştile primite, în afară de cea cu privire la Em'ly, fiindcă instinctul îmi spunea că faţă de dânsa nu s-ar fi arătat prea îngăduitoare. Cât timp am fost nou la şcoala doctorului Strong, mătuşa a venit de mai multe ori la Canterbury să mă vadă, dar întotdeauna la ceasurile cele mai nepotrivite, vrând, pesemne, să mă ia pe neaşteptate. Încredinţându-se însă că eram silitor şi mă purtam bine şi auzind de peste tot că făceam progrese însemnate la învăţătură, şi-a întrerupt curând aceste vizite. O vedeam sâmbăta, la trei sau patru săptămâni o dată, când mergeam să mă ospătez la Dover, iar pe mister Dick miercurea, din două în două săptămâni, când sosea cu diligenţa la prânz şi rămânea cu mine până a doua zi dimineaţă.</p>
               <p rend="justify">Mister Dick nu pornea niciodată la drum fără o mapă de piele, conţinând provizii de hârtie de scris şi memoriul; căci în privinţa acestui document ajunsese la concluzia că nu mai avea timp de pierdut şi trebuia neapărat să-l termine.</p>
               <p rend="justify">Mister Dick avea o slăbiciune pentru turta dulce. Pentru ca vizitele pe care mi le făcea să-i fie mai plăcute, mătuşa îmi spusese să mă înţeleg cu stăpânul unei cofetării să-i dea în cont, cu condiţia ca niciodată să nu-i servească turtă dulce de mai mult de un şiling pe zi. Această împrejurare, precum şi faptul că toate notele de plată de la micul han unde trăgea erau prezentate spre achitare mătuşii m-au făcut să cred că lui mister Dick nu îi era îngăduit decât să-şi zornăie banii în buzunar, nu însă să-i şi cheltuiască. Am aflat ulterior că într-adevăr aşa stăteau lucrurile, sau cel puţin că dânsul se înţelesese cu mătuşa să-i dea socoteală de orice ban cheltuit. Întrucât nici prin gând nu-i trecea s-o tragă pe sfoară şi mereu se străduia să-i facă pe plac, ajunsese foarte chibzuit în mânuirea banilor. În această privinţă, ca şi în toate celelalte, mister Dick era convins că mătuşa era cea mai înţeleaptă şi cea mai extraordinară femeie din lume; de altfel, mi-a spus acest lucru în repetate rânduri, în cea mai mare taină, şi totdeauna cu glas foarte scăzut.</p>
               <p rend="justify">—  Trotwood, mi-a zis cu un aer misterios mister Dick într-o miercuri, după ce-mi făcuse iar această destăinuire, cine-i bărbatul acela care se ascunde în preajma casei noastre şi o sperie?</p>
               <p rend="justify">—  O sperie pe mătuşa?</p>
               <p rend="justify">Mister Dick a dat din cap.</p>
               <p rend="justify">—  Credeam că nimic n-ar putea s-o sperie, căci e… (de aici înainte a urmat în şoaptă) să nu o spui mai departe… e cea mai înţeleaptă şi cea mai extraordinară femeie din lume.</p>
               <p rend="justify">Şi după ce a rostit aceste cuvinte, s-a tras înapoi, să observe efectul făcut asupra mea de această destăinuire.</p>
               <p rend="justify">—  De venit întâia oară, mi-a zis mister Dick, a venit prin… stai să văd… 1649 este anul când a fost executat regele Carol I. Pare-mi-se că aşa mi-ai spus, 1649, nu?</p>
               <p rend="justify">—  Da, sir.</p>
               <p rend="justify">—  Nu prea se potriveşte, mi-a răspuns mister Dick, clătinând din cap, nedumerit. Nu-mi vine să cred c-aş fi atât de bătrân.</p>
               <p rend="justify">—  Nu cumva în anul acela s-a ivit şi bărbatul despre care mi-aţi vorbit? l-am întrebat.</p>
               <p rend="justify">—  Fireşte! a adeverit mister Dick. Nu prea văd cum s-ar fi putut întâmpla chiar în anul acela, Trotwood. Data ai luat-o dintr-un manual de istorie?</p>
               <p rend="justify">—  Da, sir.</p>
               <p rend="justify">—  Presupun că istoria nu minte niciodată, sau mă înşel eu oare? m-a întrebat mister Dick cu o licărire de nădejde.</p>
               <p rend="justify">—  Vai, sir, desigur că nu! i-am răspuns eu foarte hotărât.</p>
               <p rend="justify">Eram tânăr şi naiv, şi chiar credeam că istoria nu minte.</p>
               <p rend="justify">—  Nu pricep, mi-a zis mister Dick, clătinând din cap. E ceva care nu merge. În orice caz, bărbatul acela a venit întâia oară scurt timp după ce s-a săvârşit greşeala de a trece în capul meu o parte din zăpăceala ce domnea în mintea lui Carol I. Tocmai ieşisem să mă plimb pe înserate, după ceai, cu miss Trotwood, când l-am zărit lângă casă.</p>
               <p rend="justify">—  Se plimba de colo până colo?</p>
               <p rend="justify">—  Dacă se plimba de colo până colo? a repetat mister Dick. Stai niţel. Să-mi aduc aminte. Nu… nu! Nu se plimba de colo până colo.</p>
               <p rend="justify">Ca s-o scurtez, l-am întrebat ce anume făcea omul cu pricina.</p>
               <p rend="justify">—  Păi, nici nu era acolo, mi-a răspuns mister Dick, până când deodată s-a ivit în spatele mătuşii şi i-a şoptit ceva. Dânsa s-a întors şi a leşinat, iar eu am rămas neclintit şi m-am uitat la el, şi atunci a plecat; ceea ce mi se pare de neînţeles e că din ziua aceea s-a ascuns (în pământ sau altundeva) şi nu s-a mai arătat niciodată!</p>
               <p rend="justify">—  Şi de atunci a rămas ascuns? l-am întrebat.</p>
               <p rend="justify">—  Nu încape îndoială! mi-a răspuns mister Dick, dând din cap cu un aer grav. Nu s-a mai arătat niciodată până aseară! Tocmai ne plimbam aseară, când iarăşi s-a ivit în spatele ei şi l-am recunoscut.</p>
               <p rend="justify">—  Şi din nou a speriat-o pe mătuşa?</p>
               <p rend="justify">—  A apucat-o tremuriciul, mi-a zis mister Dick, prinzând a dârdâi şi a clănţăni din dinţi. S-a ţinut de uluci. A plâns. Dar ascultă, Trotwood, vino mai aproape, a adăugat. Şi m-a tras lângă el ca să mă întrebe în şoaptă: Oare de ce i-o fi dat bani, la lumina lunii?</p>
               <p rend="justify">—  O fi fost poate vreun cerşetor.</p>
               <p rend="justify">Mister Dick a clătinat din cap, respingând această ipoteză, după ce a repetat de mai multe ori, foarte hotărât: „Nu, nu era cerşetor, nu era cerşetor, nu era cerşetor!” Mi-a povestit apoi că pe la miezul nopţii, la lumina lunii, o văzuse de la fereastră pe mătuşa cum îi dăduse bani omului cu pricina, care se afla în faţa gardului grădinii, şi cum omul se făcuse nevăzut – intrând pesemne în pământ – căci nu se mai arătase după aceea, iar mătuşa se înapoiase grăbită şi se strecurase pe furiş în casă şi că nici dimineaţa nu fusese în apele ei; şi asta nu-i dădea pace lui mister Dick.</p>
               <p rend="justify">La început n-am avut nici o îndoială că necunoscutul trebuia să fie vreo închipuire de-a lui mister Dick, cum era şi aceea cu nefericitul rege de la care i se trăseseră atâtea necazuri; dar când m-am gândit mai bine, m-am întrebat dacă nu cumva, în două rânduri, se făcuse încercarea sau doar se schiţase încercarea d a-l răpi pe bietul mister Dick de sub ocrotirea mătuşii şi dacă nu cumva mătuşa, care, precum singură mărturisise, ţinea atât de mult la el, nu fusese silită să-i răscumpere cu bani liniştea şi pacea. Şi fiindcă eram şi eu foarte ataşat de mister Dick şi ţineam la mulţumirea lui, temerile mele au întărit această bănuială, şi multă vreme după aceea, în fiecare a doua miercuri, când trebuia să vină, mi se strecura în suflet o nelinişte ce mă făcea să mă îndoiesc că va veni ca de obicei. De fiecare dată, însă, cobora din diligenţă, cărunt, zâmbitor şi mulţumit, şi niciodată nu mi-a mai pomenit de bărbatul acela, care era în stare s-o sperie pe mătuşa.</p>
               <p rend="justify">Miercurile acestea erau cele mai fericite zile din viaţa lui mister Dick; de altfel, erau foarte plăcute şi pentru mine. Curând l-au cunoscut toţi elevii şcolii şi, cu toate că nu lua parte la niciunul din jocurile noastre, în afară de înălţarea zmeului, urmărea cu acelaşi interes ca oricare dintre noi întrecerile noastre. De câte ori nu l-am văzut asistând cu sufletul la gură la o partidă de bile sau de titirez, abia ţinându-şi suflarea în momentele critice! De câte ori, când ne jucam de-a uliul şi porumbeii nu l-am zărit cocoţat pe o moviliţă, fluturându-şi pălăria deasupra capului cărunt şi îndemnându-ne să nu ne lăsăm, fără a se mai gândi la capul regelui Carol martirul, cu desăvârşire furat de joaca noastră!</p>
               <p rend="justify">De câte ori, vara, orele petrecute pe terenul de cricket, nu s-au prefăcut pentru el în clipe de fericire! De câte ori nu l-am văzut, iarna, cu nasul vânăt, înfruntând zăpada şi vântul de răsărit, privind extaziat, băieţii care se dădeau cu săniuţele pe costişă şi bătând din palme cu mănuşi de lână cu tot!</p>
               <p rend="justify">Toată lumea îl îndrăgea, şi inventivitatea şi îndemânarea lui în lucrurile mărunte depăşeau orice închipuire! Ştia feluri şi chipuri de a tăia portocalele, pe care nici că le bănuise vreunul dintre noi. Se pricepea să facă un vaporaş din orice, chiar dintr-o surcea. Putea să meşterească din oase de peşte figuri de şah; din cărţi vechi de joc, care romane; din mosorele, roţi cu spiţe, iar din sârmă veche, colivii. Dar mai ales era neîntrecut în privinţa obiectelor din sfoară şi paie; ajunsesem să credem cu toţii că din sfoară şi paie era în stare să facă orice.</p>
               <p rend="justify">În scurt timp faima lui mister Dick s-a răspândit pretutindeni. După câteva vizite, doctorul Strong m-a întrebat despre el şi i-am spus tot ce aflasem din gura mătuşii, ceea ce l-a făcut atât de curios, încât m-a rugai să i-l prezint când va veni să mă viziteze rândul viitor. După ce i-am făcut cunoştinţă cu mister Dick, doctorul poftindu-l ca, ori de câte ori nu mă va găsi la staţia diligentei, să vină la şcoală şi, aşteptând încheierea programului, să se odihnească, mister Dick s-a obişnuit să vină la şcoală şi să se plimbe prin curte, aşteptându-mă, căci miercurea se întâmpla adesea să ieşim mai târziu din clasă. Astfel a cunoscut-o şi pe tânăra şi frumoasa soţie a doctorului (care părea mai palidă acum; se arăta mult mai rar şi nu mai era veselă ca înainte, dar rămăsese la fel de frumoasă) şi, încetul cu încetul, a legat prietenie cu toată lumea şi s-a încumetat să intre chiar în clădirea şcolii şi să mă aştepte. Se aşeza întotdeauna în acelaşi colţ: pe acelaşi taburet, care în cinstea lui a fost poreclit „Dick”, şi stătea ţinându-şi capul cărunt plecat înainte, trăgând cu urechea şi arătând o adâncă veneraţie pentru învăţătura pe care niciodată nu fusese în stare să şi-o însuşească.</p>
               <p rend="justify">Aceeaşi veneraţie o manifesta mister Dick şi pentru doctorul Strong, socotindu-l cel mai subtil şi mai desăvârşit filosof din câţi au fost vreodată. A trecut vreme îndelungată înainte ca mister Dick să îndrăznească a-i vorbi doctorului altfel decât cu capul descoperit; şi chiar după ce s-au împrietenit şi au început să se plimbe împreună prin acea parte a grădinii pe care o numeam „Aleea doctorului”, mister Dick tot îşi mai scotea din când în când pălăria ca să-şi arate respectul faţă de înţelepciune şi ştiinţă. Cum s-a întâmplat ca în cursul acestor plimbări doctorul s-a apucat să-i citească fragmente din faimosul dicţionar, nu am reuşit să aflu niciodată; se prea poate că la început a avut impresia că le citeşte doar pentru sine. În orice caz, şi acest lucru a devenit un obicei, iar mister Dick, care-l asculta cu faţa strălucitoare de mândrie şi încântare, era încredinţat că nu exista nici o carte mai încântătoare decât dicţionarul.</p>
               <p rend="justify">Când îmi aduc aminte cum se plimbau în sus şi în jos prin faţa ferestrelor clasei – doctorul, cu zâmbetul său blajin, agitând din când în când manuscrisul sau dând grav din cap, în timp ce citea, iar mister Dick ascultând, captivat, cu biata lui minte purtată domol, Dumnezeu ştie unde, pe aripile cuvintelor neînţelese – mi se pare că aceasta o una din scenele cele mai plăcute şi mai liniştitoare din câte mi-a fost dat să văd. Mi se pare c-ar fi putut să continue a se plimba aşa în sus şi în jos de-a pururi şi omenirea ar fi fost mai fericită. De fapt, miile de întâmplări în jurul cărora se face atâta caz nu prezintă pentru ea sau pentru mine nici pe jumătate atâta interes.</p>
               <p rend="justify">Foarte curând, mister Dick s-a împrietenit şi cu Agnes şi, venind mereu pe la noi, a făcut cunoştinţă şi cu Uriah. Amiciţia noastră, care, pe zi ce trecea, devenea mai strânsă, se bizuia pe următoarea situaţie foarte ciudată: cu toate că venea să mă vadă în calitate de tutore, mister Dick, ori de câte ori avea cea mai mică îndoială, în orice privinţă, îmi cerea şi îmi urma povaţa; nu numai pentru că preţuia mult înnăscuta agerime a minţii mele, ci şi pentru că socotea că moştenisem o bună parte din înţelepciunea mătuşii.</p>
               <p rend="justify">Într-o joi dimineaţă, pe uliţă, când îl petreceam pe mister Dick de la han la staţia diligenţei, înainte de a mă duce la şcoală (căci avusesem o oră înainte de gustarea de dimineaţă), am dat nas în nas cu Uriah, care mi-a amintit făgăduiala că voi veni într-o zi să iau ceaiul cu dânsul şi cu maică-sa; şi înclinându-se foarte adânc, a adăugat:</p>
               <p rend="justify">—  De altfel, master Copperfield, nici nu m-am aşteptat să vă ţineţi făgăduiala, fiindcă suntem oameni atât de umili şi de neînsemnaţi.</p>
               <p rend="justify">Nu mă dumirisem încă dacă Uriah mi-era simpatic sau dacă mi-era nesuferit: cum stam aşa pe uliţă, privindu-l drept în faţă, aveam mari îndoieli în această privinţă. Dar nevrând să mă creadă îngâmfat, i-am răspuns că nu aşteptam decât să mă poftească.</p>
               <p rend="justify">—  O, dacă-i aşa, master Copperfield, mi-a zis Uriah, şi dacă într-adevăr faptul că suntem atât de neînsemnaţi nu vă împiedică, n-aţi vrea să poftiţi azi după-amiază? Dar dacă suntem prea neînsemnaţi, vă rog să nu vă sfiiţi, master Copperfield, şi să-mi spuneţi; ne dăm prea bine seama de situaţie.</p>
               <p rend="justify">I-am spus că-i voi cere voie lui mister Wickfield şi, dacă acesta nu va avea nimic împotrivă, lucru de care nu mă îndoiam, voi veni cu plăcere. Şi în după-amiaza aceea pe la 6, joia fiind una din zilele când biroul se închidea mai devreme, m-am dus la Uriah şi i-am spus că eram gata de plecare.</p>
               <p rend="justify">—  Vă asigur că mama va fi foarte mândră, mi-a zis el când am pornit împreună. Vreau să spun că s-ar simţi mândră, dacă mândria n-ar fi un păcat, master Copperfield.</p>
               <p rend="justify">—  Azi-dimineaţă totuşi n-ai pregetat să presupui că eu aş fi mândru! i-am întors eu.</p>
               <p rend="justify">—  Vai, nu, master Copperfield, a protestat Uriah. Vai, vă rog să mă credeţi! Nici prin gând nu mi-a trecut una ca asta! Nu v-aş fi socotit câtuşi de puţin mândru dac-aţi fi găsit că suntem prea neînsemnaţi pentru dumneavoastră. Pentru că suntem într-adevăr tare umili şi neînsemnaţi.</p>
               <p rend="justify">—  Ai mai studiat tot atât de mult în ultima vreme? l-am întrebat, ca să schimb vorba.</p>
               <p rend="justify">—  Vai, master Copperfield, mi-a răspuns Uriah, plecându-şi privirea, lecturile mele nu înseamnă nici pe departe studiu. Mi-am mai petrecut şi eu un ceas sau două, seara, cu cartea lui mister Tidd.</p>
               <p rend="justify">—  Îmi închipui că trebuie să fie cam încâlcit.</p>
               <p rend="justify">—  Pentru mine e uneori încâlcit, mi-a răspuns el. Nu ştiu însă unui om înzestrat cum i-ar părea.</p>
               <p rend="justify">Bătând pe bărbie cu două degete ale dreptei sale scheletice tactul unei melodii, a urmat în timp ce mergeam:</p>
               <p rend="justify">—  Vedeţi, master Copperfield, sunt în cartea lui mister Tidd cuvinte şi termeni latineşti care pun la grea încercare un cititor ca mine, având cunoştinţe atât de neînsemnate.</p>
               <p rend="justify">—  Ai vrea să înveţi latina? l-am întrebat pe neaşteptate. Ţi-aş da cu plăcere lecţii, pe măsură ce învăţ şi eu.</p>
               <p rend="justify">—  Vai, vă mulţumesc, master Copperfield, mi-a răspuns, dând din cap. E într-adevăr foarte drăguţ că-mi faceţi aceasta propunere, dar prea sunt neînsemnat ca s-o pot primi.</p>
               <p rend="justify">—  Ce prostie, Uriah!</p>
               <p rend="justify">—  Vai, vă rog să mă iertaţi, master Copperfield, vă sunt foarte îndatorat şi mi-ar face o deosebită plăcere, vă asigur, dar sunt mult prea neînsemnat. Se găsesc şi aşa destui care mă calcă în picioare numai pentru că sunt de jos, dară-mi-te când o să-i jignesc şi cu învăţătura? Nu-i de nasul meu învăţătura. Pentru unul ca mine e mai sănătos să nu năzuiască prea sus, master Copperfield. Dacă vrea să trăiască liniştit, trebuie sa rămână umil, neînsemnat!</p>
               <p rend="justify">Niciodată nu l-am văzut cu gura mai rânjită, şi cele două cute din obraz mai adânci decât în clipa când mi-a făcut această declaraţie. Şi tot timpul dădea din cap, înclinându-se cu modestie.</p>
               <p rend="justify">—  Cred că greşeşti, Uriah, i-am zis. Îndrăznesc să spun că, dacă ai vrea, te-aş putea învăţa câte ceva.</p>
               <p rend="justify">—  Vai, nu mă îndoiesc câtuşi de puţin, master Copperfield. Numai că dumneavoastră, nefiind o persoană neînsemnată ca mine, nu sunteţi în stare să vedeţi lucrurile cum sunt pentru cei neînsemnaţi. Nu vreau ca, învăţând, să-i stârnesc pe cei care sunt mai presus ca mine. Vă mulţumesc. Sunt mult prea umil şi neînsemnat. Iată master Copperfield, umila-mi locuinţă!</p>
               <p rend="justify">Am intrat de-a dreptul din stradă într-o încăpere scundă, demodată, şi am găsit-o acolo pe missis Heep, care semăna leit cu Uriah, numai că era mai mică. M-a primit cu adânci plecăciuni şi m-a rugat s-o iert că-şi sărută fiul în faţa mea, adăugând că, deşi erau oameni de jos, se iubeau unul pe altul, ceea ce nu putea căşuna nici un rău nimănui. Încăperea, foarte curată, era despărţită în două: jumătate bucătărie, jumătate sufragerie. Dar nu era deloc plăcută. Ceştile de ceai erau pregătite pe masă, iar ceainicul fierbea pe sobă. Se mai aflau în odaie un scrin cu pupitru, la care seara, câteodată, citea sau scria Uriah; mapa albastră a lui Uriah, din care se revărsau tot felul de hârtii; un teanc de cărţi, în frunte cu cartea lui mister Tidd; într-un colţ se afla un bufet; afară de asta, mobilele obişnuite. Nu-mi amintesc să fi fost vreun obiect anume care să fi dat o impresie de strâmtorare, de calicie sau de posomoreală; întreaga încăpere însă dădea această impresie.</p>
               <p rend="justify">Din umilinţă, pare-se, missis Heep mai purta doliu. Deşi trecuse multă vreme de la moartea lui mister Heep, mai purta doliu. Făcuse un oarecare compromis numai în ce privea boneta; altfel, purta haine cernite, ca în primele zile ale văduviei.</p>
               <p rend="justify">—  Ziua asta, când master Copperfield a venit în vizită la noi, a zis ea turnând ceaiul, nu se cade să fie uitată, Uriah.</p>
               <p rend="justify">—  Am zis eu, mamă, c-aşa vei socoti, i-a răspuns el.</p>
               <p rend="justify">—  Aş fi vrut ca taică-tău să mai fi trăit să vadă şi el ce musafir avem astăzi, a zis missis Heep.</p>
               <p rend="justify">M-am simţit stânjenit de aceste cuvinte; dar în acelaşi timp mi-a făcut plăcere să fiu tratat ca un oaspe de vază şi mi s-a părut că missis Heep este o femeie agreabilă.</p>
               <p rend="justify">—  Uriah al meu de multă vreme aştepta ziua asta, a urmat missis Heep. Se temea că n-o să veniţi, pentru că prea suntem umili şi neînsemnaţi, şi această temere am împărtăşit-o şi eu. Neînsemnaţi suntem, neînsemnaţi am fost şi neînsemnaţi vom rămâne în vecii vecilor.</p>
               <p rend="justify">—  Sunt sigur, doamnă, că n-aveţi nici un motiv să vă desconsideraţi, i-am răspuns, afară doar dacă vă face plăcere.</p>
               <p rend="justify">—  Vă mulţumesc, sir, mi-a zis missis Heep. Ne cunoaştem lungul nasului şi nu ne plângem defel.</p>
               <p rend="justify">Mi-am dat seama că, treptat, misis Heep se apropiase de mine, iar că Uriah trecuse în faţa mea, şi amândoi începuseră să mă servească cu tot ce era mai bun pe masă. La drept vorbind, nu prea erau cine ştie ce delicatese pe masă, dar preţuind mai mult gândul decât fapta, am găsit că erau foarte atenţi cu mine. Apoi îndată au început să vorbească despre mătuşi, şi atunci le-am povestit de mătuşa mea; şi despre părinţi, şi atunci le-am povestit despre ai mei; după aceea missis Heep a început să vorbească despre taţii vitregi, şi atunci am început să le vorbesc de al meu; dar îndată mi-am luat seama, pentru că mi-am adus aminte de sfatul mătuşii de a nu atinge acest subiect. Dar aşa cum un dopuşor nu poate sta împotrivă unei perechi de tirbuşoane, sau aşa cum un dinte de lapte este pierdut în faţa unei perechi de dentişti, sau aşa cum o biată mingişoară cu pene109 nu poate face nimic în faţa a două palete, nici eu n-am putut ţine piept atacurilor lui Uriah şi ale mamei sale.</p>
               <p rend="justify">Au făcut cu mine ce au vrut; cu atâta iscusinţă au scos de la mine lucruri pe care n-aş fi vrut să le spun, încât mi-e şi ruşine când mă gândesc; mai ales că, în naivitatea mea de copil, eram întrucâtva mândru de încrederea ce le arătam şi mă consideram protectorul prea respectuoaselor mele gazde.</p>
               <p rend="justify">Se iubeau cu adevărat, asta era limpede. Fără nici o îndoială, asta m-a impresionat; dar împotriva măiestriei cu care unul ducea mai departe vorba începută de celălalt eram lipsit de orice apărare. După ce au aflat tot ce au poftit despre mine (numai despre episodul „Murdstone &amp; Grinby” şi despre fuga mea din Londra n-am suflat nici un cuvânt), au trecut la mister Wickfield şi la Agnes. Uriah trimitea mingea mamei sale, iar missis Heep o prindea şi i-o arunca înapoi lui Uriah, care o păstra un moment, pentru ca după aceea iarăşi să i-o arunce mamei sale şi aşa mai departe, de la unul la altul, până ce n-am ştiut la cine se află mingea şi m-am zăpăcit de-a binelea. De altfel, şi mingea se schimba mereu. Ba era mister Wickfield, ba era Agnes, ba era bunătatea fără pereche a lui mister Wickfield, ba era admiraţia mea pentru Agnes; ba era clientela şi veniturile lui mister Wickfield, ba era viaţa noastră de familie, seara, după cină; ba era vinul ce-l bea mister Wickfield şi pricina care-l făcea să bea şi părerea de rău că bea peste măsură; ba una, ba alta, şi apoi toate la un loc; şi fără a avea impresia c-aş vorbi prea mult sau aş face altceva decât să-i încurajez din când în când, de teamă să nu se arate iar copleşiţi de nimicnicia lor şi de marea cinste ce o constituia vizita mea, m-am pomenit că le destăinuisem fel de fel de lucruri pe care n-ar fi trebuit să le destăinuiesc, şi am fost în măsură să judec efectul după freamătul nărilor lui Uriah.</p>
               <p rend="justify">Am început să mă simt cam prost şi aş fi vrut să-mi închei vizita, când cineva, după ce trecuse pe stradă prin faţa uşii lăsate larg deschisă ca să se aerisească odaia, în care era cald, vremea fiind foarte blânda pentru acel anotimp, s-a întors din drum, a aruncat o privire înăuntru şi a intrat, exclamând cu glas tare:</p>
               <p rend="justify">—  Copperfield! Să fie oare cu putinţă?</p>
               <p rend="justify">Era mister Micawber! Mister Micawber, cu monoclul şi bastonul şi cu gulerul său, cu aerul său îndatoritor şi cu acelaşi ton protector în glas, mister Micawber în persoană!</p>
               <p rend="justify">—  Dragul meu Copperfield, mi-a zis mister Micawber, întinzându-mi mâna, aceasta-i o întâlnire menită să învedereze nestatornicia şi nesiguranţa celor lumeşti… într-un cuvânt, e o întâlnire extraordinară! Mergeam aşa, pe stradă, şi chibzuiam că nu se poate să nu-mi surâdă şi mie norocul (sunt foarte optimist în clipa de faţă), când, deodată, dau peste un tânăr, dar scump prieten, legat de perioada cea mai zbuciumată a vieţii mele; aş putea spune: de momentul crucial al vieţii mele. Copperfield, dragul meu prieten, ce mai faci?</p>
               <p rend="justify">N-aş putea spune – într-adevăr, n-aş putea spune – c-am fost bucuros să-l întâlnesc pe mister Micawber acolo; totuşi, am fost bucuros să-l văd şi i-am strâns călduros mâna, întrebându-l de missis Micawber.</p>
               <p rend="justify">—  Mulţumesc, mi-a răspuns mister Micawber, cu acelaşi gest ca şi altădată, cuibărindu-şi bărbia în guler. E pe cale să se întremeze. Într-un cuvânt, gemenii nu-şi mai trag hrana de la izvoarele naturii, mi-a destăinuit mister Micawber într-un acces de sinceritate, i-a înţărcat, şi acum missis Micawber mă însoţeşte în călătoria mea. O să se bucure mult să reînnoiască prietenia cu un om care, în toate privinţele, s-a dovedit un vrednic închinător la sfântul altar al prieteniei.</p>
               <p rend="justify">I-am spus c-aş fi încântat s-o văd.</p>
               <p rend="justify">—  Eşti foarte drăguţ, mi-a zis mister Micawber.</p>
               <p rend="justify">Şi zâmbind, mister Micawber şi-a cuibărit din nou bărbia în plastron şi şi-a rotit ochii jur împrejur.</p>
               <p rend="justify">—  Pe tânărul meu prieten Copperfield nu l-am găsit singur, a urmat foarte îndatoritor mister Micawber, fără a se adresa cuiva anume, ci la masă, în tovărăşia unei doamne văduve şi a unui tânăr care pesemne este odrasla ei, într-un cuvânt, a zis mister Micawber cuprins de un nou acces de sinceritate, fiul ei. Va fi o cinste pentru mine să le fiu prezentat.</p>
               <p rend="justify">N-am avut altă ieşire în această situaţie decât să-i fac lui mister Micawber cunoştinţă cu Uriah Heep şi cu maică-sa; şi asta am făcut. În vreme ce ei se ploconeau adânc în faţa lui, mister Micawber a luat loc făcând un gest foarte curtenitor cu mâna.</p>
               <p rend="justify">—  Orice prieten al prietenului meu Copperfield, a zis mister Micawber, este în drept să-mi ceară orice.</p>
               <p rend="justify">—  Suntem prea neînsemnaţi, sir, fiul meu şi cu mine, i-a zis missis Heep, ca să ne putem numi prietenii lui master Copperfield. A avut bunătatea să poftească să ia ceaiul cu noi şi îi suntem foarte recunoscători pentru asta; cum vă suntem şi dumneavoastră, sir pentru atenţia ce ne-aţi acordat.</p>
               <p rend="justify">—  Ma'am, sunteţi cât se poate de îndatoritoare, i-a răspuns mister Micawber, făcându-i o plecăciune. Şi tu, Copperfield, cu ce te ocupi? Tot cu negoţul de vinuri?</p>
               <p rend="justify">Eram cât se poate de nerăbdător să-l văd pe mister Micawber plecat de acolo; şi luându-mi pălăria în mână, foarte îmbujorat la faţă, i-am răspuns că urmam la şcoala doctorului Strong.</p>
               <p rend="justify">—  La şcoală? s-a mirat mister Micawber, ridicând sprâncenele. Sunt foarte fericit s-aud acest lucru. Cu toate că un spirit ca acela al prietenului meu Copperfield, a urmat el adresându-se lui Uriah şi maică-sii, un spirit care a dobândit o cunoaştere adâncă a oamenilor şi a vieţii, n-ar mai avea nevoie de învăţătură, totuşi, e ca un pământ bogat, din care poate răsări o vegetaţie luxuriantă… într-un cuvânt, a încheiat mister Micawber zâmbind, cuprins de un nou acces de sinceritate, într-un cuvânt, e un spirit capabil să-i asimileze pe clasici în toată întinderea lor.</p>
               <p rend="justify">Împreunându-şi încet mâinile lungi şi deşirate, Uriah se îndoi de la mijloc, ca să arate că împărtăşea întru totul această înaltă preţuire a însuşirilor mele.</p>
               <p rend="justify">—  N-aţi vrea să mergem s-o vedem pe missis Micawber? l-am întrebat, ca să-l fac să se urnească.</p>
               <p rend="justify">—  Să mergem, Copperfield, dacă vrei să-i faci această plăcere, mi-a răspuns mister Micawber, ridicându-se. Nu mă sfiesc să afirm aici, în faţa prietenilor noştri, că sunt un om care, vreme de câţiva ani, a avut de înfruntat mari greutăţi băneşti.</p>
               <p rend="justify">Eram sigur că nu va scăpa prilejul de a spune ceva de felul ăsta; totdeauna îi plăcea să se laude cu greutăţile lui.</p>
               <p rend="justify">—  Uneori m-am ridicat deasupra acestor greutăţi. Alteori greutăţile m-au… într-un cuvânt, m-au doborât. Au fost împrejurări când am izbutit să le lovesc în faţă; au fost şi împrejurări când, covârşit de mulţimea lor, m-am văzut nevoit să dau înapoi şi să-i spun soţiei, folosind cuvintele lui Cato110: „Ai dreptate, Platon. Acum totul s-a sfârşit. Nu mai sunt în stare să lupt!” Dar niciodată în viaţa mea, a adăugat mister Micawber, n-am avut o mulţumire mai mare decât când am putut să-mi vărs amarul (dacă acest cuvânt este în măsură să îmbrăţişeze toate supărările ce pot fi pricinuite de nişte ordonanţe de sechestru sau de nişte poliţe plătibile în termen de două sau patru luni). N-am avut mulţumire mai mare, zic, decât când am putut să-mi vărs amarul la pieptul prietenului meu Copperfield. Şi mister Micawber şi-a încheiat acest frumos omagiu, spunând: Bună seara, mister Heep! Al dumneavoastră servitor, missis Heep! şi apoi, împreună cu mine, a ieşit foarte ceremonios din casă şi, călcând foarte apăsat pe caldarâm, am pornit-o înainte, fredonând un cântec.</p>
               <p rend="justify">Mister Micawber trăsese la un mic han, unde ocupa o odăiţă care duhnea a tutun şi nu era despărţită de sala de consumaţie decât printr-un perete de paianta. Cred că se afla chiar deasupra bucătăriei, pentru că prin crăpăturile duşumelei pătrundea un miros de untură încinsă, iar pereţii erau îmbrobonaţi. Mi-am dat seama, după mirosul de alcool şi după clinchetul paharelor, că tejgheaua trebuie să fie şi ea pe aproape. În această odăiţă, culcată pe o mică sofa, deasupra căreia spânzura un tablou înfăţişând un cal de curse, am găsit-o pe missis Micawber, cu capul lângă cămin şi atingând cu picioarele borcanul de muştar aflat pe măsuţa din celălalt capăt al încăperii. Mister Micawber, care a intrat cel dintâi, i-a spus:</p>
               <p rend="justify">—  Draga mea, dă-mi voie să-ţi prezint un elev al doctorului Strong.</p>
               <p rend="justify">Cu timpul, mi-am dat seama că mister Micawber, cu toate că niciodată n-a reuşit să memoreze ce vârstă şi ce stare civilă am, a ţinut foarte bine minte că eram elevul doctorului Strong, pentru că i se părea distins şi semnificativ.</p>
               <p rend="justify">Missis Micawber a rămas uluită, dar s-a bucurat foarte mult când m-a văzut. Şi eu eram încântat s-o văd şi, după ce ne-am salutat cât se poate de afectuos, am luat loc lângă ea, pe sofa.</p>
               <p rend="justify">—  Draga mea, i-a zis mister Micawber, dacă vrei tu să-i explici lui Copperfield actuala noastră situaţie, căci nu încape îndoială că e dornic s-o cunoască, eu am să mă duc puţin să citesc ziarul, să văd, poate găsesc ceva la mica publicitate.</p>
               <p rend="justify">—  Eram încredinţat că sunteţi la Plymouth, i-am spus, după ce mister Micawber a ieşit.</p>
               <p rend="justify">—  Dragul meu Copperfield, mi-a răspuns ea, am fost la Plymouth.</p>
               <p rend="justify">—  Spre a fi la faţa locului.</p>
               <p rend="justify">—  Chiar aşa, mi-a zis missis Micawber. Spre a fi la faţa locului. Dar adevărul e că Vama n-are nevoie de oameni talentaţi. Cu toată influenţa de care se bucură acolo, familia mea n-a izbutit să-i facă rost de o slujbă la Vamă unui om capabil ca mister Micawber. Au preferat să nu aibă printre ei un om atât de capabil ca mister Micawber. Prezenţa lui ar fi scos la iveală lipsurile celorlalţi. Şi nu vreau să-ţi ascund, dragă Copperfield, că acea ramură a familiei mele care e stabilită la Plymouth, când l-a văzut pe mister Micawber sosind, însoţit de mine, de micuţul Wilkins, de surioara acestuia şi de cei doi gemeni, nu l-a primit cu căldura la care era îndreptăţit să se aştepte, ca unul ce abia fusese eliberat din închisoare. De fapt, a adăugat în şoaptă missis Micawber, dar să nu spui mai departe, am fost primiţi cu răceală.</p>
               <p rend="justify">—  Îmi pare rău! am exclamat.</p>
               <p rend="justify">—  Da, a încuviinţat missis Micawber. E dureros să vezi omenirea în această lumină, master Copperfield, dar primirea ce ni s-a făcut a fost cât se poate de rece. Nu încape nici o îndoială. De fapt, nu trecuse nici o săptămână de la sosirea noastră, când membrii acelei ramuri a familiei mele care locuieşte la Plymouth au început să se ia la harţă cu mister Micawber.</p>
               <p rend="justify">I-am spus că, după părerea mea sinceră, rudelor acestora ar trebui să le fie ruşine obrazului.</p>
               <p rend="justify">—  Totuşi, aşa s-au petrecut lucrurile, a urmat missis Micawber. Şi în asemenea împrejurări, ce-i rămânea de făcut unui om ca mister Micawber? Un singur lucru. Să ceară cu împrumut de la ramura respectivă a familiei mele banii necesari pentru a ne întoarce la Londra şi să ne înapoiem cu orice preţ.</p>
               <p rend="justify">—  Aşadar, v-aţi întors cu toţii la Londra?</p>
               <p rend="justify">—  Da, ne-am întors cu toţii, mi-a răspuns missis Micawber. M-am sfătuit între timp cu celelalte ramuri ale familiei mele care ar fi cea mai nimerită cale pe care s-o aleagă mister Micawber, căci eu susţin, master Copperfield, că neapărat trebuie să se apuce de ceva, a încheiat missis Micawber, pe un ton emfatic. E limpede că o familie de şase persoane, fără a mai pune la socoteală servitoarea, nu poate trăi din vânt.</p>
               <p rend="justify">—  Desigur, ma'am, am încuviinţat eu.</p>
               <p rend="justify">—  Celelalte ramuri ale familiei mele au fost de părere că mister Micawber ar trebui să-şi îndrepte imediat atenţia asupra cărbunilor, a urmat missis Micawber.</p>
               <p rend="justify">—  Asupra ce, ma'am?</p>
               <p rend="justify">—  Asupra cărbunilor, mi-a repetat missis Micawber. Asupra comerţului cu cărbuni. Mister Micawber a aflat, după mai multe cercetări, că un om înzestrat ca el şi-ar putea găsi o întrebuinţare în legătură cu desfacerea cărbunilor din valea Medwayului. Şi apoi, cum, cu drept cuvânt, a spus mister Micawber, primul pas ce trebuia făcut era să venim şi să vedem şi noi Medwayul. Am venit şi am văzut. Spun „am” venit, pentru că, master Copperfield, a adăugat missis Micawber, foarte mişcată, eu pe mister Micawber n-o să-l părăsesc niciodată.</p>
               <p rend="justify">I-am exprimat, murmurând, întreaga mea admiraţie şi aprobare.</p>
               <p rend="justify">—  Am venit, a urmat missis Micawber, şi am văzut ce-i cu Medwayul. După părerea mea, comerţul cu cărbuni în regiunea Medway cere nu numai iscusinţă, ci şi un anumit capital. Iscusinţă mister Micawber are destulă. Capital, însă, n-are deloc. Am văzut, cred împreună mai tot ce era de văzut pe Medway, şi aceasta e concluzia personală la care am ajuns. Aflându-ne în apropiere, mister Micawber a fost de părere c-ar fi păcat să nu ne abatem şi pe aici, să vedem catedrala. În primul rând, pentru că toată lumea zice că e un lucru care merită văzut, şi noi încă nu l-am văzut. Şi în al doilea rând, pentru că într-un oraş cu catedrală e mult mai probabil să-ţi surâdă norocul. Suntem aici de trei zile, mi-a zis missis Micawber. Până acum, însă, nu ne-a surâs; şi dumneata, dragă master Copperfield, s-ar putea să nu te miri – că doar ne cunoşti – dacă-ţi voi spune că suntem în aşteptarea unui mandat de la Londra ca să ne plătim hotelul. Şi până nu va sosi mandatul, mi-a zis missis Micawber foarte tulburată, nu pot să mă întorc acasă (adică la locuinţa mea din Pentonville111), unde mă aşteaptă băiatul, fetiţa mea şi gemenii.</p>
               <p rend="justify">Am luat parte, din toată inima, la grelele încercări prin care treceau soţii Micawber şi i-am spus lui mister Micawber, care tocmai se înapoiase, că se poate bizui pe toată simpatia mea şi că aş fi vrut să am destui bani ca să-i pot împrumuta suma de care avea nevoie.</p>
               <p rend="justify">Răspunsul lui mister Micawber a dovedit cât era de tulburat. Mi-a zis, strângându-mi mâna:</p>
               <p rend="justify">—  Copperfield, eşti un adevărat prieten. Dar când situaţia e disperată, dacă ai unelte de bărbierit, tot îţi mai rămâne un prieten.</p>
               <p rend="justify">Înţelegând această sinistră aluzie, missis Micawber şi-a aruncat braţele în jurul gâtului soţului ei, implorându-l să-şi păstreze sângele rece. El a început să plângă. Dar aproape imediat după aceea s-a liniştit, a sunat clopoţelul, a chemat chelnerul şi şi-a comandat pentru a doua zi dimineaţă o budincă cu rinichi şi o porţie de crevete.</p>
               <p rend="justify">Când am vrut să plec, atâta au stăruit amândoi să vin să iau masa cu ei înainte de plecare, încât n-am putut refuza. Le-am spus însă că nu voi putea veni a doua zi, căci voi avea multe lecţii de pregătit, şi atunci m-am înţeles cu mister Micawber că în cursul dimineţii va trece pe la şcoală (căci avea o presimţire, că-i va veni mandatul), ca să vadă dacă voi putea veni seara. În dimineaţa zilei următoare, am fost chemat din clasă şi l-am găsit în salonaş pe mister Micawber, care venise să-mi spună că, după cum ne înţelesesem, mă aşteaptă la cină a doua zi. Când l-am întrebat dacă i-au sosit banii, mi-a strâns mâna şi a plecat.</p>
               <p rend="justify">Seara, uitându-mă pe fereastră, am rămas foarte mirat şi cam nemulţumit văzându-l pe mister Micawber la braţ cu Uriah Heep; Uriah părea foarte umil şi măgulit de cinstea ce i se făcea, iar mister Micabwer, foarte încântat că putea juca rolul de ocrotitor al lui Uriah. Dar a doua zi, când, la ora convenită, adică pe la ceasurile 4, m-am dus la hanul cel mic să iau masa cu ei, am fost şi mai mirat să aflu de la mister Micawber că fusese la Uriah acasă şi băuse coniac cu missis Heep.</p>
               <p rend="justify">—  Şi să-ţi spun ceva, dragă Copperfield, mi-a zis mister Micawber, prietenul dumitale Uriah e un tânăr care ar trebui să ajungă procuror general. Dacă l-aş fi cunoscut pe vremea când greutăţile mele băneşti ajunseseră la punctul critic, nu încape îndoială că creditorii ar fi fost lichidaţi în condiţii mult mai avantajoase pentru mine.</p>
               <p rend="justify">N-am prea înţeles această afirmaţie, căci creditorii lui mister Micawber nu se aleseseră cu nimic; dar nu-mi place să pun întrebări. Nici n-am îndrăznit să-i spun c-aş dori să cred că nu i-a făcut prea multe confidenţe lui Uriah; şi nici nu l-am mai descusut ca să aflu dacă nu cumva vorbiseră prea mult despre mine. Mi-era teamă să nu-l jignesc pe mister Micawber şi mai ales pe missis Micawber, care era foarte susceptibilă; dar treburile astea m-au indispus, şi deseori, după aceea m-am gândit la ele.</p>
               <p rend="justify">Masa a fost delicioasă. O porţie straşnică de peşte; rinichi de viţel; cârnaţi fripţi; o potârniche şi o budincă. Şi vin şi bere bună; iar după masă, missis Micawber ne-a preparat chiar cu mâinile ei un castron cu punch fierbinte.</p>
               <p rend="justify">Mister Micawber era neobişnuit de vesel. Niciodată nu l-am văzut atât de bine dispus. Datorită punch-ului, faţa-i strălucea, de parc-ar fi fost dată cu lac. S-a arătat îndrăgostit de aceste meleaguri şi-a închinat pentru propăşirea oraşului, arătând că atât el, cât şi missis Micawber s-au simţit cât se poate de bine aici şi că nu vor uita niciodată plăcutele ceasuri petrecute la Canterbury. Apoi a băut în sănătatea mea şi, împreună cu missis Micawber şi cu mine, a trecut în revistă amintirile noastre comune, cu care prilej am vândut încă o dată tot mobilierul familiei. După aceea, am ridicat paharul în sănătatea lui missis Micawber, spunându-i sfios:</p>
               <p rend="justify">—  Dacă-mi veţi îngădui, missis Micawber, voi avea plăcerea să închin un pahar în sănătatea dumneavoastră.</p>
               <p rend="justify">La care, mister Micawber a început să facă elogiul soţiei sale; spunând că i-a fost întotdeauna călăuză, sfetnic înţelept şi prieten112 şi că-mi doreşte şi mie, când voi ajunge la vârsta căsătoriei, să-mi găsesc o femeie ca ea, dacă s-ar mai afla pe lume una pe potriva ei.</p>
               <p rend="justify">După ce s-a isprăvit punch-ul, mister Micawber a devenit mai voios şi mai expansiv. Missis Micawber s-a înflăcărat şi ea, şi împreună am intonat Auld Lang Syne113. Când am ajuns la versul „Ia-mi mâna, credincios prieten”, ne-am prins de mână în jurul mesei; iar când am cântat „Află-ţi o călăuză bună, Willie Waught”, deşi habar n-aveam de ce era vorba, am fost foarte mişcaţi.</p>
               <p rend="justify">Pe scurt, n-am văzut niciodată vreun om atât de vesel cum a fost mister Micawber până în ultima clipă a acelei seri, când mi-am luat foarte afectuos rămas bun de la el şi de la îndatoritoarea-i soţie. Prin urmare, a doua zi dimineaţă la 7 eram cu totul nepregătit să primesc următoarea epistolă, cu menţiunea „scrisă la nouă şi jumătate seara”, adică un sfert de oră după plecarea mea:</p>
               <p rend="justify">Scumpe şi tinere prieten, Zarul a fost aruncat, totul s-a sfârşit. Ascunzând sub masca unei bolnăvicioase veselii pustiirile necazurilor, nu ţi-am spus în seara asta că orice nădejde de a primi banii aşteptaţi a pierit! În această situaţie atât de greu de îndurat, atât de greu de privit, atât de umilitoare de povestit, mi-am achitat datoriile băneşti pe care le aveam aici, dând o poliţă plătibilă la domiciliul meu, la Pentonville, Londra, în termen de paisprezece zile de la data emiterii. La scadenţă poliţa nu va fi plătită. Va urma prăpădul! Trăsnetul pluteşte în aer şi copacul este sortit să se prăbuşească.</p>
               <p rend="justify">Fie ca pilda nefericitului care-ţi scrie acum să-ţi lumineze calea în viaţă, scumpul meu Copperfield. Cu acest gând şi cu această nădejde îţi scrie. De-ar fi încredinţat c-ar putea fi de folos măcar cu atâta, o rază de lumină ar pătrunde poate în temniţa tristă în care-şi va petrece zilele ce-i mai rămân de trăit, deşi în clipa aceasta mai este foarte problematic (pentru a nu spune mai mult) dacă va supravieţui.</p>
               <p rend="justify">Aceasta, scumpul meu Copperfield, este ultima scrisoare pe care o vei mai primi de la dezmoştenitul ajuns cerşetor, WILKINS MICAWBER.</p>
               <p rend="justify">Am fost atât de zguduit de conţinutul acestei sfâşietoare scrisori, încât pe loc am dat fuga la han, cu gândul ca în drum spre şcoală să caut să-l îmbărbătez pe mister Micawber. Dar la jumătatea drumului am întâlnit diligenţa de la Londra, iar sus pe imperială i-am văzut pe soţii Micawber; mister Micawber, ca o întruchipare a calmului şi a bunei dispoziţii mâncând nuci dintr-o pungă de hârtie şi cu o sticlă în buzunarul de la piept al hainei, o asculta zâmbind pe missis Micawber.</p>
               <p rend="justify">Deoarece nu mă văzuseră, m-am gândit că, având în vedere împrejurările, ar fi mai bine să nu-l văd nici eu. Aşadar, simţind că mi s-a luat o piatră de pe inimă, am luat-o pe o uliţă laterală şi, apucând pe drumul cel mai scurt, m-am îndreptat spre şcoală, răsuflând uşurat la gândul că plecaseră; deşi, în ciuda celor întâmplate, ţineam foarte mult la ei.</p>
            </div>
            <div type="div2">
               <head>
                  <label>Capitolul XVIII.</label>Privire retrospectiva</head>
               <p rend="justify">Anii de şcoală! Desfăşurarea molcomă a existenţei mele – înaintarea lină, pe nesimţite, pe făgaşul vieţii – de la vârsta copilăriei la adolescenţă!</p>
               <p rend="justify">Acum, când privesc acest şuvoi, a cărui albie secată astăzi e năpădită de bălării, fie-mi îngăduit să stau oleacă să-mi amintesc dacă nu cumva aş putea găsi de-a lungul ei anumite semne după care să-i pot reconstitui cursul.</p>
               <p rend="justify">O  clipă doar, şi mă văd la locul meu în catedrală, unde, în fiecare duminică dimineaţă, mergeam cu toţii, după ce mai întâi ne adunam la şcoală. Mirosul acela de pământ reavăn, lumina mohorâtă, simţământul de izolare de cele lumeşti, glasul sonor al orgei străbătând naosul şi galeriile în ogivă, zugrăvite în alb şi negru, ca nişte aripi mă poartă în trecut şi mă fac să plutesc pe jumătate adormit, pe jumătate treaz, ca în vis, deasupra acelor zile apuse.</p>
               <p rend="justify">La şcoală nu eram codaş. În câteva luni izbutisem să le-o iau multora înainte. Fruntaşul clasei îmi părea însă o fiinţă supranaturală, aflată undeva departe, pe culmi ameţitoare, de neatins.</p>
               <p rend="justify">Agnes zice: „Nu”, dar eu stărui: „Ba, da”, şi îi spun că nici nu-şi închipuie câte cunoştinţe îşi însuşise acel năzdrăvan, pe care, după părerea ei, chiar eu, un biet începător, l-aş putea ajunge cu timpul. Fruntaşul clasei nu mi-e însă prieten şi protector, cum îmi fusese Steerforth. Dar îi port un foarte plecat respect. Şi mă întreb ce va ajunge după ce va părăsi şcoala doctorului Strong şi ce anume ar putea face omenirea ca să-i ţină piept.</p>
               <p rend="justify">Dar cine este oare această făptură care s-a ivit deodată în faţa mea? E miss Shepherd, pe care o iubesc.</p>
               <p rend="justify">Miss Shepherd e internă la pensionul surorilor Nettingall. O ador pe miss Shepherd. E o fetiţă cu faţa rotundă şi părul blond, buclat, care poartă un spenţer. Elevele surorilor Nettingall vin şi ele la catedrală. Nu sunt în stare să mă uit în cartea mea de rugăciuni, pentru că privirea-mi fuge spre miss Shepherd. Când corul începe să cânte, nu aud decât glasul lui miss Shepherd. Adaug în gând numele ei în tipicul liturghiei; îl trec alături de acelea ale membrilor familiei regale. Acasă, în odăiţa mea, mi se întâmplă câteodată ca, într-un acces de dragoste, să strig: „O miss Shepherd!”</p>
               <p rend="justify">Câtva timp am avut îndoieli cu privire la sentimentele ei, dar, în cele din urmă, soarta fiind prielnică, ne-am întâlnit la şcoala de dans. Am dansat cu miss Shepherd!</p>
               <p rend="justify">Îi ating mănuşa şi simt un fior care-mi străbate braţul drept pentru a ieşi în cele din urmă prin firele de păr din creştet.</p>
               <p rend="justify">Nu-i spun nici o vorbă duioasă, dar ne înţelegem unul pe altul. Miss Shepherd şi cu mine suntem sortiţi să trăim unul lângă altul.</p>
               <p rend="justify">Mă întreb şi acum de ce i-am dăruit pe ascuns douăsprezece nuci de Brazilia? Nu-s semnul cel mai potrivit al dragostei, nu se pot face pachet cum se cade, sunt greu de spart, chiar cu uşa, şi, pe deasupra, mai sunt şi uleioase; şi totuşi am simţit că i-au plăcut. I-am mai dat şi biscuiţi şi nenumărate portocale. Într-un rând, la garderobă, am şi sărutat-o pe miss Shepherd. Am fost în al nouălea cer! Şi cât de furios şi deznădăjduit am fost a doua zi când mi-a ajuns la urechi zvonul că surorile Nettingall au pus-o în butuci pe miss Shepherd pentru că umblase cu picioarele întoarse înăuntru.</p>
               <p rend="justify">Având în vedere că miss Shepherd era idolul şi visul vieţii mele, mă întreb cum de-am ajuns să rupem prietenia? E de neînţeles. Şi, totuşi, între mine şi miss Shepherd s-a strecurat o răceală. Mi-au ajuns la urechi anumite zvonuri, cum că miss Shepherd ar fi spus c-ar dori să nu mă mai holbez la ea şi că şi-ar fi mărturisit preferinţa pentru master Jones – pentru Jones! Pentru un băiat lipsit de orice însuşiri! Prăpastia dintre mine şi miss Shepherd s-a adâncit. În cele din urmă, într-o bună zi le întâlnesc pe elevele pensionului ţinut de domnişoarele Nettingall, la plimbare. Când trece pe lângă mine, miss Shepherd se strâmbă la mine şi, întorcându-se către colega ei, pufneşte în râs. Atunci s-a sfârşit totul. Dragostea unei vieţi – căci o viaţă întreagă îmi pare c-am iubit-o, şi asta-i totuna – s-a stins. Miss Shepherd a fost scoasă din cuprinsul liturghiei şi nu s-a prenumărat printre membrii familiei regale.</p>
               <p rend="justify">Fac progrese la şcoală şi nimeni nu-mi tulbură liniştea. Nu mai sunt deloc curtenitor cu elevele surorilor Nettingall şi nu mi s-ar mai aprinde călcâiele după niciuna din ele, nici de ar fi de două ori mai multe sau de douăzeci de ori mai frumoase. Şcoala de dans mi se pare plicticoasă şi mă întreb de ce fetele nu dansează singure, şi de ce nu ne lasă în pace. Am devenit un as în privinţa poeziei latine, şi nu-mi mai leg şireturile de la ghete. Doctorul Strong spune despre mine în public că sunt un tânăr savant care promite. Mister Dick e nebun de bucurie, iar cu poşta următoare mătuşa îmi trimite o guinee.</p>
               <p rend="justify">Iată, însă, că se ridică umbra unui tânăr ucenic măcelar, ca arătarea cu capul încoifat din Machbeth114. Dar cine-i acest tânăr ucenic măcelar? E spaima băieţilor din Canterbury. Umblă oarecare vorbe că seul cu care-şi unge părul îi dă o putere suprafirească şi că e în stare să înfrunte şi un bărbat în toată puterea cuvântului. E un flăcău cu faţa aspră, turtită, cu grumaz de taur, rumen în obraz, hain din fire şi spurcat la gură. Şi această gură o foloseşte mai ales pentru a-i defăima pe elevii doctorului Strong. Se laudă faţă de toată lumea că dacă fac gât le-arată el lor! Pomeneşte de câţiva anume (între care mă număr şi eu), pe care i-ar putea doborî numai cu o singură mână, şi cu cealaltă legată la spate. Aţine calea băieţilor mai mici, lipsiţi de apărare, pentru a le da câte un pumn în cap, şi când mă întâlneşte pe stradă, mă sfidează. Pentru aceste motive foarte temeinice mă hotărăsc să mă bat cu ucenicul măcelar.</p>
               <p rend="justify">E  o seară de vară. Pe o alee înverzită, lângă colţul unui zid. Acolo, după cum ne-am înţeles, mă întâlnesc cu ucenicul măcelar. Sunt însoţit de câţiva băieţi aleşi pe sprânceană; ucenicul măcelar se înfăţişează împreună cu alţi doi ucenici, măcelari, un ucenic ospătar şi cu un coşar. Se hotărâse condiţiile luptei, şi iată-mă faţă în faţă cu măcelarul. Într-o clipită mă izbeşte în tâmpla stângă, de mă face să văd stele verzi. În clipa următoare nu mai ştiu nici unde e zidul, nici unde mă aflu, nici ce se întâmplă în jur. Aproape că nu-mi mai dau seama care-i măcelarul şi care-s eu, atâta suntem de încleştaţi, zvârcolindu-ne în luptă corp la corp pe iarba bătucită. Uneori îl desluşesc pe ucenicul măcelar, plin de sânge, dar sigur de el; alteori nu mai văd nimic şi, gâfâind, mă odihnesc pe genunchiul secundului meu; alteori mă reped nebuneşte asupra lui şi-mi julesc pumnii lovindu-l în obraz, dar nu pare deloc zdruncinat. În cele din urmă mă trezesc buimăcit, ca dintr-un somn greu, şi-l văd pe ucenicul măcelar care se depărtează, îmbrăcând haina din mers şi primind felicitări din partea celorlalţi doi măcelari, de la ucenicul ospătar şi din partea coşarului, şi de aici trag concluzia justă că izbânda a fost de partea lui.</p>
               <p rend="justify">Sunt dus acasă într-o stare de plâns şi mi se pun biftecuri crude pe ochi şi mă freacă cu oţet şi cu rachiu şi constat că într-un loc, unde-i crăpată, buza de sus se umflă văzând cu ochii. Vreo trei-patru zile stau acasă, arăt ca vai de lume şi port un cozoroc verde, ca să-mi ferească ochii de lumină; şi-aş fi copleşit de amărăciune de n-ar fi Agnes, care se poartă cu mine ca o soră şi mă compătimeşte şi-mi citeşte şi face ca vremea să treacă uşor şi să mă simt fericit. Întotdeauna Agnes s-a bucurat de încrederea mea neţărmurită; aşadar, îi povestesc întâmplarea cu măcelarul şi jignirile ce mi le-a adus; şi dânsa e de părere că n-aveam altă ieşire decât să mă bat cu el, dar se cutremură şi se înfioară când se gândeşte că m-am măsurat cu el.</p>
               <p rend="justify">Vremea a trecut pe nesimţite, căci acum Adams nu mai e fruntaşul şcolii; de mult a încetat să fie. De când Adams a părăsit şcoala, a trecut atâta vreme, încât acum, venind să-l viziteze pe doctorul Strong, în afară de mine, puţini sunt aceia care-l cunosc. Foarte curând Adams va fi primit în barou, va deveni avocat şi va purta perucă115. Mă mir descoperind că e mult mai blând şi mult mai puţin impozant decât mi-l închipuiam. N-a cucerit lumea până acuma, şi totul se petrece (pe cât îmi dau eu seama) ca şi cum nici n-ar fi intrat în ea.</p>
               <p rend="justify">Urmează un gol, în care defilează, într-un impunător şi parcă nesfârşit alai, eroii epopeelor şi ai istoriei… şi apoi ce mai urmează? Acuma fruntaşul şcolii sunt eu! Arunc asupra băieţilor mai mici o privire care se opreşte cu îngăduinţă şi curiozitate asupra acelora care-mi amintesc de băieţaşul ce-am fost eu însumi, când am venit aici. Puştiul acesta parcă-i străin de mine; îmi amintesc de el ca de o făptură lăsată în urmă pe calea vieţii, nu ca de băieţaşul ce-am fost odată, ci ca de o fiinţă pe lângă care am trecut, şi mă gândesc la el de parcă ar fi vorba de altcineva.</p>
               <p rend="justify">Dar ce s-a ales de fetiţa cu care am făcut cunoştinţă în ziua când am păşit pentru întâia oară în casa lui mister Wickfield? S-a dus şi ea. În locul ei umblă forfota prin casă o făptură care nu-i o replică copilărească a portretului din salonaş, ci parcă întruchiparea vie a acestuia; căci Agnes, scumpa mea surioară, cum îi spun în gândurile mele, sfetnica şi prietena mea, îngerul binefăcător, care, cu bunătatea, blândeţea şi abnegaţia lui, înrâureşte viaţa tuturor celor din jur, e acum o femeie în toată puterea cuvântului.</p>
               <p rend="justify">Dar în ce mă priveşte, ce oare s-a mai schimbat în afară de statură şi de înfăţişarea mea şi în afară de faptul că între timp am învăţat multe? Am un ceas de aur cu lanţ, şi un inel pe degetul mic, şi port redingotă; şi folosesc din belşug pomada, ceea ce, ţinând seama că am şi inel, e un semn prost. Sunt oare din nou îndrăgostit? Da, sunt. O ador pe cea mai mare dintre surorile Larkins.</p>
               <p rend="justify">Cea mai mare dintre surorile Larkins nu-i o fetiţă. E înaltă, oacheşă, cu ochi negri, într-un cuvânt, o femeie încântătoare. Căci cea mai mare dintre surorile Larkins nu-i o fetişcană; nici sora ei cea mică, deşi este cu trei sau patru ani mai tânără, nu mai e o fetişcană. Cea mai mare dintre surorile Larkins s-ar putea să aibă vreo 30 de ani. Şi o iubesc la nebunie.</p>
               <p rend="justify">Cea mai mare dintre surorile Larkins cunoaşte o mulţime de ofiţeri. Şi asta-i nespus de greu de suportat. Îi văd stând de vorbă cu ea pe stradă. Îi văd cum trec drumul ca s-o întâmpine de îndată ce zăresc ivindu-se departe pe trotuar boneta ei (îi plac bonetele ţipătoare), însoţită de aceea a soră-sii. Râde şi vorbeşte şi se pare că-i face plăcere. Îmi irosesc o bună parte din timpul liber plimbându-mă în sus şi în jos pe stradă, ca s-o întâlnesc. Dacă-i pot face o plecăciune pe zi (şi de vreme ce-l cunosc pe mister Larkins, am dreptul să-i fac plecăciuni), mă simt fericit. Şi din când în când mă cinsteşte şi ea cu un salut.</p>
               <p rend="justify">Cumplitele chinuri ce le îndur în seara zilei când are loc balul hipic, ştiind că miss Larkins dansează cu ofiţerii, ar merita o răsplată de-ar exista dreptate pe lumea aceasta.</p>
               <p rend="justify">Datorită acestei pasiuni, mi-am pierdut pofta de mâncare şi port tot timpul cravata mea de mătase cea nouă. Nu-mi găsesc alinare decât îmbrăcând hainele cele bune şi lustruindu-mi mereu ghetele. Astfel, am impresia că sunt mai vrednic de cea mai mare dintre surorile Larkins. Tot ce-i aparţine, tot ce e în legătură cu ea mi se pare deosebit de preţios. Mister Larkins (un bătrân ursuz, cu dublă bărbie şi cu privire chiorâşă) mă interesează nespus de mult. Când n-o întâlnesc pe fiica sa, mă duc pe unde ştiu că-l pot găsi. Şi când îi spun: „Bună ziua, mister Larkins, ce mai fac fetele şi întreaga familie?”, mi se pare că sunt foarte temerar şi roşesc.</p>
               <p rend="justify">Neîncetat mă gândesc la vârsta mea. Să zicem c-aş avea 17 ani şi să presupunem că, având 17 ani, sunt cam tânăr pentru cea mai mare dintre surorile Larkins. Ei şi? Foarte curând voi împlini 21 de ani. Seară de seara mă plimb prin faţa casei lui mister Larkins, cu toate că-mi sângerează inima când văd ofiţerii cum intră sau când îi aud cum vorbesc în salon, unde cea mai mare dintre surorile Larkins cântă la harpă. În două sau trei rânduri mi s-a întâmplat chiar ca, abătut şi apatic, să dau târcoale casei, după ce toată familia se culcase, întrebându-mă care o fi odaia ei (şi acum pot mărturisi că am luat odaia lui mister Larkins drept a ei), dorindu-mi să izbucnească un foc şi ca mulţimea să privească încremenită, în vreme ce eu, croindu-mi drum prin îmbulzeală, m-aş repezi cu o scară la fereastra ei şi aş salva-o, purtând-o în braţe, şi apoi m-aş înapoia să caut un obiect uitat de dânsa, după care să-mi găsesc sfârşitul în flăcări. Căci, în general, dragostea mea e dezinteresată şi aş fi mulţumit să săvârşesc o faptă eroică în faţa ei şi să mor. În general, dar nu întotdeauna. Uneori visez scene mai îmbucurătoare. Pe când stau şi mă gătesc (asta durează două ceasuri) ca să mă duc la un mare bal dat de familia Larkins (bal pe care-l aştept de trei săptămâni) îmi imaginez fel de fel de situaţii plăcute. Mă văd luându-mi inima în dinţi şi făcându-i o declaraţie de dragoste. O văd pe miss Larkins lăsând capul pe umărul meu şi spunându-mi: „O, mister Copperfield, să cred oare ce-mi aud urechile?” îl văd pe mister Larkins aşteptându-mă şi spunându-mi a doua zi: „Dragă Copperfield, fiica mea mi-a povestit totul. Vârsta nu-i o piedică. Iată douăzeci de mii de lire. Fiţi fericiţi!” O văd pe mătuşa plecându-se înduioşată şi dându-ne binecuvântarea, şi pe mister Dick şi pe doctorul Strong asistând la căsătoria noastră. Cred că nu sunt lipsit de bun-simţ – vreau să spun că aşa mi se pare când privesc înapoi – şi sunt convins că sunt şi un om la locul lui. Şi totuşi lucrurile s-au petrecut cum vă povestesc.</p>
               <p rend="justify">Păşesc în casa fermecată, plină de lumini, de larmă, de muzică, de flori şi (îmi pare rău să constat) de ofiţeri, şi o găsesc pe miss Larkins strălucitor de frumoasă. Poartă o rochie albastră şi flori mici albastre – flori de nu-mă-uita – în păr. Ca şi cum dânsa ar avea nevoie să poarte nu-mă-uita! E întâia oară că sunt poftit la o serată la care participă oameni în toată firea şi mă simt puţin cam stânjenit, deoarece nu cunosc pe nimeni şi parcă nimeni nu vrea să stea de vorbă cu mine, în afară de mister Larkins, care mă întreabă ce-mi mai fac colegii de şcoală, ceea ce n-ar fi trebuit să facă, căci nu venisem acolo ca să primesc jigniri.</p>
               <p rend="justify">După ce am stat câtva timp în prag şi mi-am desfătat privirea cu zeiţa inimii mele, dânsa – miss Larkins în persoană – s-a apropiat de mine şi, plină de bunăvoinţă, m-a întrebat dacă nu dansez, Înclinându-mă, îi spun bâlbâindu-mă:</p>
               <p rend="justify">—  Cu dumneavoastră, miss Larkins?</p>
               <p rend="justify">—  Cu altcineva n-ai vrea să dansezi? m-a întrebat miss Larkins.</p>
               <p rend="justify">—  Cu altcineva nu mi-ar face nici o plăcere.</p>
               <p rend="justify">Miss Larkins râde şi se roşeşte (cel puţin aşa cred). Apoi îmi răspunde:</p>
               <p rend="justify">—  Cu plăcere, nu dansul acesta, ci următorul.</p>
               <p rend="justify">Şi iată, a venit vremea.</p>
               <p rend="justify">—  E un vals, pare-mi-se, observă şovăind miss Larkins când mă înfăţişez. Ştii să valsezi? Dacă nu, căpitanul Bailey…</p>
               <p rend="justify">Ştiu să valsez (din întâmplare chiar destul de bine) şi, foarte hotărât, o iau pe miss Larkins de lângă căpitanul Bailey. E cam plouat, fără îndoială, dar nu-mi pasă! Am fost şi eu plouat, nu o dată. Acum dansez cu cea mai mare dintre surorile Larkins! Dansez nu ştiu unde, fără să bag în seamă pe nimeni şi fără a simţi trecerea timpului. Ştiu doar că, într-un delir de fericire, plutesc prin spaţiu cu un înger albastru şi că deodată mă trezesc singur cu dânsa, pe o sofa, într-o odăiţă. Îi place floarea pe care o port la butonieră (o camelie japoneză, care a costat o jumătate de coroană). I-o ofer, spunându-i:</p>
               <p rend="justify">—  Cer un preţ exorbitant pentru ea, miss Larkins.</p>
               <p rend="justify">—  Zău! Ce-mi ceri în schimb? mă întreabă miss Larkins.</p>
               <p rend="justify">—  O floare din părul dumneavoastră, ca s-o păstrez, aşa cum îşi păstrează un zgârcit aurul.</p>
               <p rend="justify">—  Eşti îndrăzneţ, zice miss Larkins. Poftim.</p>
               <p rend="justify">Îmi dă o floare şi nu pare deloc nemulţumită; o duc la buze şi apoi mi-o pun la piept. Miss Larkins râde, mă ia la braţ şi-mi spune:</p>
               <p rend="justify">—  Acum condu-mă înapoi la căpitanul Bailey.</p>
               <p rend="justify">Stau locului, absorbit de amintirea acestui dialog fermecător şi a valsului, când, deodată, o văd apropiindu-se la braţ cu un bătrâior, care toată seara jucase whist, şi o aud zicând:</p>
               <p rend="justify">—  Vai! Iată-l pe îndrăzneţul meu prieten! Mister Chestle doreşte să te cunoască, mister Copperfield.</p>
               <p rend="justify">Bănuiesc numaidecât că trebuie să fie vreun prieten al familiei şi sunt foarte măgulit.</p>
               <p rend="justify">—  Am preţuit bunul dumneavoastră gust, sir, îmi spune mister Chestle. Vă face cinste. Presupun că nu vă prea interesează cultura hameiului. Sunt cultivator de hamei, şi dacă vreodată v-ar face plăcere să vizitaţi ţinutul nostru – împrejurimile Ashfordului – şi vă veţi repezi şi pe la noi, vom fi bucuroşi să vă găzduim oricât timp vă va face plăcere.</p>
               <p rend="justify">Îi mulţumesc călduros lui mister Chestle şi ne strângem mâna. Mi se pare că trăiesc un vis fericit. Mai valsez o dată cu cea mai mare dintre surorile Larkins. Îmi spune că dansez foarte frumos! Nespus de încântat, pornesc spre casă, şi toată noaptea valsez în gând, cu braţul petrecut în jurul taliei albastre a scumpei mele zeiţe. Câteva zile în şir nutresc speranţe extatice; dar pe stradă n-o mai întâlnesc, şi când o caut acasă, nu mă primeşte. Într-o măsură, găsesc mângâiere în chezăşia păstrată cu sfinţenie – în floarea ofilită.</p>
               <p rend="justify">Într-o bună zi, după cină, Agnes îmi spune:</p>
               <p rend="justify">—  Ghici cine se căsătoreşte mâine? Cineva la care ţii mult.</p>
               <p rend="justify">—  Nu cumva tu, Agnes?</p>
               <p rend="justify">—  Nu, nu eu! îmi răspunde ea, ridicându-şi faţa voioasă de pe notele pe care le copiază. Ai auzit ce zice, papa?. E vorba de fata mai mare a lui mister Larkins.</p>
               <p rend="justify">—  Cu… cu căpitanul Bailey? întreb eu, adunându-mi puterile.</p>
               <p rend="justify">—  Nu, nu, cu nici un căpitan. Cu mister Chestle, cultivatorul de hamei.</p>
               <p rend="justify">O  săptămână, două am fost grozav de abătut. Mi-am scos inelul de pe deget, am purtat hainele mele cele mai jerpelite, nu m-am mai pomădat şi, în repetate rânduri, am plâns privind floarea ofilită dăruită de fosta miss Larkins.</p>
               <p rend="justify">Simţindu-mă însă obosit de acest fel de viaţă şi fiind din nou provocat de ucenicul măcelar, am aruncat floarea şi m-am dus să mă bat cu ucenicul măcelar, pe care l-am biruit, acoperindu-mă de glorie.</p>
               <p rend="justify">Acest eveniment şi faptul c-am reînceput să port inelul şi să folosesc pomadă mai cu măsură sunt ultimele întâmplări de care-mi mai aduc aminte acum din vremea când stăteam să împlinesc 17 ani.</p>
               <p rend="justify">SFÂRŞIT</p>
               <p rend="justify">1  Prefaţa autorului la cea de a doua ediţie a romanului, apărută în 1852.</p>
               <p rend="justify">2  Mrs. – abrevierea obişnuită a termenilor de adresare Mistress sau familiar, Missis (în traducere: doamnă) întrebuinţaţi înaintea numelor femeilor căsătorite.</p>
               <p rend="justify">3  Guinee – unitate monetară şi de decontare folosită în Anglia până la introducerea sistemului zecimal (15 februarie 1971); era egală cu o liră şi un şiling (sau cu 21 de şilingi); iniţial a fost o monedă de aur bătută din metal preţios adus din Guineea.</p>
               <p rend="justify">4  Cunoscutele superstiţii potrivit cărora cei născuţi cu căiţă ar fi sortiţi să aibă noroc în viaţă îmbracă o formă deosebită în Anglia, unde căiţele au fost socotite că ar avea virtutea de a-i feri de înec pe marinari şi pe călători.</p>
               <p rend="justify">5  Lira sterlină – principala unitate monetară engleză; până în 1971, lira era subîmpărţită în 20 de şilingi; din 1971, lira este subîmpărţită în 100 de pence.</p>
               <p rend="justify">6  Xeres (sau Jerez) – oraş din sudul Spaniei, vestit pentru podgoriile sale.</p>
               <p rend="justify">7  Monedă divizionară engleză dispărută în urma introducerii sistemului zecimal; coroana reprezenta un sfert de liră, adică 5 şilingi.</p>
               <p rend="justify">8  Penny (plural pence) – monedă divizionară engleză; înainte de 1971 un penny reprezenta a 12-a parte dintr-un şiling şi a 240-a parte dintr-o liră.</p>
               <p rend="justify">9  Numele date de Dickens unora dintre personajele sale caută să exprime sau măcar să sugereze ceva din caracterul lor; în limba engleză (trot – trap, pas grăbit; wood – lemn) Trotwood evocă prin elementele sale şi chiar prin sonoritate, bruscheţea şi energia.</p>
               <p rend="justify">10 Babuin – pavian, specie de maimuţe africane, cu botul alungit (cynocephalus).</p>
               <p rend="justify">11 Cuvânt hindi, folosit înaintea numelui bărbaţilor aparţinând claselor dominante.</p>
               <p rend="justify">12 Termen de politeţe întrebuinţat de indieni spre a desemna pe soţiile celor mai înalţi dregători.</p>
               <p rend="justify">13 Este vorba de un tip de pendule ce se fabricau în atelierele de orologerie din munţii Pădure Neagră (Schwarzwald).</p>
               <p rend="justify">14 Forma contrasă a lui madam (engl.).</p>
               <p rend="justify">15 Jocul de cuvinte din original Rookery – Sălaşul Ciorilor şi Cookery – arta culinară, fiind intraductibil, s-a substituit în versiunea românească un altul, cu sonoritate aproximativ echivalentă.</p>
               <p rend="justify">16 Nume sub care erau desemnate şcolile pentru instruirea copiilor săraci, înfiinţate în Anglia la începutul secolului XIX-lea de către „National Society” (Asociaţia naţională), întemeiată în 1811 de biserica anglicană.</p>
               <p rend="justify">17 Este vorba de stolă, fâşia de mătase purtată de preoţii catolici şi de cei anglicani în timpul slujbei religioase.</p>
               <p rend="justify">18 Iard – măsură de lungime folosită în ţările anglo-saxone, egală cu 91,44 cm; aici este vorba de o panglică de metal lungă de un yard care servea la măsurat.</p>
               <p rend="justify">19 În Anglia, titlu de politeţe faţă de copiii stăpânului casei şi faţă de bărbaţii mai tineri din gospodăria lui (aproximativ echivalent cu „domnişorule”).</p>
               <p rend="justify">20 Nume alcătuit din două cuvinte: murder (omor) şi stone (piatră), foarte nimerit pentru caracterizarea acestui personaj cu inima împietrită.</p>
               <p rend="justify">21 Mic port pescăresc, aşezat pe coasta de răsărit a Angliei (comitatul Suffolk).</p>
               <p rend="justify">22 Una dintre atracţiile bâlciurilor engleze de la sfârşitul secolului al XVIII-lea şi de la începutul secolului al XIX-lea erau panopticele, adică expoziţiile de figuri de ceară reprezentând personalităţi celebre aparţinând contemporaneităţii sau istoriei.</p>
               <p rend="justify">23 „Ciocârlia”.</p>
               <p rend="justify">24 Forma prescurtată pentru mamă (engl.).</p>
               <p rend="justify">25 Port pe coasta răsăriteană a Angliei (comitatul Norfolk), situat la gura fluviului Yare.</p>
               <p rend="justify">26 Conformându-se rostirii populare, Peggotty, când pronunţă numele lui Ham, nu rosteşte consoana h.</p>
               <p rend="justify">27 Referire la eroul povestirii Hänsel şi Gretel a fraţilor Grimm.</p>
               <p rend="justify">28 Piciorul, măsură de lungime folosită în ţările anglo-saxone; un picior este egal cu aproximativ o treime dintr-un metru.</p>
               <p rend="justify">29 Peşte marin, asemănător cu calcanul.</p>
               <p rend="justify">30 Fiind numele unuia dintre cei trei fii ai lui Noe, numele lui Ham aminteşte legendele biblice despre potop.</p>
               <p rend="justify">31 Formă prescurtată pentru Daniel.</p>
               <p rend="justify">32 Uriaş amfiteatru, zidit la Roma de împăraţii Vespasian şi Titus; mai reprezintă şi în zilele noastre una dintre minunăţiile Romei.</p>
               <p rend="justify">33 Eroii enumeraţi în acest pasaj strict autobiografic, precum şi autorii vestitelor romane cărora aceşti eroi le-au dat numele – respectiv Tobias Smollett, Henry Fielding, Oliver Goldsmith, Cervantes, Lesage şi Daniel Dafoe – au exercitat o puternică influenţă asupra lui Dickens.</p>
               <p rend="justify">34 Personaj din romanul Peregrine Pickle de Smollett.</p>
               <p rend="justify">35 Personaj din romanul Roderick Random de acelaşi autor</p>
               <p rend="justify">36 Personaj din romanul Peregrine Pickle de Smollett.</p>
               <p rend="justify">37 Personaj din romanul Peregrine Pickle de Smollett.</p>
               <p rend="justify">38 În loc de Blunderstone, Suffolk; modificarea grafiei corespunde unei modificări dialectale în pronunţarea acestor cuvinte.</p>
               <p rend="justify">39 Platou la marginea de sud-est a capitalei engleze. Aici s-au concentrat în 1384, sub conducerea lui Wat Tyler, ţăranii răsculaţi înainte de a porni asupra Londrei.</p>
               <p rend="justify">40 Pe vremea lui Dickens, cel mai important pod peste Tamisa.</p>
               <p rend="justify">41 Cele două elemente din care este alcătuit numele personajului (steer – a naviga şi forth – drept înainte) aparţin limbajului marinăresc şi, luate laolaltă, sună ca o deviză; „Navighează drept înainte”.</p>
               <p rend="justify">42 Nume dat în mod obişnuit câinilor în Anglia.</p>
               <p rend="justify">43 Nume sub care era cunoscută suburbia londoneză Southwark, de pe malul de sud al Tamisei.</p>
               <p rend="justify">44 Personajul narator din O mie şi una de nopţi care începea să-şi depene povestirile cu un ceas înainte de ivirea zorilor.</p>
               <p rend="justify">45 Alguazil – în limba arabă, înalt dregător; în Spania feudală, ispravnic sau agent de poliţie.</p>
               <p rend="justify">46 Nume de fată; aici folosit în batjocură.</p>
               <p rend="justify">47 Este vorba de Gravesend, un mic port situat nu departe de Londra, la intrarea în estuarul Tamisei.</p>
               <p rend="justify">48 Numele şi emblema hanului.</p>
               <p rend="justify">49 Rule, Britannia! (Stăpâneşte (lumea), Britannia!) – cântec scris în 1733 de poetul James Thomson şi de compozitorul Thomas Arne pentru un spectacol muzical. Acest cântec s-a bucurat de o deosebită popularitate, devenind un al doilea imn naţional englez.</p>
               <p rend="justify">50 Să piară melancolia, cântec popular englez pe o arie din opera Flautul fermecat de Mozart.</p>
               <p rend="justify">51 Mamifer marin din ordinul cetaceelor, cunoscut şi sub numele de purcel-de-mare.</p>
               <p rend="justify">52 În limba engleză înţelesul e aproape acelaşi (rudder şi steer sunt practic sinonime, iar forth şi ford nu e decât o diferenţă de pronunţie).</p>
               <p rend="justify">53 Joc sportiv foarte răspândit în Anglia; membrii echipelor aflate faţă în faţă caută să introducă mingea în poarta adversă, lovind-o cu paletele.</p>
               <p rend="justify">54 Măsura de capacitate, folosită în ţările anglo-saxone atât pentru cereale cât şi pentru fructe; 1 bushel este egal cu 36.37 l.</p>
               <p rend="justify">55 Pentru ca mirii să fie fericiţi în căsnicie, este obiceiul, în unele părţi ale Angliei, ca în urma lor, când pornesc la cununie, să se arunce o gheată veche.</p>
               <p rend="justify">56 Roeshus – corupt de la Roscius, vestit actor de comedie roman (sec. I î.e.n.) al cărui nume preschimbat în poreclă denotă înzestrare deosebită.</p>
               <p rend="justify">57 Culegere de povestiri despre viaţa mucenicilor creştini din toate timpurile (şi, îndeosebi, a protestanţilor englezi, victime ale persecuţiilor religioase), alcătuită de scriitorul ecleziastic John Foxe (1516-1587); s-a bucurat de o mare popularitate şi a cunoscut numeroase ediţii.</p>
               <p rend="justify">58 Conspiraţia prafului de puşcă (Gun-powder Plot) – complot cu vaste ramificaţii, pus la cale în noiembrie 1605 de catolicii din Anglia, care, spre a pune mâna pe frâiele statului, pregătiseră aruncarea în aer, atât a Camerei Comunelor cât şi a Camerei lorzilor, şi asasinarea regelui Iacob I.</p>
               <p rend="justify">59 Cartier în inima Londrei, pe malul Tamisei, al cărui nume se trage de la o mănăstire dominicană aşezată mai demult pe acele locuri (în traducere, blackfriars înseamnă „călugării negri”).</p>
               <p rend="justify">60 Procesiune care se organizează în fiecare an la Londra la 9 noiembrie cu prilejul alegerii noului lord-primar al oraşului.</p>
               <p rend="justify">61 Cartoafă făinoasă.</p>
               <p rend="justify">62 Casele de muncă (workhouses), organizate în Anglia începând din 1834, aveau menirea să ofere adăpost şi lucru şomerilor, şi azil bătrânilor şi celor incapabili de muncă; în practică, însă, au ajuns adevărate închisori, pe care poporul le-a denumit foarte plastic, „bastilii ale legii de asistenţă socială”.</p>
               <p rend="justify">63 Experienţă, practică (lat.); ca multe alte formulări din romanele lui Dickens, expresia „experientia te-nvaţă” a căpătat valoare de proverb.</p>
               <p rend="justify">64 Una dintre principalele artere comerciale ale capitalei engleze; numele ei, care în traducere înseamnă „malul”, se explică prin faptul că această arteră este paralelă cu malul Tamisei.</p>
               <p rend="justify">65 Stradă pe care se află „Drury Lane Theatre”, unul dintre cele mai vechi şi mai vestite teatre ale Londrei.</p>
               <p rend="justify">66 Muşchi de vacă, foarte puţin fript, aproape crud la mijloc.</p>
               <p rend="justify">67 Piaţă londoneză de zarzavaturi, de fructe şi de flori.</p>
               <p rend="justify">68 Complex arhitectonic, având frumoase porticuri şi terase privind spre Tamisa.</p>
               <p rend="justify">69 „Ameţitoare veritabilă”.</p>
               <p rend="justify">70 Cântec de Charles Dibdin (1745-1814), poet, compozitor şi dramaturg englez.</p>
               <p rend="justify">71 Nişă care prelungeşte spre exterior o încăpere (engl.).</p>
               <p rend="justify">72 Suprema instanţă judecătorească engleză în privinţa proceselor izvorâte din contracte şi obligaţii.</p>
               <p rend="justify">73 Băutură preparată din bere fierbinte, amestecată cu ou, zahăr şi nucşoară.</p>
               <p rend="justify">74 Pod peste Tamisa înlocuit cu unul nou în 1831.</p>
               <p rend="justify">75 Coloană dorică, înaltă de 61,5 m. ridicată în amintirea focului ce a mistuit Londra în 1666; în vârful coloanei se află o urnă din care se înalţă o flacără de aur.</p>
               <p rend="justify">76 London Tower – vechea citadelă a Londrei, construită de descălecătorii normanzi în secolul al XI-lea; a fost folosită veacuri de-a rândul ca temniţă pentru infractorii politici, pentru ca la sfârşitul secolului al XIX-lea să fie transformată în muzeu.</p>
               <p rend="justify">77 Joc de cărţi.</p>
               <p rend="justify">78 Amestec de bere, alcool şi zahăr, care se bea fierbinte.</p>
               <p rend="justify">79 În Anglia, nume dat în mod obişnuit cailor ţărăneşti.</p>
               <p rend="justify">80 Cântec popular englez (1780).</p>
               <p rend="justify">81 Băutură caldă, preparată dintr-un amestec de rom, zahăr, lămâie, fructe şi mirodenii.</p>
               <p rend="justify">82 Cântec de Charles Dibdin sub numele de hornpipe (instrument specific englezesc, asemănător cu cimpoiul), sunt cunoscute şi anumite jocuri vesele marinăreşti, în doi timpi, pe muzică executată la acest instrument.</p>
               <p rend="justify">83 Pe coasta Canalului Mânecii (la 114 km de Londra); portul englez cel mai apropiat de Franţa.</p>
               <p rend="justify">84 Orăşel în vecinătatea portului Dover.</p>
               <p rend="justify">85 Port şi staţiune pescărească, la sud-vest de Dover.</p>
               <p rend="justify">86 Plajă în apropiere de Folkstone.</p>
               <p rend="justify">87 Coloană comemorativă, ridicată într-o piaţetă din sudul Londrei în cinstea lui Brass Crosby (? – 1475), fost lord-primar al oraşului.</p>
               <p rend="justify">88 Şase pence.</p>
               <p rend="justify">89 Orăşel pe malul Tamisei, la 7-8 km în aval de Londra: pe aici trece meridianul zero (numit şi meridianul Greenwich), în raport cu care se socotesc gradele de longitudine estică şi vestică.</p>
               <p rend="justify">90 Port pe malul râului Medway, afluent navigabil al Tamisei, la 45 km sud-est de Londra, pe drumul Doverului.</p>
               <p rend="justify">91 Port pe malul Medwayului, la câţiva kilometri de Rochester; unul din principalele centre de instrucţie ale armatei de uscat şi ale marinei britanice, mare arsenal şi şantier naval.</p>
               <p rend="justify">92 Moartea lui Nelson, cântec popular (text de S. J. Arnold pe muzică de John Braham) închinat lui Horace Nelson (1758-1805), amiral englez, eroul bătăliilor navale de la Abukir şi Trafalgar.</p>
               <p rend="justify">93 Vechi şi pitoresc orăşel englez, la sud-est de Londra, în comitatul Kent; în vestita catedrală de la Canterbury, clădită între 1070 şi 1115, slujeşte primatul bisericii anglicane, al cărui titlu oficial este acela de arhiepiscop de Canterbury.</p>
               <p rend="justify">94 Cap pe coasta Canalului Mânecii, nu departe de Dover; aici se află un far.</p>
               <p rend="justify">95 Capitala comitatului Kent, la sud-vest de Rochester.</p>
               <p rend="justify">96 Este vorba de doctorul Chillip (vezi capitolul 1. p. 20 şi urm.), al cărui nume, după atâţia ani, mătuşa îl uitase.</p>
               <p rend="justify">97 În traducere: ucigaş.</p>
               <p rend="justify">98 Personaj biblic, fiul lui Adam şi al Evei, fratele şi ucigaşul lui Abel.</p>
               <p rend="justify">99 Dick este o formă prescurtată, de alintare pentru Richard.</p>
               <p rend="justify">100 Unitate de măsură pentru lichide folosită în ţările anglo-saxone; 1 gallon este egal cu 4,546 l.</p>
               <p rend="justify">101 Carol I Stuart (1600-1649), rege al Angliei (1625-1649); înlăturat de la tron de revoluţia burgheză şi decapitat sub presiunea celor care cereau proclamarea republicii.</p>
               <p rend="justify">102 Benjamin Franklin (1706-1790), fizician, filosof şi om politic american, inventatorul paratrăsnetului.</p>
               <p rend="justify">103 Membru al unei secte protestante care, socotind că adevărul sălăşluieşte în inima credincioşilor, neagă orice serviciu divin organizat şi, prin urmare, tainele şi clerul; quaker-ii propovăduiesc toleranţa religioasă şi frăţia universală.</p>
               <p rend="justify">104 Isaac Wats (1674-1748), pastor şi poet englez; a scris versuri profane şi imnuri bisericeşti.</p>
               <p rend="justify">105 Este vorba de manualul Practice of the Court of King's Bench (1795) de William Tidd, folosit multă vreme în învăţământul juridic englez.</p>
               <p rend="justify">106 Băutură preparată din must de cereale distilat şi condimentat cu ienupăr.</p>
               <p rend="justify">107 Numele din care derivă forma diminutivă şi familiară Jack.</p>
               <p rend="justify">108 Sindbad-marinarul: unul dintre eroii povestirilor arabe înmănuncheate în vestita culegere cunoscută sub numele de O mie şi una de nopţi; Sindbad, ca şi eroul Odiseii lui Homer, îmbină spiritul de aventură cu isteţimea.</p>
               <p rend="justify">109 Este vorba de mingea de plută cu coroniţă de pene folosită în jocul sportiv cunoscut în ţările anglo-saxone sub numele de badminton: la noi; acest joc fiind adus din Franţa, a fost desemnat şi sub numele de „volan” (de la fr. volant.)</p>
               <p rend="justify">110 Marcus Porcius Cato din Utica (95-46 î.e.n.), filosof roman</p>
               <p rend="justify">111 Cartier de locuinţe ieftine, construit la Londra către sfârşitul secolului al XVIII-lea.</p>
               <p rend="justify">112 Locuţiune împrumutată din Eseul despre om al poetului Alexander Pope (1688-1744).</p>
               <p rend="justify">113 E mult de-atunci (în dialect scoţian în original); cântec popular scoţian cules de marele poet Johns Burns (1759-1790).</p>
               <p rend="justify">114 Aluzia are menirea să evoce decorul, atmosfera şi personajele scenei respective – peştera, cazanul în clocot, tunetele şi vrăjitoarele.</p>
               <p rend="justify">115 În Anglia, şi în zilele noastre, în faţa anumitor instanţe avocaţii, ca şi magistraţii, poartă perucă.</p>
            </div>
            <div type="div2" rend="P2">
               <head>
                  <label>Capitolul XIX.</label>Mă uit în jur şi văd pe cineva</head>
               <p>Nu ştiu dacă în adâncul sufletului am fost bucuros sau amărât când, la sfârşitul ultimului an de învăţătură, a venit vremea să părăsesc şcoala doctorului Strong. Fusesem cât se poate de fericit acolo, îi purtam o afecţiune deosebită doctorului şi eram în lumea aceea mică un personaj de vază, un personaj respectat. Pentru toate aceste pricini, îmi părea rău că voi pleca; dar pentru alte pricini, destul de fluşturatice, eram bucuros. Mă ispiteau anumite iluzii nedesluşite, iluzia că voi fi un tânăr independent, iluzia că lumea stă la picioarele tinerilor independenţi, că aceste făpturi năstruşnice ar fi chemate să vadă şi să săvârşească lucruri minunate şi să exercite negreşit o înrâurire nemaipomenită asupra societăţii. Atât de puternice au fost în mintea-mi copilărească aceste închipuiri, încât, privind lucrurile cu judecata mea de acuma, mi se pare c-am părăsit şcoala fără a încerca o firească părere de rău. Despărţirea nu m-a impresionat cât m-au impresionat alte despărţiri. În zadar caut să-mi aduc aminte împrejurările în care a avut loc despărţirea şi ce-am simţit cu prilejul ei; dar n-a lăsat urme adânci în memoria mea. Presupun că eram uluit de perspectivele ce-mi stăteau în faţă. Ştiu că, pe atunci, nu ţineam seama decât foarte puţin sau deloc de experienţa copilăriei mele şi că viaţa nu mi se părea altceva decât un basm încântător, pe care tocmai mă găteam să-l citesc.</p>
               <p>Mă sfătuisem de multe ori cu mătuşa ce meserie să îmbrăţişez. De un an şi mai bine mă străduisem să aflu un răspuns satisfăcător la întrebarea ce mi-o pusese de atâtea ori: „Ce-ai vrea să fii?” Dar nu mi-am putut descoperi nici o predilecţie specială pentru vreo meserie anume. Dacă soarta m-ar fi dăruit cu ştiinţa artei de a naviga, dacă mi-ar fi fost încredinţată comanda unei expediţii iute ca vântul şi aş fi putut porni în jurul lumii într-o călătorie ca să fac descoperiri triumfale, cred că m-aş fi simţit cât se poate de potrivit pentru o asemenea ispravă. Lipsindu-mi însă asemenea daruri miraculoase, nu doream decât să mă dedic unei activităţi care să nu însemne o povară prea grea pentru mătuşa; şi să-mi fac datoria, oricare ar fi fost ea.</p>
               <p>La consfătuirile noastre, mister Dick asistase întotdeauna cu un aer îngândurat şi înţelept. Nu s-a încumetat însă să prezinte sugestii decât o singură dată; şi atunci (nu ştiu cum de i-a trecut prin minte), din senin, a propus să devin „căldărar”. Acestei propuneri mătuşa i-a făcut o primire atât de proastă, încât mister Dick n-a mai îndrăznit să deschidă gura niciodată, şi de atunci înainte s-a mărginit să-şi zornăie banii în buzunar, aşteptând cu luare-aminte ca mătuşa să-şi spună părerea.</p>
               <p>—  Trot, dragul meu, vreau să-ţi spun ceva, mi-a zis mătuşa într-o dimineaţă, în preajma Crăciunului, după ce părăsisem şcoala, întrucât până acum n-am putut lua nici o hotărâre asupra acestei probleme spinoase şi cum trebuie să ne ferim, cât putem, de orice greşeală, cred că n-ar strica un mic răgaz. Trebuie să încerci acum să priveşti lucrurile din alt punct de vedere, nu şcolăreşte.</p>
               <p>—  Am să încerc.</p>
               <p>—  Cred, a urmat mătuşa, că o mică schimbare şi un prilej de a arunca o privire asupra vieţii dinafară ţi-ar prinde bine şi te-ar ajuta să te reculegi şi să judeci lucrurile cu mai multă luciditate. Ce-ar fi dacă ai face un mic voiaj? Ce-ar fi dacă te-ai duce să vizitezi meleagurile natale, ca s-o vezi pe femeia aia ciudată, cu nume sălbatic? mi-a zis mătuşa, frecându-şi nasul, căci nu-i putea ierta lui Peggotty numele pe care-l purta.</p>
               <p>—  Nimic pe lume nu mi-ar face mai mare plăcere!</p>
               <p>—  Bine, foarte bine, a zis mătuşa, căci şi mie mi-ar face plăcere. Şi e firesc şi rezonabil să-ţi facă plăcere. Sunt convinsă, Trot, că tot ce vei face va fi întotdeauna firesc şi rezonabil.</p>
               <p>—  Nădăjduiesc şi eu, mătuşico.</p>
               <p>—  Sora ta, Betsey Trotwood, a urmat mătuşa, ar fi fost cea mai rezonabilă şi cea mai firească fată din câte au fost vreodată. Ai să fii vrednic de ea, nu-i aşa, Trot?</p>
               <p>—  Nădăjduiesc să fiu vrednic de dumneata, mătuşico. M-aş mulţumi cu atât.</p>
               <p>—  Noroc că biata şi scumpa fetiţă care era maică-ta nu mai e în viaţă, mi-a zis privindu-mă admirativ, căci altfel ar fost atât de mândră acum de băiatul ei, că şi-ar fi pierdut şi puţina minte pe care o avea! (Mătuşa obişnuia să-şi scuze slăbiciunea pentru mine atribuind-o bietei mame.) Doamne-Dumnezeule, Trotwood, cum semeni cu ea!</p>
               <p>—  Sper că-ţi face plăcere, mătuşă…</p>
               <p>—  E leit maică-sa, Dick, a exclamat mătuşa, e leit maică-sa, aşa cum am văzut-o în după-amiaza aceea, înainte s-o apuce durerile. Doamne-Dumnezeule, seamănă cu maică-sa, ca două picături de apă!</p>
               <p>—  Adevărat? a întrebat mister Dick.</p>
               <p>—  Da, şi seamănă şi cu David, a întărit mătuşa.</p>
               <p>—  Seamănă foarte mult cu David! a încuviinţat mister Dick.</p>
               <p>—  Dorinţa mea, Trot, e să ajungi un om zdravăn, a urmat mătuşa, nu atât trupeşte, căci eşti destul de zdravăn trupeşte, ci sufleteşte. Un om zdravăn, un om care ştie ce vrea. Un om hotărât, a zis mătuşa dând din cap şi strângând pumnul. Un om hotărât. Cu caracter, Trot. Un om cu un caracter puternic, care să nu se lase influenţat de nimeni şi de nimic decât pentru motive temeinice. Asta aş vrea să ajungi. Şi dacă tatăl şi mama ta ar fi fost aşa, le-ar fi mers mai bine.</p>
               <p>Mi-am exprimat nădejdea c-am să ajung un om pe placul ei.</p>
               <p>—  Pentru început, ca să dobândeşti încredere în propriile tale puteri şi ca să te obişnuieşti să iei hotărâri de unul singur, mi-a zis mătuşa, am să te las să pleci singur în această călătorie. La un moment dat mă gândisem să te trimit cu mister Dick; dar m-am răzgândit; o să rămână aici, să aibă grijă de mine.</p>
               <p>O  clipă mister Dick a părut puţin cam trist; apoi, însă, la gândul că va avea cinstea să poarte de grijă celei mai extraordinare femei din lume, faţa i s-a luminat.</p>
               <p>—  Afară de asta, a adăugat mătuşa, are de lucru la memoriu.</p>
               <p>—  O, desigur, s-a grăbit să spună mister Dick. Am de gând să-l isprăvesc fără întârziere, neapărat trebuie să-l isprăvesc fără întârziere. Apoi am să-l expediez ştii… după care… Şi aici mister Dick s-a stăpânit şi, după o pauză mai lungă, a încheiat: Să vezi atunci ce încurcătură o să mai iasă!</p>
               <p>Scurt timp după aceea, potrivit planului întocmit cu atâta bunăvoinţă de mătuşă-mea, am primit o pungă plină cu bani şi un geamantan şi am pornit în expediţie. La despărţire, mătuşa mi-a dat câteva sfaturi bune şi foarte multe sărutări şi mi-a spus că, întrucât în ochii ei scopul călătoriei mele este să-mi ofere prilejul să văd câte ceva şi să cuget, n-ar fi rău să fac un popas de câteva zile la Londra, fie în drum spre Suffolk, fie la înapoiere. Într-un cuvânt, eram liber să fac ce poftesc timp de trei săptămâni sau o lună; singurele restricţii impuse acestei libertăţi erau obligaţia de a cugeta asupra celor văzute şi promisiunea de a scrie de trei ori pe săptămână, relatând cu exactitate întâmplările călătoriei.</p>
               <p>Mai întâi m-am dus la Canterbury ca să-mi iau rămas bun de la Agnes şi de la mister Wickfield (încă nu renunţasem la odăiţa ce ocupasem în casa lui), precum şi de la bunul doctor Strong. Agnes s-a bucurat foarte mult când m-a văzut şi mi-a spus că, de când plecasem, casa parcă nu mai era aceeaşi.</p>
               <p>—  Nici eu nu mai sunt acelaşi om de când am plecat, i-am răspuns. Fără tine mă simt ca şi cum mi-ar lipsi mâna dreaptă. Şi asta-i încă puţin spus, pentru că mâna mea dreaptă n-are nici inimă, nici cap. Toţi cei care te cunosc, Agnes, se sfătuiesc cu tine şi-ţi cer îndrumare.</p>
               <p>—  Toţi cei care mă cunosc mă răsfaţă, mi-a răspuns, zâmbind.</p>
               <p>—  Nu. Alta-i pricina; eşti fără seamăn pe lume. Eşti atât de bună şi atât de blândă şi ai o judecată care nu dă greş niciodată.</p>
               <p>—  Vorbeşti ca şi cum aş fi fost miss Larkins, mi-a zis Agnes, izbucnind într-un râs cristalin şi apucându-se din nou de cusut.</p>
               <p>—  Ei! Nu-i frumos să profiţi de confidenţele mele, i-am răspuns roşind la amintirea fetei în albastru care mă robise. Totuşi, Agnes, îţi voi încredinţa şi de aci înainte secretele mele. Niciodată nu mă voi putea lipsi de tine. Şi ori de câte ori mă voi afla la grea cumpănă, ori de câte ori mă voi îndrăgosti, voi veni să-ţi spun, dacă-mi dai voie, chiar când va fi vorba de o dragoste serioasă.</p>
               <p>—  Păi la tine întotdeauna a fost vorba de dragoste serioasă! mi-a zis Agnes, râzând din nou.</p>
               <p>—  Vai, nu, a fost o dragoste de copil sau de şcolar! i-am spus, râzând la rândul meu, nu fără a roşi puţin. Lucrurile s-au schimbat acum şi mă tem că într-o bună zi va fi vorba de ceva foarte serios. Ceea ce mă miră e că până acum tu, Agnes, nu te-ai îndrăgostit în serios de nimeni.</p>
               <p>Agnes a râs iar şi a clătinat din cap.</p>
               <p>—  O, ştiu că nu eşti îndrăgostită cu adevărat, pentru că dacă ai fi fost, mi-ai fi spus. Sau cel puţin, am adăugat, văzând cum i se îmbujorau obrajii, m-ai fi lăsat s-o ghicesc singur. Dar nu ştiu pe nimeni care să fie vrednic să te iubească pe tine, Agnes. Până nu se va ivi un pretendent mai nobil din fire, mai vrednic decât toţi cei pe care i-am văzut perindându-se pe aici, consimţământul meu n-ai să-l primeşti. De aici înainte nu voi pierde din ochi pe niciunul dintre admiratorii tăi; şi cu acela care-ţi va cuceri inima voi fi foarte exigent, de asta poţi fi încredinţată.</p>
               <p>Până acum discuţia se desfăşurase pe acel ton, îmbinând zeflemeaua şi seriozitatea, care era rezultatul firesc al vechilor noastre legături de prietenie, înfiripate încă pe vremea când eram copii. Deodată, însă, Agnes şi-a ridicat privirile spre mine şi, cu glasul schimbat, mi-a zis:</p>
               <p>—  Trotwood, vreau să-ţi pun o întrebare pe care se prea poate să nu mai am prilejul să ţi-o pun vreme îndelungată. O întrebare care cred că n-aş putea s-o pun nimănui decât ţie. Spune-mi, ai băgat de seamă vreo schimbare la tata?</p>
               <p>Băgasem de seamă o schimbare, şi nu o dată mă întrebasem dacă nu cumva băgase de seamă şi ea. Agnes a citit pesemne pe faţa mea aceste gânduri, căci îndată şi-a plecat ochii şi am văzut că erau înlăcrimaţi.</p>
               <p>—  Spune-mi, ce crezi? m-a întrebat cu glas scăzut.</p>
               <p>—  Cred… Spune-mi, Agnes, ştii cât de mult ţin la el, pot să vorbesc deschis?</p>
               <p>—  Da, mi-a zis.</p>
               <p>—  Cred că nu-i prieşte deloc năravul lui, care s-a agravat mult de când am venit aici întâia oară. Adesea e foarte nervos, sau cel puţin aşa mi se pare mie.</p>
               <p>—  Nu-i o simplă părere, a zis Agnes, dând din cap.</p>
               <p>—  Îi tremură mâna, vorbeşte nedesluşit, şi are uneori o lucire ciudată în privire. Am băgat de seamă că mai totdeauna atunci când nu e stăpân pe sine, se nimereşte să fie chemat să rezolve probleme.</p>
               <p>—  Da, de Uriah a zis Agnes.</p>
               <p>—  Da; şi conştiinţa faptului că nu poate face faţă situaţiei, sau că n-a înţeles problema, sau că, fără să vrea, a lăsat să se vadă în ce stare se află, pare-se că îl tulbură atât de mult, încât a doua zi se simte mai rău, iar în ziua următoare şi mai rău, şi rezultatul este că arată obosit şi priveşte în gol. Cele ce-ţi spun nu trebuie să te sperie, Agnes, dar aseară l-am văzut lăsând capul pe masa lui de lucru şi plângând ca un copil.</p>
               <p>În timp ce mai vorbeam încă, mi-a atins uşor buzele cu mâna, şi într-o clipă a fost la uşă unde l-a întâmpinat pe tatăl ei şi l-a luat de braţ. Când amândoi s-au întors către mine, m-a mişcat expresia feţei ei. Privirea-i luminoasă era plină de dragoste şi de recunoştinţă pentru iubirea şi grija pe care dânsul i le purta, şi îmi adresa o rugă nespus de fierbinte să nu-l judec prea aspru nici chiar în gândurile mele cele mai tainice şi să nu-mi fac o părere proastă despre el; era atât de mândră de el şi îi era atât de devotată şi în acelaşi timp era atât de înduioşată şi neliniştită, fiind totodată convinsă că la fel voi fi şi eu, încât orice ar fi încercat să-mi spună prin viu grai n-ar fi fost nici pe departe atât de elocvent şi nu m-ar fi putut mişca mai mult.</p>
               <p>Urma să mergem să luăm ceaiul la doctorul Strong. Ne-am dus la ora obişnuită, şi în jurul căminului i-am găsit pe doctor, pe tânăra lui soţie şi pe mama ei. Doctorul a făcut atâta caz de călătoria mea, ca şi cum aş fi plecat în China, şi m-a primit ca pe un oaspete de vază şi a poruncit să se arunce pe foc o buturugă mare, ca să poată vedea chipul fostului său elev luminat de vâlvătăi.</p>
               <p>—  Nu voi mai apuca să văd mulţi băieţi luând locul lui Trotwood, a zis doctorul, încălzindu-şi mâinile. Mă simt obosit, Wickfield, şi am nevoie de linişte. Până în şase luni îmi voi părăsi elevii şi voi duce o viaţă mai tihnită.</p>
               <p>—  Mi-ai mai spus de câteva ori lucrul ăsta în ultimii zece ani, i-a răspuns mister Wickfield.</p>
               <p>—  Da, dar de astă dată sunt hotărât, l-a asigurat doctorul. Îl las în loc pe ajutorul meu – vorbesc foarte serios – aşa că foarte curând va trebui să ne întocmeşti un contract, să ne lege de mâini şi de picioare ca pe şarlatani.</p>
               <p>—  Şi să am grijă să nu te trezeşti păcălit, nu-i aşa? i-a zis mister Wickfield. Aşa cum desigur te-ai trezit dacă ţi-ai face singur contractul. Bine. Sunt gata! În meseria mea există şi sarcini mai neplăcute decât asta.</p>
               <p>—  După aceea, a spus doctorul zâmbind, voi putea să-mi văd numai de dicţionar şi de celălalt co-contractant… adică de Annie.</p>
               <p>Când mister Wickfield s-a uitat la Annie, care şedea la masa de ceai alături de Agnes, ea i-a ocolit privirea cu atâta sfiiciune şi teamă, încât dânsul şi-a aţintit privirea asupra ei şi mi s-a părut că îşi amintise de ceva.</p>
               <p>—  Văd c-aţi primit poştă din India, a observat mister Wickfield după o scurtă pauză.</p>
               <p>—  Da, tocmai! Nişte scrisori de la mister Jack Maldon, a confirmat doctorul.</p>
               <p>—  Adevărat?</p>
               <p>—  Bietul Jack! s-a amestecat în vorbă missis Markleham, clătinând din cap. Ce climă afurisită! Mi s-a spus că-i ca şi cum ai trăi pe o movilă de nisip sub razele de foc ale unei lentile convexe! Părea robust, dar nu era. Dragă doctore, să ştii că mai degrabă spiritul lui curajos decât constituţia lui l-a făcut să se arunce în această aventură. Tu, Annie dragă, desigur că-ţi aminteşti că vărul tău n-a fost niciodată voinic; în orice caz, n-a fost niciodată ceea ce se numeşte un om robust, a adăugat missis Markleham, vorbind apăsat şi rotindu-şi privirea asupra celor de faţă. Ştiu asta încă de pe vremea când atât el, cât şi fiica mea mai erau copii şi se plimbau toată ziulica împreună, braţ la braţ.</p>
               <p>Annie, căreia i se adresase, nu i-a răspuns nici un cuvânt.</p>
               <p>—  Din spusele dumneavoastră trebuie să înţeleg oare că Jack Maldon ar fi bolnav? a întrebat mister Wickfield.</p>
               <p>—  Bolnav! a exclamat Cătana-Bătrână. E în fel şi chip, sir.</p>
               <p>—  Numai zdravăn nu? a sărit mister Wickfield.</p>
               <p>—  Asta-i, zdravăn nu el a recunoscut Cătana-Bătrână. A suferit, desigur, de insolaţii îngrozitoare, a suferit de febră tropicală, de friguri şi de tot ce vrei! Cât priveşte ficatul l-a lăsat chiar din clipa când s-a îmbarcat a încheiat cu resemnare Cătana-Bătrână.</p>
               <p>—  Şi a scris el toate astea? a căutat s-o descoasă mister Wickfield.</p>
               <p>—  Ce să scrie? Dacă-mi puteţi pune o asemenea întrebare, nu-l cunoaşteţi pe Jack Maldon! i-a răspuns missis Markleham, legănându-şi capul şi agitând evantaiul. Să scrie? Nu, niciodată! Mai degrabă s-ar lăsa sfârtecat de patru armăsari sălbatici!</p>
               <p>—  Mamă! a intervenit missis Strong.</p>
               <p>—  Annie, draga mea, te rog să nu mă mai întrerupi, decât pentru a întări spusele mele. Ştii tot atât de bine ca şi mine că vărul tău Maldon mai degrabă s-ar lăsa sfârtecat de armăsari sălbatici… de ce oare am spus că numai de patru? Nu, nici n-am să mă opresc la patru… opt, şaisprezece, treizeci şi doi de armăsari sălbatici mai degrabă decât să răstoarne planurile doctorului!</p>
               <p>—  Planurile lui Wickfield, a corectat-o doctorul, trecându-şi mâna pe faţă şi privindu-l nu fără remuşcare pe sfetnicul său. Vreau să spun împotriva celor ce le-am pus la cale împreună pentru binele lui. Doar am zis eu însumi: „aici sau undeva peste mare”.</p>
               <p>—  Iar eu am zis: „peste mare”, a adăugat solemn mister Wickfield. Eu l-am făcut să plece peste mare. Îmi asum această responsabilitate.</p>
               <p>—  Poftim! Ce responsabilitate? a exclamat Cătana-Bătrână. Doar totul s-a făcut cu cele mai bune intenţii, dragă mister Wickfield; totul s-a făcut cu cea mai mare bunăvoinţă şi cu cele mai bune intenţii. Dar dacă bietul băiat nu poate trăi acolo, nu poate, şi pace! Şi dacă nu poate trăi acolo, mai degrabă o să moară acolo decât să răstoarne planurile doctorului. Îl cunosc, a adăugat Cătana-Bătrână, făcându-şi vânt cu evantaiul, cu un aer profetic dar resemnat, şi ştiu că mai degrabă o să-şi dea viaţa decât să răstoarne planurile doctorului!</p>
               <p>—  Bine, bine, i-a spus amabil doctorul, nu ţin morţiş la planurile mele şi sunt gata să le răstorn şi singur. Pot face alte planuri. Dacă mister Jack Maldon se va întoarce în ţară din motive de sănătate, nu trebuie să-l lăsăm să mai plece înapoi şi trebuie să ne silim să-i facem rost de o situaţie bună şi potrivită în ţară.</p>
               <p>Missis Markleham a fost în aşa măsură covârşită de această mărinimoasă declaraţie (la care nu e nevoie să spun că nu se aşteptase deloc), încât n-a fost în stare să-i spună doctorului decât că nu-şi dezminţise bunătatea şi să-şi sărute de mai multe ori în şir evantaiul, pentru ca apoi să-l lovească prieteneşte, pe mână, cu el. După aceea a dojenit-o pe Annie că nu era destul de recunoscătoare pentru bunăvoinţa pe care, de dragul ei, doctorul i-o arată vechiului tovarăş de joacă, şi apoi ne-a povestit fel de fel despre alţi vrednici membri ai familiei sale, care ar fi fost de dorit să fie ajutaţi să stea pe vrednicele lor picioare.</p>
               <p>În tot acest timp Annie n-a scos un cuvânt şi n-a ridicat ochii din pământ. În tot acest timp mister Wickfield şi-a ţinut privirea aţintită asupra lui Annie, care stătea lângă fiica lui. Nici prin gând nu-i trecea că s-ar putea să-l observe cineva, atât era de cufundat în gândurile sale, şi o privea cu atâta încordare, încât uitase de lume. Apoi a întrebat dacă mister Jack Maldon scrisese ceva în această privinţă, şi anume cui.</p>
               <p>—  Poftim, aici! a spus missis Markleham, luând peste capul doctorului un plic de pe cămin. Dragul de el, i-a scris chiar doctorului… unde e?. Iată: „Îmi pare rău că trebuie să vă înştiinţez că o duc foarte greu cu sănătatea şi mă tem că voi fi silit să mă întorc acasă pentru câtva timp, aceasta fiind singura nădejde de vindecare”. Mai limpede nici c-ar putea să fie, bietul de el! Singura lui nădejde de vindecare! Scrisoarea către Annie e încă şi mai limpede. Annie, dă-mi scrisoarea.</p>
               <p>—  Nu acum, mamă, a rugat-o ea cu glas scăzut.</p>
               <p>—  Draga mea, în anumite privinţe eşti cea mai caraghioasă fiinţă sub soare, i-a răspuns maică-sa, iar faţă de nevoile familiei aş putea spune că ai o atitudine de-a dreptul denaturată. Cred că de această scrisoare n-am fi aflat niciodată dacă nu ţi-aş fi cerut-o eu. Aşa înţelegi tu, iubita mea, încrederea ce i-o datorezi doctorului Strong? Sunt uimită. Ar trebui să-ţi dai seama de lucrurile astea!</p>
               <p>După oarecare codeală, scrisoarea fu adusă; şi când i-am înmânat-o bătrânei doamne, am văzut că mâna din care o luasem tremura.</p>
               <p>—  Să găsim acum pasajul acela, a zis missis Markleham, ridicând lornieta. „Amintirea vremurilor de odinioară, iubita mea Annie”, şi aşa mai departe… nu, nu-i asta. „Bătrânul şi amabilul proctor…” ăsta cine mai e? Doamne, Annie, tare neciteţ scris mai are vărul tău Maldon şi tare proastă mai sunt! Da, fireşte, stă scris „doctor”! Vai! Amabil, într-adevăr! Aici a făcut o pauză, ca să-şi sărute din nou evantaiul şi să-l agite în faţa doctorului, care ne privea cu o placidă mulţumire. Iată, am găsit! „N-ar trebui să fii surprinsă, Annie, când vei afla – fireşte că n-ar trebui, doar ştim că prea robust n-a fost niciodată! Ce vă spuneam eu adineauri? -… când vei afla că am suferit atât de mult pe aceste meleaguri depărtate, încât m-am hotărât să plec cu orice preţ: fie în concediu de boală, dacă va fi cu putinţă; fie demisionând, dacă nu voi obţine concediu. Ce am îndurat şi îndur aici e insuportabil”. Şi eu, una, fără răspunsul prompt dat de această făptură de o bunătate fără pereche, a încheiat missis Markleham, făcând din nou semne telegrafice doctorului şi împăturind scrisoarea, mărturisesc deschis că nici să mă gândesc n-aş putea suporta să stărui asupra sensului cuvintelor lui.</p>
               <p>Deşi bătrâna s-a uitat la el, aşteptând să-i audă comentariile, mister Wickfield n-a scos un cuvânt şi a stat neclintit, cu privirile aţintite în pământ. Şi chiar după ce s-a schimbat subiectul şi ne-am apucat să vorbim despre altele, a rămas aşa vreme îndelungată, ridicându-şi numai rareori ochii, pentru ca, încruntat şi îngândurat, să se uite o clipă la doctor sau la soţia acestuia, sau la amândoi.</p>
               <p>Doctorul era mare iubitor de muzică. Agnes avea un glas plăcut şi expresiv, iar missis Strong, de asemenea. Au cântat la patru mâini şi au executat împreună duete, dând un adevărat concert. Dar am băgat de seamă două lucruri: în primul rând, că deşi Annie îşi redobândise stăpânirea de sine şi se purta ca de obicei, între ea şi mister Wickfield exista totuşi o prăpastie; în al doilea rând, că lui mister Wickfield părea să-i displacă prietenia dintre Annie şi Agnes, pe care o privea cu teamă şi trebuie să mărturisesc că pentru mine amintirea celor petrecute în seara plecării lui mister Maldon abia acum a început să aibă un tâlc, nebănuit până atunci, şi să mă tulbure profund. Frumuseţea nevinovată a chipului ei mi-a părut mai puţin nevinovată ca până acum; am început să privesc cu neîncredere graţia înnăscută şi farmecul persoanei ei; şi când m-am uitat la Agnes, care stătea lângă ea, şi m-am gândit cât de bună şi de cinstită era Agnes, s-a strecurat în mintea mea gândul că prietenia lor era nepotrivită.</p>
               <p>Atât de fericită se simţea însă Agnes şi la fel şi Annie, încât au făcut ca seara să treacă de parcă n-ar fi durat decât un ceas. Dar seara s-a încheiat cu un incident care mi-a rămas întipărit în amintire. Tocmai îşi luau rămas bun una de la alta, şi Agnes dădea s-o îmbrăţişeze şi s-o sărute pe Annie, când, ca din întâmplare, mister Wickfield le-a despărţit şi repede a tras-o pe Agnes după el. Şi atunci, pe faţa frumoasei missis Strong s-a ivit din nou – ca şi cum timpul ar fi fost brusc anulat, iar eu m-aş fi găsit din nou în prag, ca atunci – expresia ce-o avusese şi în noaptea plecării lui Jack Maldon, când mister Wickfield n-o slăbise din ochi nici o clipă.</p>
               <p>N-am cuvinte să spun ce impresie mi-a făcut acest incident şi nici de ce de atunci încoace mi-a fost cu neputinţă să uit acea privire a ei şi să-mi mai aduc aminte vreodată de frumuseţea ei nevinovată. M-a urmărit şi când am ajuns acasă. Mi se părea că nori groşi coborau asupra căminului doctorului. Respectul ce-l purtam părului său cărunt era amestecat cu compătimire pentru faptul că se încredea în cei ce-l amăgeau şi cu resentimente împotriva celor care îl trăgeau pe sfoară. Umbra ameninţătoare a unei mari năpaste şi a unei mari nelegiuiri, care n-avea încă formă desluşită, se aşternea ca o pată întunecată asupra locurilor paşnice unde învăţasem şi petrecusem când eram copil şi mi se părea că va însemna o nedreptate strigătoare la cer. Nu mă mai puteam gândi cu plăcere nici la bătrânii şi impunătorii aloe, cu frunzele lor late, ce înfloreau o dată la o sută de ani, nici la peluza îngrijită, nici la urnele de piatră, nici la aleea doctorului, nici la dangătul familiar al clopotului catedralei, care plutea peste toate acestea. Era ca şi cum altarul senin al adolescenţei ar fi fost pângărit sub ochii mei, iar pacea şi demnitatea lui ar fi fost spulberate.</p>
               <p>A  doua zi dimineaţa a urmat despărţirea de acea casă venerabilă aflată sub influenţa exercitată de Agnes, şi nu m-am mai gândit la nimic altceva. Fără îndoială, mă voi întoarce curând: voi dormi din nou – adesea poate – în odăiţa mea; dar zilele când locuiam statornic acolo trecuseră, şi pieriseră pentru totdeauna vremurile de altădată. Când am împachetat cărţile şi hainele ce le mai aveam acolo, şi care urmau să fie trimise la Dover, am fost mai mâhnit decât l-am lăsat pe Uriah să vadă; iar acesta s-a arătat atât de zelos să-mi ajute, încât mi s-a strecurat în minte gândul hain că plecarea mea îi făcea o deosebită plăcere.</p>
               <p>Mi-am luat rămas bun de la Agnes şi de la tatăl ei, încercând, fără cine ştie ce succes, să mă arăt bărbat, şi m-am suit pe capra diligenţei pentru Londra. Într-atât eram de înduioşat şi înclinat, să iert totul, încât, când am trecut prin oraş, puţin a lipsit ca să-l salut pe vechiul meu duşman, ucenicul măcelar, şi să-i arunc cinci şilingi pentru băutură. Dar cum curăţa butucul cel mare din dugheană şi pentru că înfăţişarea lui se schimbase prea puţin în bine de când îi lipsea dintele din faţă, pe care chiar eu i-l scosesem, mi s-a părut că prea era un măcelar înrăit şi mi-am zis c-ar fi mai nimerit să nu-i fac avansuri.</p>
               <p>Îmi aduc aminte că atunci când, în cele din urmă, am ieşit pe şosea, mă stăpânea un singur gând: să par cât mai vârstnic cu putinţă în ochii surugiului şi să fiu cât se poate de acru. Asta mi-a venit destul de greu, dar nu m-am lăsat, căci socoteam că aşa vorbeau oamenii mari.</p>
               <p>—  Mergeţi până la punctul terminus, sir? m-a întrebat surugiul.</p>
               <p>—  Da, William, i-am răspuns binevoitor (căci îl cunoşteam). Mă duc la Londra. După aceea am să plec la Suffolk.</p>
               <p>—  La vânătoare, sir? m-a întrebat surugiul.</p>
               <p>Ştia la fel de bine cum ştiam şi eu că în anotimpul acela nu s-ar fi putut vâna decât balene; m-am simţit, totuşi, foarte măgulit.</p>
               <p>—  Nu ştiu, i-am zis, prefăcându-mă că aş fi nehotărât dacă să merg la vânătoare sau nu.</p>
               <p>—  Zice-se că de la o vreme-ncoace păsările e foarte sperioase, mi-a spus William.</p>
               <p>—  Am auzit şi eu.</p>
               <p>—  Sunteţi din Suffolk, sir? m-a întrebat William.</p>
               <p>—  Da, i-am răspuns, mândru. M-am născut în Suffolk.</p>
               <p>—  Am auzit că pe-acolo se face nişte găluşte straşnice! mi-a zis William.</p>
               <p>Nu ştiam acest lucru, dar m-am simţit dator să sporesc renumele tradiţiilor comitatului meu de baştină şi să dau a înţelege că le cunosc; de aceea am încuviinţat din cap parcă pentru a spune: „Te cred”.</p>
               <p>—  Şi ce mai cai de povară! a exclamat William. Cai, nu glumă! Când e bun, un cal de povară de Suffolk preţuieşte greutatea lui în aur. Vi s-a întâmplat vrodat' să creşteţi cai de Suffolk, sir?</p>
               <p>—  N… uu! i-am zis. Nu prea.</p>
               <p>—  Aici, în spate, şade un gentleman care m-aş prinde c-a crescut cai d-ăştia cu toptanul, mi-a zis William.</p>
               <p>Domnul de care vorbea era un bărbat fălcos, cu privire crucişă, ameninţătoare, care purta un cilindru alb, cu boruri înguste, şi nişte pantaloni cafenii, strânşi pe picior, care păreau încheiaţi pe nasturi de la gheată până la şold. Bărbia-i proţăpită peste umărul surugiului era atât de aproape de mine, încât răsuflarea lui mă gâdila pe ceafă; şi când m-am întors către dânsul, se holba cu ochiul care nu era saşiu la caii înaintaşi, măsurându-i cu un aer de cunoscător.</p>
               <p>—  Aşa-i? l-a întrebat William.</p>
               <p>—  Ce să fie aşa?</p>
               <p>—  C-aţi crescut cai de Suffolk cu toptanul?</p>
               <p>—  Cred şi eu! i-a răspuns. Nu s-află rasă de armăsari sau de durlăi să nu o fi crescut şi eu. Unora armăsării şi durlăii le sunt o petrecere. Pentru mine, însă, ei-s totul, îmi ţin loc de mâncare şi de băutură, de casă, de nevastă, şi de copii, de ştiinţă de carte şi de aritmetică, de tabac, de tutun şi de somn.</p>
               <p>—  Ăsta-i om să stea pe locul din spatele caprei, ce ziceţi? mi-a suflat la ureche William, agitând hăţurile.</p>
               <p>Am socotit că-mi spune acest lucru ca să-mi dea a înţelege c-ar vrea să-i cedez domnului locul, şi de aceea, roşind, i-am arătat că sunt gata să i-l dau.</p>
               <p>—  Dacă nu vă supăraţi, sir, a zis William. Cred că aşa s-ar cădea.</p>
               <p>Am considerat întotdeauna că aceasta a fost întâia umilinţă pe care am suferit-o în viaţă. Când mi-am reţinut locul la staţia diligenţelor, i-am dat o jumătate de coroană funcţionarului şi am primit un bilet pe care scria „loc pe capră”. Am îmbrăcat anume un palton lung şi un şal, ca să fiu vrednic de acel loc înalt şi ales; eram cât se poate de mândru de el; şi m-am legănat cu iluzia că făceam cinste diligenţei. Şi iată că, la prima staţie, m-am pomenit că-mi ia locul un saşiu şi un zdrenţăros, care n-avea alt merit decât acela că mirosea ca un grajd şi care, în vreme ce caii umblau la trap, a trecut peste mine de parcă, n-aş fi fost fiinţă omenească, ci muscă!</p>
               <p>Acest neînsemnat incident, petrecut pe capra diligenţei de la Canterbury, fireşte, n-a avut darul să mă lecuiască de acea veche neîncredere de care nu o dată m-am simţit stingherit în unele împrejurări mărunte, în care bine ar fi fost să mă fi descotorosit de ea. Degeaba m-am străduit să fiu acru. Tot restul drumului am vorbit din fundul stomacului, dar, cu toate acestea, m-am simţit cu desăvârşire compromis şi îngrozitor de tânăr.</p>
               <p>Era totuşi straniu şi interesant să stau cocoţat acolo sus, în spatele celor două perechi de cai – binecrescut, bine îmbrăcat, cu buzunarul plin de bani – şi să caut a recunoaşte locurile unde dormisem în trista-mi călătorie de odinioară. Orice privelişte mai deosebită de-a lungul şoselei îmi trezea amintiri. Când mă uitam la vagabonzii pe care-i depăşeam şi-i vedeam privind în sus cu acele mutre de care-mi aduceam atât de bine aminte, parcă simţeam din nou mâna înnegrită a căldărarului apucându-mă de cămaşă. Iar când diligenţa a trecut hodorogind pe străzile înguste ale Chathamului, am aruncat în treacăt o privire pe uliţa unde locuia monstrul care-mi cumpărase surtucul şi-am întins gâtul să revăd locul unde aşteptasem, în bătaia soarelui, şi în umbră, să-mi dea banii cuveniţi. Când, în cele din urmă, am ajuns în apropiere de Londra şi am trecut chiar în dreptul lui „Salem House”, unde mister Creakle altoia fără milă pe cine nimerea, aş fi dat toţi banii ce-i aveam la mine ca să pot coborî, să-i trag o sfântă de bătaie şi să dau drumul băieţilor, ca unor vrăbii din colivie.</p>
               <p>Am tras la Crucea de aur” din Charing Cross1, care pe vremea aceea era un han ce mirosea a mucegai, într-un cartier foarte aglomerat. Un chelner m-a poftit în braserie; apoi o slujnică m-a condus într-o odăiţă cu un pat, unde duhnea ca într-o birjă şi unde aerul era închis ca într-un cavou. Cu durere mi-am dat seama că păream foarte tânăr, căci nimeni nu mă lua în serios: slujnica era cu totul nepăsătoare la orice îi spuneam, iar chelnerul nu mi-a arătat, respectul cuvenit şi s-a apucat să-mi dea sfaturi menite să suplinească lipsa mea de experienţă.</p>
               <p>—  Ia spune-mi acum, ce-ai vrea să mănânci? m-a întrebat familiar chelnerul. Tinerilor le place de obicei păsările: comandă o găină!</p>
               <p>I-am răspuns cât mai semeţ cu putinţă că n-aveam chef de găină.</p>
               <p>—  N-ai chef? mi-a zis. Tinerii e de obicei sătui de carne de vacă sau de berbec. Ia un cotlet de viţel!</p>
               <p>Neştiind ce să-i cer, altceva, am acceptat această propunere.</p>
               <p>—  Îţi plac cartofii? m-a întrebat chelnerul zâmbind mieros şi aplecând capul într-o parte. În general, tinerii se îndoapă cu cartofi.</p>
               <p>L-am rugat apoi cu voce foarte gravă să comande un cotlet de viţel cu cartofi şi să se intereseze la tejghea dacă nu sosiseră scrisori pentru Trotwood Copperfield, Esquire2 deşi ştiam că nu sosiseră şi nici n-ar fi putut să sosească, asta numai pentru că a aştepta scrisori mi se părea lucru foarte bărbătesc.</p>
               <p>S-a înapoiat curând să-mi spună că nu (la care m-am arătat foarte mirat) şi a început să întindă masa într-o nişă, lângă cămin. Cât făcea această treabă, m-a întrebat ce vreau să beau; şi când i-am răspuns: „Un sfert de Xeres”, am bănuiala că a socotit foarte nimerit s-adune această cantitate strângând drojdiile rămase pe fundul câtorva sticle. Cred acest lucru fiindcă, pe când citeam ziarul, l-am zărit în dosul paravanului de lemn, unde-şi avea colţişorul, cum golea de zor conţinutul mai multor sticle în una singură, ca un spiţer când prepară o reţetă. Iar când mi-a adus vinul, am găsit că n-avea nici un gust; şi, pe deasupra, conţinea şi atâtea firimituri de pâine englezească cum n-ar fi putut conţine un vin străin mai mult sau mai puţin curat; fiind însă sfios, l-am băut şi n-am spus nimic.</p>
               <p>Simţindu-mă bine dispus (de unde trag concluzia că în unele faze ale lor, otrăvirile nu-s totdeauna neplăcute), am hotărât să mă duc la un spectacol. M-am dus la „Covent Garden Theatre”3 unde din fundul uneia dintre lojile centrale, am văzut Iuliu Cezar4 şi o nouă pantomimă. Faptul de a-i vedea în carne şi oase pe toţi acei nobili romani intrând şi ieşind din scenă ca să mă distreze, în loc să fie nişte dascăli severi ca la şcoală, era ceva nou şi nespus de plăcut pentru mine. Dar împletirea de taină şi realitate a întregului spectacol, şi poezia, luminile, muzica, publicul, uluitoarele schimbări de decoruri minunate şi strălucitoare m-au ameţit atât de tare, deschizându-mi noi tărâmuri de desfătare, încât atunci când, la miezul nopţii, am ieşit pe stradă, în ploaie, m-am simţit ca şi cum aş fi căzut din nori, unde trăisem o viaţă romantică, peste veacuri trecute, şi m-am pomenit deodată într-o lume luminată de făclii, în care oamenii strigau, se stropeau, se loveau cu umbrelele, se băteau pentru o birjă şi tropăiau în încălţările lor cu tălpi de lemn5, într-o lume jalnică, plină de noroi.</p>
               <p>Ieşisem pe altă uşă şi am stat câtva timp în mijlocul străzii, de parcă aş fi picat din ceruri; dar îndată ghionţii şi îmbrânceala m-au trezit la realitate şi m-au îndemnat să-mi îndrept paşii spre han; şi de-a lungul drumului până acolo mi s-au rotit în minte acele strălucitoare imagini, iar la han, după ce am mâncat stridii şi am băut nişte Porto, am rămas nemişcat în braserie până după ora 1, cu ochii aţintiţi asupra focului ce ardea în cămin, pritocind mai departe aceleaşi scene.</p>
               <p>În aşa măsură eram copleşit de spectacolul văzut şi de amintiri – care erau, într-un fel, ca un strălucit tablou străveziu pe care se proiecta viaţa mea trecută – încât nici nu-mi aduc aminte când am băgat de seamă prezenţa acelui tânăr frumos, binefăcut, îmbrăcat cu un gust rafinat, dar puţin neglijent, pe care am motive să nu-l uit. Îmi aduc aminte însă că, fără să-l fi văzut intrând, am simţit că se afla lângă mine şi c-am stat mai departe, dus pe gânduri, privind focul din cămin.</p>
               <p>În cele din urmă m-am ridicat să mă duc la culcare, spre marea uşurare a chelnerului somnoros, care parcă fusese apucat de bâţâială, căci, stând în colţişorul lui, îşi încrucişa picioarele, le bătea, le sucea şi le răsucea în fel şi chip. În drum spre uşă, am trecut pe lângă noul-venit şi l-am văzut foarte bine. Pe loc m-am întors, am făcut câţiva paşi înapoi şi l-am privit din nou. Nu m-a recunoscut, dar eu l-am recunoscut din prima clipă.</p>
               <p>În alte împrejurări poate că nu m-aş fi încumetat şi nu m-aş fi hotărât să-i vorbesc, şi poate c-aş fi lăsat lucrurile pe a doua zi, şi poate că, astfel, l-aş fi pierdut. Dar în starea de spirit în care mă aflam, sub impresia spectacolului, am simţit că pentru ocrotirea acordată odinioară merită toată recunoştinţa, iar vechea mea dragoste pentru el s-a revărsat atât de sinceră şi năvalnică, încât m-am dus de-a dreptul la el şi, cu inima zvâcnind puternic, i-am spus:</p>
               <p>—  Steerforth! Nu mă mai recunoşti?</p>
               <p>S-a uitat la mine, aşa cum se uita el uneori, dar pe faţa lui n-am văzut nici un semn că m-ar fi recunoscut.</p>
               <p>—  Pare-mi-se că nu-ţi mai aduci aminte de mine, i-am zis.</p>
               <p>—  Doamne! a izbucnit deodată. Ăsta-i micul Copperfield!</p>
               <p>I-am luat amândouă mâinile şi nu le-am mai dat drumul. Dacă nu mi-ar fi fost ruşine şi nu mi-ar fi fost teamă c-aş putea să-l supăr, i-aş fi sărit de gât şi aş fi plâns.</p>
               <p>—  Niciodată, niciodată, niciodată n-am fost mai fericit! Scumpul meu Steerforth, mă bucur atât de mult că te văd!</p>
               <p>—  Şi eu mă bucur că te văd, mi-a zis dânsul, strângându-mi călduros mâna. Hei, Copperfield, linişteşte-te!</p>
               <p>Simţeam totuşi că era bucuros să vadă cât mă emoţionase această întâlnire!</p>
               <p>Mi-am şters lacrimile, pe care nici cea mai aprigă hotărâre nu le putuse opri, am râs stângaci şi ne-am aşezat unul lângă altul.</p>
               <p>—  Ei, cum se face că eşti aici? m-a întrebat Steerforth, bătându-mă pe umăr.</p>
               <p>—  Am sosit chiar azi cu diligenţa de la Canterbury. M-a înfiat o mătuşă, care locuieşte în partea locului, şi tocmai am isprăvit şcoala acolo. Dar cum se face că eşti şi tu aici, Steerforth?</p>
               <p>—  Păi, studiez la Oxford, mi-a răspuns, adică trebuie să mă duc din când în când să mă plictisesc de moarte acolo, şi acum mă întorc acasă la mama. Ştii, Copperfield, te-ai făcut băiat al naibii de drăguţ! Mă uit la tine, şi văd că eşti exact cum erai pe vremuri! Nu te-ai schimbat deloc!</p>
               <p>—  Şi eu te-am recunoscut, din prima clipă, i-am zis; doar ai un chip care se uită mai greu.</p>
               <p>A  râs, trecându-şi mâna prin părul cârlionţat, şi mi-a spus vesel:</p>
               <p>—  Da. Am pornit la drum, ca să-mi fac datoria. Mama locuieşte nu departe, la marginea oraşului, dar drumurile sunt atât de proaste şi acasă e atât de plicticos, încât m-am hotărât să nu plec mai departe şi să înnoptez aici. Mă aflu în oraş de vreo câteva ore, pe care le-am petrecut moţăind la un teatru.</p>
               <p>—  Şi eu am fost la teatru astă-seară, i-am zis. La „Covent Garden”. Ce spectacol minunat şi încântător. Steerforth!</p>
               <p>Steerforth a râs din toată inima.</p>
               <p>—  Scumpul meu Davy, mi-a spus bătându-mă din nou pe umăr, eşti ca o Daisy6, ca o mărgărită! Nici mărgărita sălbatică în revărsatul zorilor nu-i mai candidă decât tine. Am fost şi eu la „Covent Garden”, şi niciodată nu mi-a fost dat să văd un spectacol mai nereuşit. Hei, sir!</p>
               <p>Chemarea fusese adresată chelnerului, care, după ce, de departe, urmărise foarte atent scena întâlnirii noastre, acum s-a apropiat respectuos.</p>
               <p>—  Unde l-ai plasat pe prietenul meu, mister Copperfield? l-a întrebat Steerforth.</p>
               <p>—  Iertaţi-mă, sir, ce-aţi spus?</p>
               <p>—  Unde doarme? La ce număr? Cred că pricepi ce-ţi spun!</p>
               <p>—  Da, sir, a zis chelnerul, spăşit. Deocamdată, mister, Copperfield stă la patruzeci şi patru, sir.</p>
               <p>—  Ce dracu ţi-a venit să-l plasezi pe mister Copperfield tocmai în podul grajdului? i-a ripostat Steerforth.</p>
               <p>—  Vedeţi, sir, nu ne-am dat seama, s-a scuzat chelnerul, că mister Copperfield ar fi cineva mai aşa. Dacă vreţi, putem să-l trecem pe mister Copperfield la şaptezeci şi doi. Alături de dumneavoastră, sir.</p>
               <p>—  Sigur că vreau! i-a zis Steerforth. Şi numaidecât!</p>
               <p>Chelnerul s-a retras în grabă pentru a efectua mutarea.</p>
               <p>Steerforth, amuzat că mi se dăduse camera patruzeci şi patru, a râs din nou, m-a mai bătut încă o dată pe umăr şi m-a poftit pentru a doua zi dimineaţă să iau cu el gustarea la ora 10, invitaţie pe care am fost foarte mândru şi încântat s-o primesc. Fiind foarte târziu, ne-am luat lumânările şi ne-am dus sus, unde ne-am despărţit foarte călduros în faţa uşii sale. Am găsit că noua mea odaie era mult mai bună decât cea veche, căci nu duhnea defel şi avea un pat imens, aproape cât o mică moşie, cu baldachin sprijinit pe patru stâlpi. Printre pernele care ar fi ajuns şi pentru şase persoane, am adormit curând şi am visat despre Roma antică, despre Steerforth şi despre prietenie, până ce în zori, diligenţele când au ieşit, hodorogind, pe sub poarta boltită, m-au făcut s-aud în vis tunete şi să văd zei.</p>
            </div>
            <div type="div2" rend="P2">
               <head>
                  <label>Capitolul XX.</label>La Steerforth acasă</head>
               <p>La 8, când slujnica a bătut la uşă şi mi-a spus c-a lăsat în prag apa pentru bărbierit, mi-a părut foarte rău că n-aveam trebuinţă de ea şi am roşit. Tot timpul cât m-am îmbrăcat, m-a muncit bănuiala că slujnica mă luase peste picior, din care pricină, când, coborând ca să iau micul dejun, am întâlnit-o pe scară, m-am strecurat pe lângă dânsa cu un aer vinovat. Deoarece îmi dădeam seama că eram mai tânăr decât aş fi vrut, am şovăit un timp înainte de a mă hotărî să trec prin faţa ei; auzind-o că mătura, am stat locului şi am privit pe fereastră statuia ecvestră a regelui Carol7, prinsă în centrul unui labirint de birje, lipsită de măreţie, bătută de ploaia măruntă şi învăluită în pâcla gălbuie, până a venit chelnerul şi mi-a spus că eram aşteptat.</p>
               <p>Pe Steerforth nu l-am găsit în braserie, ci într-un separeu, cu perdele roşii şi covoare turceşti, unde focul ardea vesel în cămin, iar pe masa aşternută cu o faţă albă, curată, era pregătit micul dejun fierbinte; şi cămăruţa, focul, bucatele, Steerforth şi toate celelalte erau reflectate în miniatură într-o oglinjoară rotundă ce atârna deasupra bufetului. La început, Steerforth fiind atât de sigur de sine şi de elegant şi superior mie în toate privinţele (inclusiv vârsta), m-am simţit cam stânjenit; dar foarte curând, prin purtarea lui degajată şi plină de bunăvoinţă, m-a făcut să mă simt la largul meu. Admiraţia mea pentru răsturnarea determinată de el la „Crucea de aur” era fără margini: singurătatea jalnică din ajun nici nu suferea comparaţie cu plăcuta tovărăşie din dimineaţa aceea. Cât despre chelner, nu mă mai trata câtuşi de puţin cu familiaritate. Ne servea plecat şi pocăit, parcă şi-ar fi pus cenuşă pe cap.</p>
               <p>—  Ei, Copperfield, mi-a zis Steerforth când am rămas singuri, aş vrea să-mi spui ce mai faci, unde te duci, într-un cuvânt, aş vrea să-mi spui totul despre tine. Nu ştiu de ce, dar mi se pare că eşti al meu.</p>
               <p>Când am văzut că-mi arată acelaşi interes ca altădată, m-am înflăcărat de bucurie şi i-am povestit cum fusese pusă la cale această scurtă călătorie de către mătuşa şi ce scop avea.</p>
               <p>—  Atunci, dacă n-ai grabă, mi-a zis Steerforth, vino cu mine la Highgate8 pentru o zi, două. Are să-ţi placă mama… e ea cam vanitoasă şi cam prozaică în privinţa mea, dar asta ai să-i treci cu vederea, iar dânsa o să se bucure să te cunoască.</p>
               <p>—  Tare-aş vrea să fiu sigur că-i aşa cum ai avut bunăvoinţa să-mi spui, i-am răspuns zâmbind.</p>
               <p>—  O, m-a asigurat Steerforth, mama-i iubeşte pe toţi cei care mă iubesc! În privinţa asta nu încape îndoială.</p>
               <p>—  Atunci cred c-am să devin preferatul ei.</p>
               <p>—  Foarte bine! Pofteşte şi fă dovada. Mergem mai întâi să vedem leii, un ceas sau două – este o plăcere să-i poţi prezenta unui băiat candid ca tine, Copperfield – iar după aceea luăm diligenţa şi mergem la Highgate.</p>
               <p>Mi se părea că visez şi că îndată mă voi trezi în camera 44, cu perspectiva de a mânca într-un colţ singuratic al restaurantului, servit de chelnerul care din nou va fi ireverenţios. După ce i-am scris mătuşii despre preafericita întâlnire cu colegul de şcoală, pe care-l admiram atât de mult, şi că primisem invitaţia, ne-am urcat într-o birjă, ne-am dus să vedem Panorama9 şi alte câteva curiozităţi şi am cutreierat muzeul10, unde mi-am putut da seama cât de multe ştia Steerforth despre subiecte infinit de variate şi cât de puţin preţ punea pe cunoştinţele sale.</p>
               <p>—  Ai să obţii un înalt titlu universitar, Steerforth, dacă nu cumva ai şi obţinut, şi vor avea de ce să se mândrească cu tine!</p>
               <p>—  Eu, titlu universitar! a exclamat Steerforth, Nu-i de mine, Daisy! Nu te superi dacă-ţi spun aşa?</p>
               <p>—  Câtuşi de puţin! i-am zis.</p>
               <p>—  Eşti un băiat de treabă! mi-a spus Steerforth, râzând. N-am nici cea mai mică năzuinţă sau poftă să mă disting în acest domeniu. Îmi ajunge cât am învăţat. Şi aşa mi se pare că am devenit cam plicticos.</p>
               <p>—  Dar faima… am obiectat eu.</p>
               <p>—  Eşti romantic, Daisy! m-a oprit Steerforth, râzând şi mai tare. De ce m-aş obosi pentru ca o droaie de neghiobi să caşte gura la mine şi să mă aclame? Să aclame pe altcineva. Cine are nevoie de faimă, să-i fie de bine!</p>
               <p>Mi-a fost ruşine că săvârşisem o greşeală atât de grosolană şi am căutat să schimb vorba. Din fericire, nu era prea greu, căci Steerforth trecea lesne de la un subiect la altul, cu o nepăsare şi uşurinţă fără pereche.</p>
               <p>După ce am vizitat oraşul, am luat dejunul, şi atât de iute a trecut scurta zi de iarnă, încât, când diligenţa s-a oprit în faţa unei vechi clădiri de cărămidă roşie aşezată în vârful dealului, la Highgate, se lăsa înserarea. O doamnă mai în vârstă, totuşi nu foarte bătrână, solemnă şi cu chip frumos se afla în poartă când am coborât şi l-a îmbrăţişat pe Steerforth spunându-i: „Iubitul meu James!” Steerforth. M-a prezentat acestei doamne, care era mama lui, şi dânsa, foarte solemnă, mi-a urat: „Bun venit!”</p>
               <p>Era o clădire de modă veche, foarte elegantă şi bine îngrijită. De la ferestrele odăii mele vedeam în depărtare Londra întreagă, ca o uriaşă pânză de ceaţă, prin care licăreau, ici-colo, câteva lumini. Cât m-am schimbat, abia am avut răgazul să-mi arunc privirile asupra mobilierului masiv, asupra broderiilor înrămate (lucrate, bănuiesc, de mama lui Steerforth când era fetiţă), asupra câtorva desene în creion, agăţate pe pereţi, care înfăţişau femei cu părul pudrat, strânse în corsaje, în vreme ce focul, aprins de curând, trosnea în vatră, şi iată că am şi fost poftit la cină.</p>
               <p>În sufragerie se găsea o doamnă slăbuţă, mărunţică, oacheşă, nu prea plăcută, dar nelipsită parcă de oarecare farmec, care mi-a atras atenţia, poate pentru că nu mă aşteptasem s-o văd; poate pentru că la masă am stat faţă în faţă; sau poate pentru că avea ceva cu totul remarcabil. Părul îi era negru şi ochii negri, aprigi, şi era slabă şi avea o cicatrice pe buză. O cicatrice veche – mai de grabă un semn, aş zice, căci se vindecase, de mulţi ani şi avea culoarea buzei – urma unei tăieturi de-a curmezişul gurii, în jos, spre bărbie, care, de la locul meu, de cealaltă parte a mesei, aproape că nu se observa, afară doar la buza de sus şi deasupra ei, deoarece o deformase. Am presupus că va fi având vreo treizeci de ani şi că râvnea să se mărite. Era cam dărăpănată – ca o casă rămasă multă vreme neocupată; şi, totuşi, cum am spus, avea parcă un anumit farmec. Iar slăbiciunea, ei îţi venea a crede că se datora unui foc lăuntric, mistuitor, ce-i răbufnea în ochii întunecaţi.</p>
               <p>Mi-a fost prezentată sub numele de miss Dartle, dar atât Steerforth, cât şi maică-sa îi spuneau Rosa. Am aflat că locuia acolo de multă vreme, fiind doamnă de companie pe lângă missis Steerforth. Niciodată nu spunea de-a dreptul ceea ce dorea să spună, ci numai pe ocolite, şi reuşea în felul acesta să facă impresie. De pildă, când missis Steerforth a zis, mai mult în glumă decât în serios, că i se pare că fiul ei duce o viaţă cam dezmăţată la universitate, miss Dartle a intervenit astfel:</p>
               <p>—  Da, într-adevăr? Ştiţi cât sunt de nepricepută şi că totdeauna întreb, aşa, numai ca să mă informez dar credeam că felul ăsta de viaţă e de la sine înţeles… Greşesc oare?</p>
               <p>—  Vrei să spui Rosa, că acolo sunt pregătiţi pentru o profesiune foarte serioasă, i-a răspuns missis Steerforth cu o anumită răceală.</p>
               <p>—  Vai! Desigur, e foarte adevărat, a întors-o miss Dartle. Dar, totuşi, poate în realitate nu-i aşa… Aş vrea să mi se spună dacă greşesc… Într-adevăr, nu-i aşa?</p>
               <p>—  Ce să fie aşa într-adevăr?</p>
               <p>—  Vai! Va să zică nu-i aşa, a urmat miss Dartle. Sunt foarte fericită să aud acest lucru. Acum ştiu ce am de făcut! Iată la ce foloseşte să întrebi. De aci înainte nu voi mai îngădui nimănui să vorbească în faţa mea de deşertăciune şi risipă şi aşa mai departe în legătură cu viaţa pe care o duc acolo. Niciodată!</p>
               <p>—  Foarte bine! i-a zis missis Steerforth. Profesorul fiului meu e foarte conştiincios, şi dacă n-aş avea o încredere nelimitată în fiul meu, aş avea încredere în el.</p>
               <p>—  Ai avea? a întrebat miss Dartle, Doamne! E conştiincios? Într-adevăr conştiincios?</p>
               <p>—  Da, sunt convinsă că este, i-a răspuns missis Steerforth.</p>
               <p>—  Ce frumos! a exclamat miss Dartle. Ce binecuvântare! Conştiincios, într-adevăr? Atunci nu e… fireşte că nu poate fi de vreme ce-i într-adevăr conştiincios. Da, de aici înainte voi fi pe deplin liniştită în privinţa lui. Nici nu vă puteţi închipui cât îl ridică în ochii mei faptul că ştiu precis că-i într-adevăr conştiincios.</p>
               <p>Părerile ei asupra unei chestiuni sau amendamentele ce le avea de adus celor exprimate de alţii miss Dartle le strecura în acelaşi fel; şi trebuie să recunosc că uneori făcea acest lucru cu deosebită energie, chiar când se contrazicea cu Steerforth. Un asemenea caz s-a întâmplat înainte de sfârşitul cinei. Missis Steerforth vorbind cu mine despre călătoria ce intenţionam să o fac în Suffolk, i-am spus, în treacăt, c-aş fi tare bucuros dacă Steerforth ar vrea să mă însoţească; şi adresându-mă apoi lui Steerforth şi spunându-i că mă duceam să-mi văd dădaca şi familia lui mister Peggotty, i-am amintit de marinarul pe care îl cunoscuse cândva la şcoală.</p>
               <p>—  Aha! Necioplitul ăla! a exclamat Steerforth. Venise parcă, şi cu fiul, nu-i aşa?</p>
               <p>—  Nu, i-am răspuns. Acela-i un nepot, pe care l-a adoptat. Are şi o nepoţică foarte drăguţă, pe care a înfiat-o. Într-un cuvânt, casa lui (sau mai degrabă barcazul, căci locuieşte într-un barcaz tras pe uscat) e plină de oameni pe care-i înconjoară cu mărinimia şi bunătatea lui. Sunt sigur că pentru dumneata ar fi o plăcere să faci cunoştinţă cu această familie.</p>
               <p>—  Da? Crezi? Ştiu eu? Poate. Să vedem dacă va fi cu putinţă. Ar merita să mă reped până acolo (fără a mai pune la socoteală plăcerea de a călători cu tine, Daisy, dragă), ca să văd şi eu cum trăiesc laolaltă oamenii de teapa asta şi să mă port ca oricare dintre ei.</p>
               <p>Întrevăzând noi speranţe de desfătare, inima a început să-mi tresalte. Dar miss Dartle, care ne urmărise cu ochii ei focoşi, a intervenit din nou, referindu-se la tonul pe care vorbise de „oamenii de teapa asta”.</p>
               <p>—  Vai, aşa-i, într-adevăr? Spune-mi, te rog, sunt chiar aşa?</p>
               <p>—  Cum să fie? Cine să fie aşa? i-a întors-o Steerforth.</p>
               <p>—  Oamenii de teapa asta. Sunt într-adevăr animalici şi neghiobi şi atât de deosebiţi la făptură? Tare-aş mai vrea să ştiu!</p>
               <p>—  Fireşte, între ei şi noi există o distanţă destul de mare, i-a răspuns flegmatic Steerforth. Nu se cade să ne aşteptăm să fie sensibili ca noi. Nici nu-şi pierd firea, nici nu se simt jigniţi cu una, cu două. Dar sunt foarte virtuoşi. Cel puţin, unii susţin că ar fi, şi eu, unul, nu vreau să-i contrazic. Nu sunt prea rafinaţi, dar şi asta-i o binecuvântare, căci la fel ca pielea lor, tare şi groasă, sufletul le este greu vulnerabil.</p>
               <p>—  Într-adevăr! a exclamat miss Dartle. Mă bucur nespus de mult să aud asta. E o consolare! Sunt încântată să aflu că atunci când suferă, nici nu simt. Uneori m-am simţit prost când mă gândeam la oamenii de teapa asta; dar de aci înainte n-am să mă mai sinchisesc de ei. Cât trăieşti, înveţi. Mărturisesc că aveam anumite îndoieli, dar acuma s-au risipit. Nu ştiam, dar acuma ştiu, şi asta dovedeşte că e bine să întrebi, nu-i aşa?</p>
               <p>Credeam că Steerforth vorbise doar în glumă sau numai ca s-o stârnească pe miss Dartle şi mă aşteptam să-mi spună acest lucru după ce dânsa s-a retras şi am rămas amândoi lângă focul din vatră. Dar nu m-a întrebat decât ce credeam despre miss Dartle.</p>
               <p>—  E deşteaptă, nu-i aşa? i-am zis.</p>
               <p>—  Deşteaptă? a exclamat Steerforth. Fiecare lucru îl trage pe tocilă şi-l ascute cum şi-a ascuţit în anii din urmă propria-i faţă şi făptură. Şi tot ascuţindu-se mereu, s-a subţiat. A ajuns ca un brici.</p>
               <p>—  Ce ciudată cicatrice are la buză! am zis eu.</p>
               <p>Steerforth s-a schimbat la faţă şi a rămas tăcut câtva timp.</p>
               <p>—  De fapt, mi-a răspuns, eu i-am făcut-o.</p>
               <p>—  O întâmplare nefericită, nu?</p>
               <p>—  Nu. Eram băieţaş, şi într-un rând m-a scos din fire şi i-am aruncat ciocanul în faţă. Ce mai îngeraş trebuie să fi fost pe vremea aceea!</p>
               <p>Mi-a părut foarte rău că atinsesem un subiect atât de neplăcut, dar era prea târziu acum.</p>
               <p>—  De atunci s-a ales cu semnul pe care l-ai văzut, a urmat el, şi o să rămână cu el până la groapă, dacă-şi va afla vreuna în care să se odihnească; deşi nu-mi prea vine a crede că se va odihni undeva vreodată. E copilul orfan de mamă al unui văr al tatii. Într-o bună zi a murit şi acesta. Maică-mea, care era văduvă a luat-o aici, ca să-i ţină de urât. Are vreo câteva mii de lire, şi în fiecare an îşi sporeşte capitalul, adăugând la el dobânzile. Ţi-am spus toată povestea lui miss Rosa Dartle, ca s-o ştii.</p>
               <p>—  Nu mă îndoiesc că te iubeşte ca pe un frate, i-am zis.</p>
               <p>—  Hm! mi-a răspuns Steerforth, aţintindu-şi privirea asupra focului. Unii fraţi nu se bucură, de prea multă iubire, şi alţii iubesc şi… Dar serveşte-te, te rog, Copperfield! Să închinăm pentru tine, în cinstea crinilor câmpului, iar pentru mine, în cinstea crinilor, care – spre ruşinea mea – nici nu torc, nici nu ţes.</p>
               <p>Şi după ce a rostit, vesel, aceste cuvinte, zâmbetul trist, ce-i crispase chipul, s-a risipit, şi a redevenit spontan şi cuceritor ca întotdeauna.</p>
               <p>Când am luat ceaiul, nu m-am putut abţine şi, cu o curiozitate bolnăvicioasă, am privit cicatricea lui miss Dartle. Şi îndată mi-am dat seama că era punctul cel mai gingaş de pe faţa ei, şi că atunci când pălea, semnul acela îşi schimba culoarea cel dintâi, pe toată lungimea cicatricei ivindu-se o dâră sumbră, plumburie, cum apare scrisul cu cerneală simpatică atunci când apropii hârtia de foc. Într-un rând, certându-se cu Steerforth la table pentru nişte zaruri, am văzut-o furioasă; şi atunci semnul i s-a detaşat pe faţă ca o veche inscripţie pe un zid.</p>
               <p>Nu mi se părea nefiresc că missis Steerforth îşi iubea atât de mult feciorul. Ai fi zis că nu poate vorbi şi gândi la altceva. Mi-a arătat portretul lui când era copil, închis într-un medalion, cu o şuviţă de păr; mi-a arătat un portret de pe vremea când îi făcusem cunoştinţa, iar la piept purta un al treilea, care-l înfăţişa cum era acum. Păstra într-un scrin, lângă jilţul din faţa căminului, toate scrisorile pe care le primise de la el; şi fără îndoială, mi-ar fi citit vreo câteva, şi foarte bucuros aş fi ascultat-o, dacă n-ar fi intervenit Steerforth, ca s-o convingă să renunţe la această idee.</p>
               <p>—  Fiul meu îmi spune că v-aţi cunoscut la mister Creakle, mi-a zis missis Steerforth pe când stăteam de vorbă la o masă, în vreme ce ei jucau table la alta. Într-adevăr, îmi aduc aminte că pe vremea aceea mi-a pomenit de un elev mai tânăr, care-i devenise foarte drag, dar numele, precum bănuieşti, nu l-am reţinut.</p>
               <p>—  A fost foarte mărinimos şi foarte bun cu mine în zilele acelea, vă asigur, ma'am, şi aveam mare nevoie atunci de un asemenea prieten. Fără el, cred că m-aş fi prăpădit.</p>
               <p>—  E totdeauna bun şi mărinimos, a întărit missis Steerforth cu mândrie.</p>
               <p>M-am asociat din toată inima, martor mi-e Dumnezeu, la această părere. Şi-a dat seama că eram sincer, căci după aceea s-a purtat mai puţin solemn cu mine, afară doar când îl lăuda, ceea ce făcea întotdeauna cu deosebită emfază.</p>
               <p>—  N-a prea fost o şcoală potrivită pentru fiul meu, mi-a zis, departe de asta! Dar pe vremea aceea a trebuit să ţinem seama de anumite împrejurări mai importante chiar decât alegerea şcolii. Spiritul independent al fiului meu cerea să fie dat pe mâna unei persoane care să-i cunoască superioritatea şi să se plece în faţa lui; şi acolo am găsit omul care ne trebuia.</p>
               <p>Ştiam că aşa era, căci pe individul acela îl cunoşteam. Totuşi, nu l-am dispreţuit mai tare, ci, dimpotrivă, faptul că nu s-a împotrivit unei personalităţi atât de irezistibile ca aceea a lui Steerforth mi s-a părut un merit şi o scuză.</p>
               <p>—  Acolo, deosebitele aptitudini ale fiului meu au fost stimulate de atmosfera de emulaţie liberă, nesilită, şi de mândrie conştientă, a urmat mama iubitoare. S-ar fi ridicat împotriva oricărei constrângeri; acolo, însă, s-a simţit mai presus de toţi, şi asta l-a făcut să se arate vrednic de situaţia sa. Era tocmai ceea ce-i trebuia.</p>
               <p>Făcându-mă ecoul ei, am repetat, din toată inima, că era tocmai ceea ce-i trebuia.</p>
               <p>—  În felul acesta, fiul meu şi-a ales de bunăvoie şi nesilit de nimeni o carieră în care poate, oricând doreşte, să întreacă orice concurent. Fiul meu îmi spune, mister Copperfield, că i-aţi fost foarte devotat, şi că ieri, când v-aţi întâlnit, aveaţi lacrimi de bucurie în ochi. Ar fi o făţărnicie din partea mea dacă aş încerca să mă arăt surprinsă că fiul meu trezeşte sentimente atât de puternice; dar nu pot rămâne nepăsătoare faţă de cineva care ştie să-i preţuiască însuşirile şi sunt foarte bucuroasă că aţi venit la noi. Pot să vă asigur că şi el vă poartă o deosebită prietenie şi că vă puteţi bizui pe sprijinul lui.</p>
               <p>Miss Dartle juca table cu acelaşi zel cu care făcea toate cele. Şi dacă n-aş fi văzut-o înainte de a se fi aşezat la table, mi-aş fi închipuit că faţa i se jigărise şi ochii i se bulbucaseră jucând acest joc. Cred însă că aş greşi amarnic dacă aş presupune că a pierdut o singură vorbuliţă din această conversaţie sau vreuna măcar din privirile mele pe când ascultam cu cea mai mare plăcere şi foarte onorat de încrederea lui missis Steerforth, simţindu-mă mai vârstnic ca niciodată de când plecasem din Canterbury.</p>
               <p>Târziu de tot, când ni s-au adus pe o tavă câteva sticle şi pahare, Steerforth mi-a făgăduit solemn că va examina cu toată atenţia propunerea de a merge la ţară eu mine. Nu era însă nici o grabă, mi-a zis; am putea pleca şi peste o săptămână; şi, foarte ospitalieră, maică-sa mi-a spus acelaşi lucru. Şi în timpul convorbirii noastre mi s-a adresat de mai multe ori, numindu-mă Daisy; ceea ce a făcut-o pe miss Dartle, să se amestece din nou în vorbă:</p>
               <p>—  Într-adevăr, mister Copperfield, asta-i oare o poreclă? Şi de ce v-a dat-o? Nu cumva pentru că… eh… pentru că vă socoteşte tânăr şi neexperimentat? Sunt foarte nepricepută în lucrurile astea!</p>
               <p>I-am răspuns că aşa cred şi am simţit că mi s-au îmbujorat obrajii.</p>
               <p>—  Vai! a zis miss Dartle. Ce fericită sunt că am aflat! Întreb numai ca să mă lămuresc şi-s mulţumită c-am aflat. Vă socoteşte tânăr şi neexperimentat. Aşadar, sunteţi prietenul lui? Ei bine, asta-i încântător!</p>
               <p>După aceea s-a dus la culcare, iar missis Steerforth s-a retras şi ea. Am mai zăbovit vreo jumătate de ceas lângă foc, trăncănind despre Traddles şi despre toţi ceilalţi colegi de la „Salem House”, după care Steerforth şi cu mine ne-am dus sus, împreună. Camera lui Steerforth se afla alături de a mea şi am intrat s-o văd. Era o întruchipare a confortului, plină de fotolii, de taburete şi de perne lucrate de mâna mamei, într-un cuvânt, nu-i lipsea nimic. Dintr-o ramă atârnată în perete chipul ei, cu trăsături frumoase, privea la fiul iubit, ca şi cum ar fi ţinut neapărat ca imaginea ei să-l vegheze şi în somn.</p>
               <p>Am găsit un foc destul de bun în odaia mea, iar draperiile, trase la ferestre şi în jurul patului, îi dădeau o înfăţişare foarte confortabilă. M-am aşezat într-un jilţ din faţa căminului, ca să chibzuiesc în tihnă asupra fericirii mele; gustasem câtva timp farmecul acestei meditaţii, când deodată am zărit deasupra căminului un portret al lui miss Dartle, care mă fixa cu ochii scrutători.</p>
               <p>Asemănarea era tulburătoare şi, fireşte, portretul avea o privire ciudată. Pictorul nu consemnase cicatricea, dar i-am adăugat-o eu; şi o vedeam ba apărând, ba dispărând; uneori numai pe buza de sus, cum o văzusem la masă, alteori pe toată întinderea tăieturii pricinuite de ciocan, cum o văzusem când se mâniase.</p>
               <p>M-am întrebat plictisit de ce nu-i găsiseră alt loc decât în odaia mea. Ca să scap de ea, m-am dezbrăcat repede, am stins lampa şi m-am băgat în pat. Dar nici când eram gata să aţipesc, n-am uitat că era acolo şi mă privea: „Oare într-adevăr aşa e? Aş vrea să ştiu…” Şi-când m-am trezit în toiul nopţii, mi-am adus aminte că în vis întrebasem tot soiul de oameni dacă-i într-adevăr aşa sau nu, fără a şti de fapt ce voiam.</p>
            </div>
            <div type="div2" rend="P2">
               <head>
                  <label>Capitolul XXI.<lb/>
                  </label>Micuţa Em'ly</head>
               <p>Aveau în casă un servitor care, pe câte am înţeles, se afla mai mult în slujba lui Steerforth; fusese angajat de acesta când era la universitate şi părea un model de respectabilitate. Cred că n-a existat niciodată în meseria lui om care să aibă o înfăţişare mai respectabilă. Vorbea puţin, umbla fără a face nici un zgomot, era foarte potolit din fire, cuviincios, îndatoritor, totdeauna la îndemână când aveai nevoie de el, şi nu incomoda niciodată cu prezenţa lui atunci când era de prisos; dar marele lui merit era respectabilitatea. N-avea o mutră prea amabilă, gâtul îl ţinea cam ţeapăn, capul îi era mai mult prelung şi neted, încadrat cu păr scurt de amândouă părţile, vorbea domol, dar avea obiceiul de a accentua litera s, din care cauză ai fi zis că o foloseşte mult mai des decât toată lumea; poseda însă darul să dea un aspect respectabil tuturor particularităţilor sale. Chiar de ar fi avut nasul aşezat de-a-ndoaselea, s-ar fi priceput să-i dea un aer respectabil. Făurise o atmosferă de respectabilitate în jurul său, în mijlocul căreia evolua sigur de sine. Aproape că nici nu-l puteai bănui de vreo greşeală, atâta era de respectabil. Avea un aer atât de respectabil, încât nimeni n-ar fi îndrăznit vreodată să-i dea să îmbrace o livrea. A-i cere să facă o treabă înjositoare, ar fi însemnat să aduci o adâncă jignire simţămintelor unui om cât se poate de respectabil. De acest lucru am băgat de seamă că până şi slujnicele erau atât de pătrunse, încât făceau singure asemenea treburi, în vreme ce dânsul stătea lângă foc în bucătărie şi citea ziarul.</p>
               <p>N-am văzut niciodată om mai stăpânit. Şi această însuşire, pe lângă celelalte cu care era înzestrat, îl făcea să pară şi mai respectabil. Până şi faptul că nimeni nu-i ştia numele de botez părea să contribuie la respectul de care se bucura. Era cunoscut sub numele său de familie, Littimer, şi nimeni nu se putea lega de acest nume. Poţi să-l înjuri pe Peter sau să-l ocărăşti pe Tom; numele de Littimer impune, însă, un respect necondiţionat.</p>
               <p>Presupun că acest sentiment se datora naturii abstracte a respectabilităţii în general. Fapt este că în prezenţa lui mă simţeam foarte tânăr. N-aş putea spune ce vârstă avea. Şi asta se întorcea tot în folosul lui, căci, dat fiind calmul său respectabil, putea să pară tot atât de bine de 50 ca şi de 30 de ani.</p>
               <p>Dimineaţa, înainte de a mă fi trezit, Littimer intrase în odaia mea ca să-mi aducă apă pentru bărbierit, de care nu aveam nevoie, şi pentru a-mi pregăti hainele. Când am tras la o parte perdelele patului, l-am văzut, respectabil ca totdeauna, netulburat de vântul rece de ianuarie şi fără ca să scoată aburi când răsufla, rânduindu-mi ghetele, una la dreapta şi alta la stânga, ca într-un pas de dans, şi scuturând firele de praf de pe haină, în vreme ce o aşeza binişor la loc, ca pe un nou-născut.</p>
               <p>I-am zis bună dimineaţa şi am întrebat, cât era ceasul. Şi atunci a scos din buzunar cel mai respectabil ceas cu capac din câte mi-a fost dat să văd vreodată şi, ţinând capacul cu degetul cel mare, ca să nu se deschidă de tot, s-a uitat la cadran, cum caţi într-un ghioc ca să citeşti viitorul, apoi l-a închis la loc şi mi-a spus că dacă n-am nimic împotrivă, era opt şi jumătate.</p>
               <p>—  Mister Steerforth va fi bucuros dacă am să-i pot spune cum v-aţi odihnit, sir.</p>
               <p>—  Mulţumesc, m-am odihnit cât se poate de bine. Cum se simte mister Steerforth?</p>
               <p>—  Vă mulţumesc, sir. Mister Steerforth se simte destul de bine.</p>
               <p>Aceasta era încă una dintre trăsăturile lui caracteristice. Nu folosea superlative. Era întotdeauna rece, sobru, calm.</p>
               <p>—  Aş mai putea avea cinstea să vă fiu de folos cu ceva, sir? Gongul sună la ceasurile nouă; familia ia gustarea de dimineaţă la nouă şi jumătate.</p>
               <p>—  Nu, mulţumesc.</p>
               <p>—  Cu voia dumneavoastră, sir, de mulţumit eu trebuie să vă mulţumesc.</p>
               <p>Şi rostind aceste cuvinte, şi înclinând puţin capul când a trecut prin faţa patului meu, parcă pentru a cere iertare că m-a contrazis, a ieşit, închizând uşa cu mare băgare de seamă, ca şi cum chiar în clipa aceea aş fi aţipit.</p>
               <p>În fiecare dimineaţă se desfăşura aceeaşi conversaţie: nici un cuvânt mai mult, nici un cuvânt mai puţin; şi cu toate acestea, ori de câte ori mă aflam în faţa acestui om foarte respectabil, mă simţeam, cum spun unii dintre poeţii noştri mai mărunţi, „din nou un băieţaş”, chiar dacă în ajun, datorită tovărăşiei lui Steerforth sau discuţiilor purtate cu miss Dartle, mă simţisem mai matur.</p>
               <p>Littimer ne făcea rost de cai; iar Steerforth, priceput la toate, îmi dădea lecţii de călărie. Ne aducea florete, şi Steerforth îmi dădea lecţii de scrimă; ne aducea mănuşi, şi, sub îndrumarea aceluiaşi profesor, începeam să fac progrese la box. Nu mă sinchiseam dacă Steerforth găsea că sunt ageamiu în aceste ştiinţe, dar nu puteam suferi gândul de a-mi arăta lipsa de îndemânare în faţa respectabilului Littimer. N-aveam nici un temei să cred că Littimer s-ar fi priceput la vreunul din aceste meşteşuguri; niciodată n-a dat loc unei asemenea bănuieli, nici măcar printr-o tresărire a respectabilelor sale gene; şi, totuşi, de câte ori era de faţă când ne antrenam, mă simţeam cel mai stângaci şi mai nepriceput dintre muritori.</p>
               <p>Stărui mai mult asupra acestui personaj pentru că pe vremea aceea a exercitat o deosebită înrâurire asupra mea şi pentru că a jucat un rol în cele ce s-au întâmplat mai târziu.</p>
               <p>Am petrecut o săptămână minunată. A trecut, însă, fireşte, nespus de repede, căci trăiam într-un adevărat extaz; totuşi, mi-a oferit nenumărate prilejuri să-l cunosc mai bine şi să-l admir şi mai mult, în zeci şi zeci de privinţe, pe Steerforth, aşa că la sfârşitul săptămânii am avut impresia că fusesem împreună vreme mult mai îndelungată. Maniera jovială în care mă trata ca pe o jucărie îmi plăcea mai mult decât orice altă purtare pe care ar fi putut-o adopta. Îmi amintea de prietenia noastră de odinioară; era parcă o firească urmare a acesteia; îmi dovedea că rămăsese neschimbat şi înlătura orice sfială aş fi putut avea dacă m-aş fi gândit la deosebirea dintre însuşirile lui şi ale mele şi aş fi măsurat drepturile mele la prietenia lui cu un etalon cât de cât echitabil; dar mai presus de toate era faptul că îmi arăta o încredere, o căldură şi o afecţiune pe care nu le arăta nimănui altuia. După cum la şcoală se purtase cu mine altfel decât cu toţi ceilalţi, mă bucuram să văd că şi în viaţă îmi acorda mai multă atenţie decât oricărui alt prieten. Credeam că eram mai aproape decât oricine de inima lui, şi sufletul mi-era plin de dragoste pentru el.</p>
               <p>S-a hotărât să meargă cu mine la ţară, şi, în cele din urmă, a venit ziua plecării. La început stătuse la îndoială dacă să-l ia sau nu şi pe Littimer, dar s-a decis să-l lase acasă. Acest respectabil personaj, împăcat cu orice i-ar fi hărăzit soarta, ne-a aşezat cu atâta grijă bagajele în trăsura care avea să ne ducă la Londra, de parcă ar fi avut de înfruntat hurducăturile veacurilor; şi a primit foarte liniştit bacşişul ce i l-am oferit cu sfială.</p>
               <p>Ne-am luat rămas bun de la missis Steerforth şi de la miss Dartle, eu mulţumindu-i călduros gazdei, iar dânsa, mamă devotată, arătându-se deosebit de amabilă. Ultimul lucru pe care l-am reţinut a fost privirea placidă a lui Littimer; o privire în care mi s-a părut că se oglindea convingerea tăcută că eram într-adevăr foarte tânăr.</p>
               <p>Nici nu încerc să descriu ce am simţit revăzând, în împrejurări atât de prielnice, acele meleaguri dragi şi binecunoscute. Am călătorit cu poştalionul. Îmi amintesc că doream atât de mult ca Yarmouthul să-i facă o bună impresie lui Steerforth, încât am fost foarte încântat când în timp ce străbăteam uliţele întunecoase, în drum spre han, mi-a spus că, după câte îşi putea da seama, era un târguşor drăguţ, ciudat, cam peste mână. De îndată ce am sosit, ne-am dus la culcare (în trecere, pe coridor, am văzut o pereche de ghete murdare şi nişte jambiere în dreptul unei uşi pe care era pictat vechiul meu prieten, „Delfinul”11, şi a doua zi am luat gustarea de dimineaţă cam târziu. Steerforth, foarte bine dispus, mi-a povestit că a făcut o plimbare pe plajă până m-am trezit şi că făcuse cunoştinţă cu mai bine de jumătate dintre pescarii din partea locului. Afară de asta, mi-a mai spus că zărise din depărtare o casă din hornul căreia ieşea fum şi care era încredinţat că nu putea fi decât locuinţa lui mister Peggotty; şi că-l bătuse gândul să se ducă acolo şi să se jure că el era David Copperfield, pe care nu-l puteau recunoaşte deoarece crescuse.</p>
               <p>—  Când vrei să mergem să mă prezinţi, Daisy? m-a întrebat. Sunt la dispoziţia ta. Hotărăşte cum vrei!</p>
               <p>—  Păi, mă gândeam că ar fi potrivit să mergem acolo diseară, Steerforth, când se adună cu toţii în jurul focului. Aş vrea să vezi casa când e caldă şi luminată.</p>
               <p>—  Fie! a încuviinţat Steerforth. Diseară!</p>
               <p>—  N-am să le dau de ştire că suntem aici. Vreau să-i luăm prin surprindere, i-am zis încântat.</p>
               <p>—  Da, desigur! Altfel n-are nici un haz! Să-i luăm prin surprindere. Trebuie să-i vedem pe băştinaşi în starea lor naturală.</p>
               <p>—  Cu toate că sunt, aşa cum ai spus, oameni de teapa aia, i-am răspuns..</p>
               <p>—  Aha! N-ai uitat ciondănelile mele cu Rosa, nu-i aşa? a exclamat el, aruncându-mi o privire fugară. Fir-ar afurisită să fie, mai-mai că mi-e frică de ea. E ca un duh necurat pentru mine! Dar ce să mai vorbim de ea? Ei, ce ai de gând să faci acum? Presupun că vrei să te duci s-o vezi pe dădaca ta.</p>
               <p>—  Fireşte, întâi şi întâi trebuie să mă duc s-o văd pe Peggotty.</p>
               <p>—  Bine, mi-a spus Steerforth, uitându-se la ceas. Să zicem c-am să te las câteva ore, ca să plângeţi pe săturate. O să fie de-ajuns?</p>
               <p>Râzând, i-am răspuns că, după părerea mea, are să ne ajungă, dar că neapărat trebuia să vină cu mine, să se convingă că faima îl precedase şi că devenise un personaj aproape la fel de important ca mine.</p>
               <p>—  Sunt gata să merg oriunde pofteşti şi să fac tot ce vrei, mi-a zis Steerforth. Spune-mi unde să vin, şi peste două ceasuri mă voi prezenta în ce stare sufletească ai să doreşti: ghiduşă sau sentimentală.</p>
               <p>I-am dat îndrumări precise cum să găsească locuinţa lui mister Barkis, harabagiu, pe şoseaua ce duce la Blunderstone şi în alte direcţii; apoi, după ce ne-am înţeles, am plecat. Aerul era rece şi tare; drumul era uscat; marea era uşor încreţită şi limpede… soarele, deşi nu prea încălzea, lumina din belşug; şi totul era proaspăt şi vesel. Mă simţeam şi eu atât de proaspăt şi vesel că mă aflam acolo, încât aş fi oprit trecătorii pe uliţă ca să le strâng mâna.</p>
               <p>Uliţele mi se păreau” fireşte, înguste. Cred că aşa ne par întotdeauna uliţele copilăriei când le revedem. Nu uitasem nici un amănunt şi n-am găsit nimic schimbat, până când am ajuns în faţa prăvăliei lui mister Omer. Sus, pe firmă, unde altădată scria „OMER”, am citit acum „OMER şi JORAM”, dar inscripţia de dedesubt rămăsese aceeaşi ca şi înainte: „MANUFACTURĂ, CROITORIE, MĂRUNŢIŞURI, POMPE FUNEBRE etc.”.</p>
               <p>După ce am citit aceste cuvinte de vizavi, paşii mei îndreptându-se parcă de la sine spre uşa prăvăliei, am trecut uliţa şi m-am uitat înăuntru. În fundul prăvăliei am zărit o femeie drăguţă, care-şi legăna pruncul în braţe, în timp ce un băieţaş se agăţa de şorţul ei. Nu mi-a fost greu s-o recunosc nici pe Minnie, nici pe copii. Uşa cu geam, care dădea în odaia din fund, nu era deschisă; dar din atelierul aflat peste drum, în curticică, se auzea slab vechea melodie, al cărei fir parcă nu s-ar fi întrerupt niciodată.</p>
               <p>—  Mister Omer e acasă? am întrebat, intrând în prăvălie. Dacă este, aş vrea să-i vorbesc o clipă.</p>
               <p>—  Da, sir, e acasă, mi-a zis Minnie. Suferă de astmă, şi pe vremea asta nu-i prieşte să iasă. Joe, cheamă-l pe bunicul!</p>
               <p>Băieţaşul care se ţinea de şorţul ei a scos un ţipăt atât de ascuţit, încât s-a ruşinat singur şi şi-a ascuns faţa în fusta mamei, iar aceasta s-a arătat tare mândră de odrasla ei. Am auzit cum se apropia cineva suflând şi gâfâind, şi peste o clipă s-a ivit mister Omer, care nu îmbătrânise prea tare, dar avea respiraţia mai scurtă ca odinioară.</p>
               <p>—  Cu ce vă pot servi, sir? m-a întrebat mister Omer.</p>
               <p>—  Daţi-mi voie, mister Omer, să vă strâng mâna, i-am zis, întinzându-i-o pe a mea. Mi-aţi arătat o deosebită bunăvoinţă cândva, şi presupun că în acea împrejurare n-am fost în stare să vă exprim recunoştinţa.</p>
               <p>—  Adevărat? Îmi pare bine, dar nu-mi aduc aminte de nimic. Sunteţi sigur că nu vă înşelaţi?</p>
               <p>—  Absolut!</p>
               <p>—  Pare-mi-se, mi-a zis mister Omer, privindu-mă şi clătinând din cap, că o dată cu răsuflarea mi s-a scurtat şi memoria, pentru că nu-mi mai aduc aminte de dumneavoastră.</p>
               <p>—  Nu vă mai amintiţi? M-aţi aşteptat la staţia poştalionului, am luat o gustare aici şi apoi am mers împreună la Blunderstone: dumneavoastră, cu mine, cu missis Joram, precum şi mister Joram, care pe atunci încă nu era soţul ei.</p>
               <p>—  Ei, nu mai spuneţi! Doamne-Dumnezeule! a exclamat mister Omer, după ce, de uimire, l-a apucat un nou acces de tuse. Minnie dragă, ţi-aduci aminte? Da, desigur! Era vorba de o doamnă, nu-i aşa?</p>
               <p>—  Mama mea, am precizat eu.</p>
               <p>—  Aşa-i! mi-a zis mister Omer, punând degetul arătător pe vesta mea. O doamnă şi un copilaş! Era vorba de două persoane. Persoana şi copilaşul au fost aşezaţi, în aceeaşi groapă cu cealaltă. Da, desigur, la Blunderstone. Doamne, Doamne! Şi cum v-a mai mers de atunci?</p>
               <p>—  Foarte bine, i-am mulţumit eu şi mi-am exprimat speranţa că i-a mers şi lui la fel.</p>
               <p>—  Vai, n-am de ce mă plânge! mi-a zis mister Omer. Cu înecăciunea stau ceva mai prost, însă astea-s păcatele bătrâneţii. Dar iau lucrurile aşa cum sunt. Altceva ce-aş putea face, nu-i aşa?</p>
               <p>Pufnindu-l râsul, mister Omer a început din nou să tuşească, dar de astă dată i-a sărit într-ajutor fiică-sa, care se apropiase de noi şi-şi juca pe tejghea copilul cel mai mic.</p>
               <p>—  Ei, Doamne! a zis mister Omer. Da, desigur! Erau două persoane! Şi vă rog să mă credeţi, cu prilejul acela s-a hotărât şi ziua când Minnie şi Joram aveau să se căsătorească. „Hotărâţi ziua, „ sir, mi-a zis Joram. „Da, tată, te rog!” mi-a zis Minnie. Şi acum l-am luat părtaş în afacere. Şi poftim, priviţi! Ăsta-i ăl mic!</p>
               <p>Minnie a râs şi şi-a netezit părul pe tâmple, în timp ce tatăl ei şi-a vârât unul dintre degetele lui butucănoase în mânuţa copilaşului care juca pe tejghea.</p>
               <p>—  Aşa-i, două persoane erau! a, repetat mister Omer, dând din cap retrospectiv. Precis! Şi chiar în clipa asta Joram lucrează la unul cenuşiu, cu cuie de argint, dar nu măsura asta (şi spunând acestea s-a uitat la copilaşul care juca pe tejghea), ci cu, vreo doi ţoli mai mare. N-aţi vrea să luaţi o gustare?</p>
               <p>I-am mulţumit, dar am refuzat.</p>
               <p>—  Ia staţi! m-a interpelat mister Omer. Nevasta lui Barkis harabagiul, sora lui Peggotty pescarul, avea ea nu ştiu ce legătură cu familia dumneavoastră? Dacă nu mă înşel, era în slujbă acolo?</p>
               <p>A  fost nespus de fericit când i-am spus că aşa era.</p>
               <p>—  Sper că şi cu înecăciunile am s-o duc mai bine în curând, de vreme ce cu memoria văd că s-au îndreptat lucrurile. Ştiţi, sir, o tânără rudă de-a ei îşi face ucenicia la noi şi are un gust rafinat în ale croitoriei încât, vă rog să mă credeţi, nici o ducesă n-o întrece.</p>
               <p>—  Nu cumva e micuţa Em'ly? am întrebat, fără să vreau.</p>
               <p>—  Em'ly o cheamă, a confirmat mister Omer, şi e şi micuţă. Dar nu ştiu dacă o să mă credeţi, atâta-i de chipeşă, că jumătate din femeile din oraş sunt foc şi pară pe ea.</p>
               <p>—  Astea-s prostii, tată! a sărit Minnie.</p>
               <p>—  Draga mea, i-a răspuns mister Omer, făcându-mi cu ochiul, nu spun c-ai fi şi tu printre ele, spun doar că jumătate din femeile din Yarmouth, şi pe o rază de cinci mile în jur, sunt foc şi pară pe fata asta.</p>
               <p>—  N-avea decât să-şi vadă de treabă, tată, i-a ripostat Minnie, să nu le dea prilej de vorbă, şi atunci nimeni n-ar fi avut de ce, să se ia de ea!</p>
               <p>—  Poftim, nimeni nu s-ar fi putut lua de ea! i-a întors vorba mister Omer. Poftim, nimeni nu s-ar fi putut lua de ea! Aşa cunoşti tu viaţa? Există oare lucru pe care să nu-l poată face o femeie, mai ales când e vorba de frumuseţea altei femei?</p>
               <p>După această glumă calomnioasă, am crezut că s-a sfârşit cu mister Omer. A tuşit atât de puternic, şi înecăciunea s-a prelungit cu atâta îndărătnicie, încât mă aşteptam să-l văd prăbuşindu-se cu capul înainte în dosul tejghelei, după care, pantalonii săi negri, bufanţi, cu funde din panglică ruginie la genunchi, să se înalţe şi să tresară într-o ultimă şi zadarnică zvâcnire. În cele din urmă şi-a revenit, însă, deşi mai gâfâia, şi era atât de istovit, încât a trebuit să se aşeze pe scăunelul aflat în dreptul tejghelei.</p>
               <p>—  Vedeţi dumneavoastră, mi-a explicat el ştergându-şi fruntea şi abia trăgându-şi suflarea, fetişcana asta nu se prea uită la nimeni pe aici şi n-a legat cunoştinţe şi prietenii, ca să nu mai spun că n-a încurajat nici un curtezan. De aceea s-a scornit şi zvonul răutăcios că Em'ly ar vrea să ajungă o lady. Eu, unul, cred că i se trage mai ales din aceea că uneori, pe vremea când mergea la şcoală, spunea că dac-ar ajunge vreodată o lady, ar vrea să facă rost unchiului ei de cutare sau cutare lucru şi ar vrea să-i cumpere cutare şi cutare daruri scumpe. Înţelegeţi?</p>
               <p>—  Vă rog să mă credeţi, mister Omer, i-am mărturisit eu foarte însufleţit, că la fel îmi spunea şi mie când eram copii.</p>
               <p>Mister Omer a dat din cap şi şi-a frecat bărbia.</p>
               <p>—  Aşa-i! Afară de asta, vedeţi, dânsa, dintr-o nimica toată, reuşeşte să se îmbrace mult mai elegant decât altele care au de toate la dispoziţie, şi asta, a înrăutăţit lucrurile. Şi apoi, s-ar putea spune că e şi cam mofturoasă. Aş zice chiar că sunt şi eu de părere că-i mofturoasă, a adăugat mister Omer. Nu prea ştie ce vrea; e cam răsfăţată; la început nu prea izbutea să se adapteze. După câte ştiu, pe socoteala ei nu s-a spus nimic altceva, aşa-i, Minnie?</p>
               <p>—  Aşa e, tată, a întărit missis Joram. Cred că nu lipseşte nimic din ce s-a spus mai rău pe socoteala ei.</p>
               <p>—  Când a găsit un loc, a urmat mister Omer, ca doamnă de companie pe lângă o bătrână arţăgoasă, nu s-au prea înţeles şi a părăsit serviciul. În cele din urmă a intrat ucenic la noi pe trei ani. Doi ani aproape că au trecut şi s-a dovedit că-i vrednică de n-are pereche. Face cât şase! Spune, Minnie, nu face cât şase?</p>
               <p>—  Ba face, tată, a răspuns Minnie. Şi eu, una, niciodată n-am vorbit-o de rău.</p>
               <p>—  Foarte bine, a zis mister Omer. Aşa e. Şi acuma, tinere domn, a încheiat mister Omer, frecându-şi din nou bărbia, ca să nu credeţi că, pe cât mi-e răsuflarea de scurtă, pe atât mi-e de lungă vorba, trebuie să vă spun că asta-i tot ce ştiu.</p>
               <p>Întrucât, de câte ori pomeniseră de Em'ly, vorbiseră pe şoptite, mi-am dat seama că se afla undeva pe aproape. Când l-am întrebat, mister Omer a dat din cap, făcând semn către uşa locuinţei. Am întrebat îndată dacă am voie să arunc o privire, şi pe loc am primit încuviinţare; şi uitându-mă pe fereastră, am văzut-o pe Em'ly cum şedea şi lucra. Am văzut-o – era fiinţa delicată, fermecătoare, ai cărei ochi albaştri, limpezi, care-mi robiseră inima de copil, urmăreau acum radioşi mişcările unui alt copil, ale copilaşului lui Minnie, care se juca în preajma ei; pe faţa-i luminoasă se citea destulă încăpăţânare ca să întărească cele auzite; şi mai stăruia încă acea sfială capricioasă de odinioară; sunt sigur însă că trăsăturile chipului ei frumos nu oglindeau decât bunătate şi fericire, prevestind o viaţă aşezată şi fericită.</p>
               <p>Şi în tot acest timp, de peste drum, din curticică, se auzea aceeaşi melodie, ca şi cum n-ar fi încetat nici o clipă – vai, melodia care nu încetează niciodată! – răsuna tot timpul bocănitul acela.</p>
               <p>—  N-aţi vrea să intraţi să staţi de vorbă cu ea? m-a îmbiat mister Omer. Poftiţi înăuntru, sir, şi vorbiţi-i! Vă rog, ca la dumneavoastră acasă!</p>
               <p>M-am sfiit să intru, mi-a fost teamă să n-o tulbur, şi nu mai puţin să nu mă trezesc eu însumi prea tulburat; am întrebat însă la ce oră obişnuieşte să plece seara, ca să putem fixa ora vizitei noastre în mod corespunzător; apoi, după ce mi-am luat rămas bun de la mister Omer, de la frumoasa lui fiică şi de la copilaşii ei, am plecat s-o văd pe scumpa mea Peggotty.</p>
               <p>Am găsit-o în bucătăria pardosită cu cărămidă, pregătind prânzul. Când am bătut la uşă, mi-a deschis şi m-a întrebat ce pofteam. M-am uitat la ea, zâmbind, dar dânsa nu mi-a întors zâmbetul. Niciodată nu încetasem a-i scrie, cred însă că trecuseră vreo şapte ani de când nu ne mai văzusem.</p>
               <p>—  E acasă mister Barkis, ma'am? am întrebat-o, silindu-mă să-i vorbesc aspru.</p>
               <p>—  E acasă, sir, mi-a răspuns Peggotty, dar ţintuit la pat de reumatism.</p>
               <p>—  Pe la Blunderstone nu se mai duce? am întrebat-o.</p>
               <p>—  Când se simte bine, se duce, mi-a răspuns.</p>
               <p>—  Dar dumneavoastră, missis Barkis, vă mai duceţi acolo?</p>
               <p>M-a privit cu mai multă luare-aminte şi am băgat de seamă cum mâinile ei s-au apropiat cu iuţeală una de cealaltă.</p>
               <p>—  Aş vrea să vă întreb despre o casă de acolo, numită, dacă nu mă înşel, „Crângu-Ciorilor”… i-am zis.</p>
               <p>A  făcut un pas înapoi şi, speriată, a întins mâinile, ca, şi cum ar fi vrut să mă oprească.</p>
               <p>—  Peggotty! am strigat.</p>
               <p>—  Scumpul meu! a exclamat dânsa, şi amândoi am izbucnit în lacrimi şi ne-am trezit strâns îmbrăţişaţi.</p>
               <p>N-am inimă să povestesc ce năzdrăvănii a făcut; cum a râs şi cum a plâns; cât de mândră s-a arătat, câtă bucurie! Şi câtă mâhnire a încercat amintindu-şi că aceea a cărei mândrie şi bucurie aş fi putut să fiu nu se mai afla printre noi, şi niciodată n-avea să mă mai strângă cu drag la pieptul ei. Nu m-a oprit nici o clipă teama să nu par copilăros împărtăşind efuziunile ei. Pot spune că niciodată în viaţa mea n-am râs şi n-am plâns mai în voie decât în ziua aceea.</p>
               <p>—  Barkis o să fie foarte fericit! mi-a zis Peggotty, ştergându-şi ochii cu şorţul. Asta o să-i facă mai bine decât funţi întregi de alifie. Să mă duc sus să-i spun c-ai venit? Nu vrei să vii sus să-l vezi, dragul meu?</p>
               <p>Desigur că voiam. Dar Peggotty n-a reuşit să părăsească odaia cu una, cu două; de câte ori ajungea la uşă şi se uita înapoi la mine, se întorcea ca să plângă şi să râdă, cu capul pe umărul meu. În cele din urmă, ca s-o ajut, m-am dus cu ea sus; şi după ce am aşteptat vreun minut afară, cât dânsa l-a pregătit pe mister Barkis, m-am prezentat şi eu în faţa bolnavului.</p>
               <p>M-a primit cu un entuziasm neţărmurit. Fiind prea reumatic ca să fie cazul să-i strâng şi să-i scutur mâna, m-a rugat să-i strâng şi să-i scutur ciucurele scufiei, ceea ce am făcut din toată inima. Când m-am aşezat lângă patul lui, mi-a zis că-i face mare plăcere că se simte iar ca atunci când mă ducea cu harabaua către Blunderstone. Cum zăcea întins pe pat, cu faţa în sus, învelit până sub bărbie, ai fi zis că n-are decât cap – ca heruvimii din poze – ceea ce-i dădea o înfăţişare cât se poate de ciudată.</p>
               <p>—  Ce nume am scris eu pe coviltirul harabalei, sir? m-a întrebat mister Barkis, înfiripând anevoie un zâmbet reumatic.</p>
               <p>—  A, mister Barkis, am purtat câteva discuţii serioase în această privinţă, nu-i aşa?</p>
               <p>—  Nu-i aşa, sir, că multă vreme am tot spus c-aş vrea? m-a întrebat mister Barkis.</p>
               <p>—  Multă, am încuviinţat eu.</p>
               <p>—  Şi nu-mi pare rău, a zis mister Barkis. Vă mai amintiţi cum mi-aţi spus într-un rând că dânsa face toate prăjiturile şi toate mâncărurile?</p>
               <p>—  Da, îmi amintesc cât se poate de bine, i-am răspuns.</p>
               <p>—  Şi ăsta era adevărul adevărat, a zis mister Barkis. Straşnic de adevărat cum e birurile, a adăugat mister Barkis, clătinându-şi scufia, căci acesta era singurul lui mijloc de a-şi întări spusele. Şi decât birurile, ceva mai adevărate nici că se poate.</p>
               <p>Mister Barkis şi-a îndreptat privirea asupra mea, cerându-mi parcă să întăresc aceste roade ale meditaţiilor ce făcuse de când se afla la pat; şi eu le-am întărit.</p>
               <p>—  Nimic mai adevărat decât e birurile, a repetat mister Barkis. Un om sărac cum mi-s eu abia când cade la pat îşi dă seama de acest adevăr. Şi eu, sir, mi-s un om foarte sărac!</p>
               <p>—  Îmi pare foarte rău, mister Barkis.</p>
               <p>—  Da, mi-s un om foarte sărac, a adăugat mister, Barkis.</p>
               <p>Şi în clipa aceea, mâna lui dreaptă s-a ivit încet şi şovăitor de sub plapumă şi, fără pic de vlagă, a apucat un băţ legat de marginea patului. După ce, de câteva ori, a lovit în gol cu această unealtă, în care timp pe faţa-i s-au perindat expresii de disperare, mister Barkis a nimerit lădiţa a cărei extremitate o văzusem tot timpul. Şi atunci s-a înseninat la faţă.</p>
               <p>—  Vechituri! m-a lămurit mister Barkis.</p>
               <p>—  Aha! am exclamat eu.</p>
               <p>—  Aş dori să fie plină cu bani, sir! a zis mister Barkis.</p>
               <p>—  Aş dori şi eu, i-am zis.</p>
               <p>—  Dar NU E, mi-a zis mister Barkis, holbându-se la mine.</p>
               <p>L-am asigurat că nici nu mă îndoiam de acest lucru, după care mister Barkis, aruncând o privire mai blândă soţiei sale, a declarat:</p>
               <p>—  C. P. Barkis e a mai vrednică şi a mai bună dintre femei! C. P. Barkis merită cu vârf şi îndesat orice laudă i s-ar aduce! Draga mea, pregăteşte frumos masa pentru musafirul nostru; faci rost de mâncare şi băutură bună, nu?</p>
               <p>Ar fi trebuit să protestez, să nu facă pregătiri deosebite în cinstea mea, dar la celălalt capăt al patului am văzut-o pe Peggotty, care-mi făcea semn să nu refuz. De aceea am tăcut.</p>
               <p>—  Mai am eu ceva bani pe-aici pe undeva, dragă, a zis mister Barkis, dar mă simt cam obosit acum. Dacă tu şi mister David mă lăsaţi să dorm puţin, îi caut şi îi găsesc eu când m-oi trezi.</p>
               <p>Ca să-i facem pe plac, am ieşit amândoi din odaie. După ce am ieşit, Peggotty mi-a apus că mister Barkis se făcuse „puţintel mai scump” ca înainte şi că recurgea la acest vechi şiretlic ori de câte ori trebuia să scoată o monedă din ascunzătoarea sa; şi că răbda dureri cumplite coborând singur din pat şi târându-se până la blestemata aia de lădiţă. Într-adevăr, peste o clipă, am auzit înfiorătoare gemete înăbuşite, căci aceste mişcări îi pricinuiau cumplite dureri în toate încheieturile; dar Peggotty, cu ochii umezi de compătimire, m-a încredinţat că această mărinimoasă pornire îi va prii şi că nu se cade să-l oprim. Şi aşa a continuat să geamă până s-a întors în pat, îndurând, nu mă îndoiesc, un adevărat supliciu; după care ne-a chemat înăuntru şi, pretinzând că tocmai s-a trezit dintr-un somn binefăcător, a scos de sub pernă o guinee. Satisfacţia că, păcălindu-ne, reuşise să păstreze intactă taina lădiţei era, pare-se, destul de mare ca să răscumpere toate chinurile îndurate.</p>
               <p>Am prevenit-o pe Peggotty că urma să vină şi Steerforth, şi nu după multă vreme a sosit şi el. Sunt convins că Peggotty niciodată n-ar fi făcut vreo deosebire între un om care i-ar fi dat ajutor ei personal şi un bun prieten al meu şi că, în orice caz, i-ar fi arătat cea mai vie recunoştinţă şi cel mai mare devotament. Dar vioiciunea şi buna lui dispoziţie naturală, purtarea lui prietenoasă, înfăţişarea-i plăcută, darul lui de a se adapta oricărui interlocutor şi de a atinge, ori de câte ori îşi dădea osteneala, coarda sensibilă în inima oricui, au cucerit-o pe Peggotty în mai puţin de cinci minute. De fapt, ca să-i câştige inima bietei Peggotty, ar fi fost de ajuns numai felul cum se purta Steerforth cu mine. Şi până a pleca noi în seara aceea, toate astea laolaltă au făcut-o pe Peggotty să-l adore.</p>
               <p>A  rămas cu noi la masă, şi dac-aş spune c-a primit bucuros să rămână, n-aş izbuti să sugerez nici pe jumătate cât de uşor şi cu ce plăcere a făcut-o. A pătruns în odaia lui mister Barkis cum pătrund aerul şi lumina, împrospătând şi luminând toate, ca şi cum ar fi fost o personificare a vremii frumoase. În gesturile lui nu era nimic silit, nimic zgomotos sau voit; făcea totul cu o uşurinţă de nedescris, încât ai fi zis că altfel sau mai bine nici că s-ar putea – făcea totul cu o naturaleţe, cu o graţie şi cu un farmec de a căror amintire sunt şi astăzi vrăjit.</p>
               <p>Am făcut haz în salonaş, unde, pe pupitrul de odinioară, am dat peste Cartea mucenicilor, pe care de la plecarea mea n-o mai deschisese nimeni, şi apucându-mă să răsfoiesc pozele ei înfricoşătoare, mi-am amintit de emoţiile ce mi le trezeau altădată, dar care acum erau absente. Când Peggotty a adus vorba de odăiţa mea, spunând că era gata pregătită pentru noapte, şi mi-a spus că dorea să rămân acolo, mai înainte ca eu să fi apucat să-i arunc o privire şovăitoare, Steerforth şi înţelesese despre ce era vorba.</p>
               <p>—  Desigur, a zis, o să dormi aici cât timp rămânem în Yarmouth, iar eu o să stau mai departe la han.</p>
               <p>—  Mi se pare că după ce te-am adus atât de departe, nu se cade să te părăsesc, i-am răspuns.</p>
               <p>—  Gândeşte-te, pentru numele lui Dumnezeu, unde este locul tău firesc! În raport cu asta ce importanţă pot avea „părerile”?!</p>
               <p>Şi astfel, problema a fost pe loc tranşată.</p>
               <p>Steerforth şi-a desfăşurat neobosit toate însuşirile-i minunate până la 8, când am pornit spre barcazul lui mister Peggotty. Mai mult chiar, pe măsură ce treceau ceasurile, ieşeau la iveală cu şi mai multă strălucire; mi s-a părut atunci, şi acum nu mai am nici o îndoială în această privinţă, că datorită succesului de care au fost încununate eforturile sale conştiente de a plăcea, sensibilitatea lui, şi aşa foarte rafinată, a dobândit un ascuţiş nou. Dacă cineva mi-ar fi spus atunci că toate acestea nu erau decât un joc spiritual, desfăşurat de dragul unei plăceri de o clipă, pentru satisfacerea unei toane, dintr-un impuls de a-şi arăta superioritatea, de a cuceri lucruri ce nu prezentau nici un interes pentru el şi de care, peste o clipă, avea să se lepede, dacă cineva mi-ar fi spus una ca asta în seara aceea, aş fi fost atât de indignat, încât, zău, nu ştiu cum aş fi reacţionat!</p>
               <p>Poate că asemenea insinuări n-ar fi făcut decât să intensifice – dacă asta ar mai fi fost cu putinţă – romanticele simţăminte de lealitate şi prietenie care mă însufleţeau în vreme ce păşeam, alături de el, pe dunele întunecate, pustiite de iarnă, îndreptându-ne spre venerabilul barcaz; în jurul nostru vântul şuiera mai lugubru decât şuierase şi gemuse în noaptea când am trecut pentru întâia oară pragul lui mister Peggotty.</p>
               <p>—  Cam sălbatice locuri, nu-i aşa, Steerforth?</p>
               <p>—  Par destul de sinistre în beznă, şi marea urlă de parcă ar avea poftă să ne înghită. Barcazul e acolo unde se vede lumina?</p>
               <p>—  Acolo, i-am zis.</p>
               <p>—  Atunci e ăla pe care l-am zărit azi-dimineaţă. M-am dus de-a dreptul spre el, mânat parcă de instinct.</p>
               <p>Am tăcut amândoi, căci ne apropiasem de lumină, şi ne-am îndreptat încetişor spre uşă. Am pus mâna pe clanţă; şi după ce i-am şoptit lui Steerforth să vină după mine, am intrat.</p>
               <p>Auzisem de afară zvon de voci, iar în clipa când am intrat, am auzit pe cineva aplaudând; spre marea mea mirare, persoana care bătea din palme era veşnic nemângâiata missis Gummidge. Dar missis Gummidge nu era singura persoană din casă care era neobişnuit de înfierbântată. Mister Peggotty, cu faţa radiind de bucurie, râdea din toată inima şi ţinea larg deschise braţele lui vânjoase, gata parcă s-o strângă la pieptul lui pe micuţa Em'ly; Ham, cu o expresie în care se îmbinau, parcă admiraţia şi entuziasmul cu un fel de timiditate care-i stătea foarte bine, o ţinea de mână pe micuţa Em'ly, ca şi cum ar fi vrut s-o prezinte lui mister Peggotty; iar micuţa Em'ly, sfioasă şi îmbujorată, dar, după cum se putea citi în ochii ei, bucuroasă de bucuria lui mister Peggotty, era tocmai gata să lase mâna lui Ham, ca să se arunce la pieptul lui mister Peggotty, când apariţia noastră a făcut-o să-şi mute gândul (căci cea dintâi care ne-a zărit dânsa a fost). Asta făceau şi aşa i-am văzut pe toţi în clipa când, din bezna acelei nopţi geroase, am trecut în lumina caldă a odăii; iar mai în fund, missis Gummidge bătea din palme ca o smintită.</p>
               <p>După ce am intrat, acest mic tablou s-a şters şi s-a risipit cu atâta iuţeală, încât ai fi putut să te îndoieşti că l-ai văzut aievea. M-am pomenit în mijlocul familiei uimite, faţă în faţă cu mister Peggotty, cu mâna întinsă spre el, când deodată Ham a exclamat:</p>
               <p>—  Mas'r Davy! E mas'r Davy!</p>
               <p>O  clipă mai târziu am început să dăm mâna unii cu alţii, să ne întrebăm de sănătate şi să spunem fiecare cât eram de bucuroşi de revedere, şi ne-am trezit vorbind cu toţii deodată. Mister Peggotty era atât de mândru şi atât de fericit de vizita noastră, încât nu ştia nici ce să spună, nici ce să facă şi mereu îmi strângea mâna mie şi apoi lui Steerforth, după care iarăşi o strângea pe a mea, pentru ca apoi să-şi ciufulească chica zburlită şi să râdă cu atâta poftă şi mulţumire, că era o desfătare să-l priveşti.</p>
               <p>—  Ce minunată întâmplare ca 'neavoastră – doi domni în toată puterea cuvântului – să veniţi sub acoperişul meu tocmai în noaptea asta, a mai fericită noapte din viaţa mea! a zis mister Peggotty. E nemaipomenit, pe cinstea mea! Em'ly, draga mea, vin' aici! Vin' aici, mica mea vrăjitoare! Ăsta-i prietenul lui mas'r Davy, draga mea! Ăsta-i domnişorul de care ţi-am vorbit, Em'ly! Şi iată c-a venit să te vadă, împreună cu mas'r Davy, în cea mai fericită noapte din viaţa lui unchiu-tău, o noapte com n-a mai fost şi n-o să mai fie alta! Straşnică întâmplare!</p>
               <p>După ce a rostit dintr-o suflare acest discurs, cu o extraordinară însufleţire şi bucurie, mister Peggotty a prins obrajii nepoatei între palmele lui bătătorite, i-a sărutat de vreo douăsprezece ori şi, cu nespusă dragoste şi mândrie, i-a luat căpşorul, l-a strâns la pieptu-i vânjos şi mâna lui a prins s-o mângâie cu delicateţe, ca şi cum ar fi fost mâna unei prea distinse doamne. Apoi i-a dat drumul, şi după ce dânsa s-a refugiat în odăiţa în care dormisem odinioară, mister Peggotty, gâfâind, înfierbântat de atâta neobişnuită bucurie, şi-a întors privirea spre noi.</p>
               <p>—  Dacă 'neavoastră, doi domni – domni în toată puterea cuvântului acum – şi ce mai domni… a început mister Peggotty.</p>
               <p>—  Aşa-i, chiar aşa! Bine-ai grăit! l-a întrerupt Ham. Aşa-i, mas'r Davy e domn mare acu! Chiar aşa.</p>
               <p>—  Dacă 'neavoastră, care aţi ajuns mari acum, a urmat mister Peggotty, o să înţelegeţi com stau lucrurile, mă veţi ierta că-s atât de zăpăcit. În orice caz, vă rog să mă iertaţi. Em'ly, draga mea! Ştie ea ce vreau să spun, de-aia a şters-o! Aici mister Peggotty avu o nouă explozie de bucurie: Fii bună, mămuco, şi du-te o clipă să vezi ce face!</p>
               <p>Missis Gummidge a dat din cap şi a ieşit.</p>
               <p>—  Să-mi ziceţi peşte, ba chiar peşte cu fiere, a declarat mister Peggotty, aşezându-se alături de noi în faţa căminului, dacă seara asta nu-i a mai fericită din viaţa mea! Apoi, adresându-se lui Steerforth, i-a spus în şoaptă: Micuţa Em'ly, aşa com aţi văzut-o adineauri, cu obrajii îmbujoraţi…</p>
               <p>Steerforth s-a mărginit să dea din cap, dar cu o asemenea expresie de participare la simţămintele lui mister Peggotty, încât acesta din urmă i-a răspuns ca şi cum Steerforth ar fi vorbit:</p>
               <p>—  Fără îndoială, i-a zis mister Peggotty. Aşa e ea.</p>
               <p>Mulţumesc, sir.</p>
               <p>Ham mi-a făcut de câteva ori semn cu capul, voind parcă să-mi spună şi el acelaşi lucru.</p>
               <p>—  Micuţa noastră Em'ly, a urmat mister Peggotty, a adus în casa asta, a noastră, ceea ce presupun (căci nu-s decât un biet necioplit, dar asta cred) că numai o făptură micuţă, cu ochi mari şi minunaţi, poate aduce într-o casă. Nu-i copilul meu; eu, unul, n-am avut copii; dar de iubit, o iubesc neînchipuit de mult. Mă-nţelegeţi? Neînchipuit de mult.</p>
               <p>—  Înţeleg foarte bine, a zis Steerforth.</p>
               <p>—  Ştiu că mă-nţelegeţi, sir, şi vă mulţumesc din nou, i-a răspuns mister Peggotty. Mas'r Davy poate să-şi aducă aminte com arăta, când era mică; 'neavoastră vă daţi singur seama com e astăzi. Dar niciunul dintre 'neavoastră nu-i în stare să priceapă ce a fost, ce e şi ce va fi pentru inima-mi plină de dragoste. Sunt un om necioplit, sir, necioplit ca un arici-de-mare; dar nimeni – afară, poate, de un suflet de femeie – nimeni nu poate să priceapă ce-n-seamnă pentru mine micuţa Em'ly. Dar fie vorba-ntre noi, a urmat el vorbind mai încet, missis Gummidge, cu toate că are mari însuşiri, nu e femeie să priceapă aceste lucruri.</p>
               <p>Apoi, după ce, pregătindu-se parcă pentru ceea ce avea să spună, şi-a trecut din nou degetele prin chică, răvăşind-o, mister Peggotty a urmat, punându-şi mâinile pe genunchi:</p>
               <p>—  E cineva care o cunoaşte pe micuţa Em'ly de când s-a-necat taică-su; care de atunci a văzut-o necontenit; a văzut-o copilă, a văzut-o fetiţă, a văzut-o femeie. Nu-i cine ştie ce arătos, e cam ca mine la stat – greoi şi aspru – are ceva de lup-de-mare, murat de valurile mării, dar băiat cinstit şi cu inima la locul ei.</p>
               <p>Cred că pe Ham nu l-am mai văzut rânjind niciodată ca în seara aceea.</p>
               <p>—  Ce-a făcut, ce-a dres afurisitul ăsta de marinar, a continuat mister Peggotty cu faţa strălucitoare de bucurie, fapt e că s-a-ndrăgostit de micuţa noastră Em'ly. Se ţine scai de ea, îi face pe voie, ca o slugă credincioasă, îşi pierde în mare măsură pofta de mâncare, pentru ca, în cele din urmă, să-mi spună care-i buba. Acum, vedeţi 'neavoastră, doresc şi eu ca micuţa noastră Em'ly să se mărite cum se cuvine. Doresc şi eu s-o văd însoţită cu un om cinstit, în stare s-o ocrotească. Nu ştiu cât o să mai trăiesc sau cât de curând mi-o suna ceasul; dar ştiu că de s-ar întâmpla într-o noapte ca furtuna să-mi răstoarne barca în largul Yarmouthului, zărind pentru ultima oară peste crestele talazurilor furioase luminile oraşului, mă voi îneca cu sufletul mai împăcat, zicându-mi: „Colo, pe ţărm, se află un bărbat neclintit, credincios micuţei mele Em'ly, 'nezeu s-o aibă în pază, şi cât timp va trăi bărbatul acela va fi ferită de orice răutate”.</p>
               <p>După care Peggotty şi-a fluturat solemn mâna dreaptă, parcă spre a-şi lua un ultim rămas bun de la luminile oraşului, şi apoi, după ce a schimbat o privire cu Ham, a urmat pe acelaşi ton:</p>
               <p>—  L-am sfătuit atunci să vorbească fără-ntârziere cu Em'ly. El e destul de mare, dar e mai ruşinos decât un puşti, şi n-a vrut. Atunci i-am vorbit eu. „Com?! Pe el să-l iau? a sărit Em'ly. Pe el, pe care-l cunosc de atâţia ani şi la care ţin atât de mult? Vai, unchiule! Niciodată n-am să-l pot lua pe el. E un băiat atât de cumsecade!” Am pupat-o şi nu i-am zis decât atât: „Draga mea, bine faci că-mi vorbeşti deschis, singură să-ţi alegi bărbatul, slobodă ca o păsărică”. M-am dus apoi la el şi i-am zis: „Tare-aş fi vrut să fie aşa, dar nu se poate. Rămâneţi însă prieteni ca şi pân-acuma ş-ascultă ce-ţi spun: Poartă-te cu ea ca un bărbat.” Mi-a strâns mâna şi mi-a zis: „Aşa am să fac!” Şi doi ani au dus-o aşa mai departe, vrednic şi cinstit, şi nimic nu s-a schimbat în căminul nostru.</p>
               <p>În clipa aceea, pe chipul lui mister Peggotty, care-şi schimbase de câteva ori expresia în raport cu etapele povestirii, s-a ivit din nou acea încântare triumfătoare de mai înainte, şi punând o mână pe genunchiul meu, iar cealaltă pe al lui Steerforth (după ce mai întâi şi le frecase, ca să sublinieze însemnătatea episodului), ne-a spus, adresându-se când unuia, când celuilalt, cele ce urmează:</p>
               <p>—  Pe neaşteptate, într-o seară – com ar fi, seara asta – mica Em'ly vine de la lucru împreună cu băiatul! Nu-i cine ştie ce mare scofală, o să-mi spuneţi 'neavoastră. Nu, pentru că dânsul o păzeşte ca un frate, şi după lăsarea întunericului, şi înainte, şi toată ziua. Dar, ce să vezi, 'nealui, marinarul ăsta, mi-o ia de mână şi-mi strigă voios: „Poftim, priviţi! S-a învoit să-mi fie nevastă!” Şi dânsa, cu un amestec de cutezanţă şi timiditate şi râzând şi plângând în acelaşi timp, îmi zice: „Da unchiule! Dac-ai vrea să-ţi dai consimţământul.” Auzi vorbă, dacă vreau! a exclamat mister Peggotty, dând capul pe spate, fericit. Şi a urmat: Doamne, altceva nici că-mi puteam dori. „Rogu-te, mi-a zis, acum sunt hotărâtă; m-am gândit temeinic şi o să fiu o nevastă cât se poate de bună, căci e un băiat vrednic şi cumsecade!” Atunci missis Gummidge a-nceput să bată din palme ca la teatru, şi în clipa aceea aţi intrat 'neavoastră. Asta-i! Am dat lucrurile pe faţă! Tocmai atunci, aţi intrat. Şi toate câte vi le-am povestit s-au petrecut aici, adineauri, şi iată-l pe bărbatul care o s-o ia de nevastă pe Em'ly când şi-o sfârşi ucenicia.</p>
               <p>Ham a îndurat cum a putut mai bine pumnul pe care mister Peggotty i l-a dat ca semn de prietenie şi de încredere; apoi, simţindu-se dator să spună şi el ceva, cu mare greutate a îngăimat cele ce urmează:</p>
               <p>—  Nu era mai naltă decât eraţi dumneavoastră, mas'r Davy… când aţi venit la noi întâia oară… Şi mi-am dat seama com o să fie când o creşte mare. Ş-am văzut-o crescând… ca o floare. Şi viaţa mi-aş da-o pentru ea… mas'r Davy. Vai, bucuros şi mulţumit mi-aş da-o! Pentru mine dânsa-i mai mult decât… e tot ce mi-aş fi putut dori vreodată, şi mai mult decât… mai mult decât aş fi putut cere. O iubesc… o iubesc cu adevărat. Şi nu se află în toată lumea şi nici chiar pe întinsul mărilor… nici un domn care să-şi iubească mai fierbinte aleasa decât o iubesc eu, cu toate că s-or găsi mulţi… pricepuţi a spune mai bine… ceea ce au de spus.</p>
               <p>Am fost înduioşat când am văzut coşcogeamite flăcău ca Ham vibrând sub impulsul sentimentelor ce le nutrea pentru delicata făptură care-i cucerise inima. Mi s-a părut emoţionantă încrederea sinceră pe care mister Peggotty şi Ham ne-o arătau. Şi toată această poveste m-a mişcat. N-aş putea spune în ce măsură amintirile mele din copilărie au contribuit la tulburarea mea. Şi nici n-aş putea spune dacă nu cumva venisem acolo cu niscai secrete iluzii c-aş mai iubi-o pe micuţa Em'ly. Ştiu doar că m-am bucurat din toată inima de cele întâmplate; numai că, la început, această bucurie a fost atât de gingaşă, încât puţin a lipsit ca să nu se preschimbe în durere.</p>
               <p>De aceea, dacă mie mi-ar fi revenit sarcina să ating cu oarecare discernământ coarda sensibilă a celor de faţă, aş fi dat greş. Dar rolul acesta i-a revenit lui Steerforth; şi dânsul a făcut-o cu atâta iscusinţă, încât imediat ne-am simţit cu toţii cât se poate de bine şi de fericiţi.</p>
               <p>—  Straşnic de bun om sunteţi dumneavoastră, mister Peggotty, i-a zis, şi meritaţi din plin fericirea pe care o trăiţi în astă seară! Daţi-mi voie să vă strâng mâna. Ham, băiete, să fii fericit! Dă-mi mâna! Daisy, tu aţâţă focul, să trosnească. Iar dumneavoastră mister Peggoty, să ştiţi că dacă n-o faceţi pe frumoasa dumneavoastră nepoată (căreia îi las locul din colţ) să se întoarcă în mijlocul nostru, eu, unul, plec. Nu vreau ca din pricina mea, într-o seară ca asta, lângă foc să rămână un loc gol, mai ales un loc ca ăsta, nu, cu nici un preţ, nici pentru toate bogăţiile Indiei!</p>
               <p>Atunci mister Peggotty s-a dus în fosta mea odăiţă s-o cheme pe micuţa Em'ly. La început n-a vrut să vină, şi atunci s-a dus şi Ham după ea. Peste puţin au reuşit s-o aducă; era foarte tulburată şi sfioasă, dar şi-a redobândit treptat stăpânirea de sine văzând cât de drăguţ şi de respectuos îi vorbea Steerforth; cu câtă dibăcie ocolea orice, subiect care ar fi pus-o în încurcătură; cum se întreţinea cu mister Peggotty despre bărci, despre corăbii, despre flux şi despre peşti; cum povestea întâlnirea sa cu mister Peggotty la „Salem House”; cât de încântat se arăta de barca aceea transformată în casă şi de tot ce se afla acolo; şi cu ce dexteritate ne-a atras pe nesimţite în cercul fermecat, făcându-ne pe toţi să luăm parte, fără nici o sfială la discuţia generală.</p>
               <p>E  drept că în seara aceea Em'ly n-a prea vorbit; a stat şi s-a uitat, şi faţa-i a prins viaţă, şi era fermecătoare. Steerforth ne-a istorisit (legat de conversaţia dusă cu mister Peggotty) un naufragiu îngrozitor, descriindu-l foarte amănunţit, de parcă s-ar fi petrecut sub ochii lui, iar micuţa Em'ly a stat tot timpul cu ochii ţintă la el, urmărind episoadele naufragiului. Ca schimbare, ne-a povestit apoi cu atâta vervă o păţanie de-a sa, încât ai fi zis că s-a întâmplat chiar atunci, şi micuţa Em'ly a râs, făcând să vibreze tot barcazul de sunetele cristaline ale râsului ei, şi am făcut haz cu toţii, cu Steerforth împreună, vrăjiţi în chip irezistibil de umorul lui. L-a făcut pe mister Peggotty să cânte, sau mai degrabă să urle, vechiul cântec Când sufla viforos vântul…12, şi, la rândul lui, a cântat atât de frumos şi atât de patetic o melodie marinărească, încât mi s-a părut că vântul, care dădea târcoale casei şi ici-colo tulbura tăcerea cu murmurul său, se oprise şi el ca să-l asculte.</p>
               <p>A  izbutit s-o înveselească până şi pe acea victimă a melancoliei care era missis Gummidge cum nu mai reuşise nimeni de la moartea bătrânului ei (cel puţin aşa mi-a spus mister Peggotty). Nu i-a dat răgaz să se simtă prost nici o singură clipă; a doua zi, dânsa şi-a zis că pesemne va fi fost vrăjită.</p>
               <p>Dar Steerforth n-a monopolizat nici atenţia, nici conversaţia. Când micuţa Em'ly a prins curaj şi a început să-mi vorbească (ce-i drept, destul de sfioasă) despre plimbările noastre pe plajă, după scoici şi pietricele, şi când i-am amintit cât de mult ţineam la ea, când amândoi am râs şi am roşit evocând frumoasele vremuri de odinioară, care azi păreau atât de ireale, Steerforth a tăcut şi trăgând cu urechea, ne-a privit cu luare-aminte. Toată seara Em'ly a stat pe bătrâna lădiţă, în colţişorul de altădată, lângă cămin, cu Ham alături, pe locul care pe vremuri fusese al meu. A stat lipită de perete, departe de el, dar n-aş putea spune dacă a stat aşa din feciorelnică sfială faţă de noi sau după vechiul ei nărav de a tachina oamenii. Am băgat însă de seamă c-a stat aşa toată seara.</p>
               <p>După câte îmi amintesc, n-am plecat decât pe la miezul nopţii. La masă am mâncat peşte sărat şi pesmeţi, iar Steerforth a scos din buzunar o sticlă de gin olandez, pe care noi, bărbaţii (acum puteam spune „noi, bărbaţii”, fără să roşesc), am golit-o. Despărţirea a fost cordială; şi în timp ce toţi ai casei stăteau grămadă, în prag, ca să ne lumineze cât mai departe drumul, am zărit ochii albaştri, fermecători, ai micuţei Em'ly, care ne urmăreau, din spatele lui Ham, şi i-am auzit glasul melodios sfătuindu-ne să mergem cu băgare de seamă.</p>
               <p>—  Deosebit de atrăgătoare fată! mi-a zis Steerforth, luându-mă de braţ. Nostimă casă şi nostimi oameni. E o senzaţie cu totul nouă pentru mine să stau de vorbă cu asemenea oameni!</p>
               <p>—  Mare noroc am avut să picăm în clipa exploziei de bucurie stârnite de logodna lor. Niciodată n-am văzut oameni mai fericiţi! E o plăcere să-i vezi şi să împărtăşeşti bucuriile lor curate!</p>
               <p>—  Cam nerod flăcăul pentru fata asta, mi-a zis Steerforth. Nu găseşti?</p>
               <p>Se arătase atât de sincer cu Ham şi cu toţi ceilalţi, încât această observaţie cinică şi neaşteptată m-a uimit. Dar întorcându-mă brusc spre el şi văzând că îi râdeau ochii, i-am răspuns uşurat:</p>
               <p>—  Vai, Steerforth! Degeaba glumeşti pe socoteala bieţilor oameni! N-ai decât s-o împungi pe miss Dartle şi să încerci să-ţi ascunzi simpatiile cu o glumă, că eu unul, te cunosc. Când văd cât de bine îi pricepi, cu câtă delicateţe împărtăşeşti fericirea acestui biet pescar şi înţelegi o afecţiune ca aceea a bătrânei mele dădace, îmi dau prea bine seama că nici o bucurie, nici un necaz, nici o emoţie a acestor oameni nu ţi-e străină. Şi pentru asta, Steerforth, te admir şi te iubesc de douăzeci de ori mai mult!</p>
               <p>S-a oprit şi, privindu-mă drept în faţă, mi-a zis:</p>
               <p>—  Cred că eşti sincer, Daisy, şi că ai un suflet bun. Aş dori ca toţi să fim ca tine!</p>
               <p>În clipa următoare a început să fredoneze vesel cântecul lui mister Peggotty, şi ne-am continuat cu paşi mari drumul spre Yarmouth.</p>
            </div>
            <div type="div2" rend="P2">
               <head>
                  <label>Capitolul XXII.<lb/>
                  </label>Câteva privelişti vechi şi noi personaje</head>
               <p>Steerforth şi cu mine am stat mai bine de două săptămâni în părţile acelea. Eram împreună, fireşte, mai tot timpul; se întâmpla însă câteodată să ne despărţim pentru câteva ceasuri. În vreme ce el era îndrăgostit de mare, eu, unul, nu prea eram; şi, de cele mai multe ori, când dânsul ieşea cu barca împreună cu mister Peggotty – ceea ce era una dintre distracţiile lui favorite – preferam să rămân pe uscat. Faptul că locuiam la Peggotty, în odăiţa aceea, îmi impunea îndatoriri de care dânsul era liber: ştiind cât se obosea Peggotty îngrijindu-l toată ziua pe mister Barkis, seara mă simţeam dator să mă întorc mai devreme acasă; în schimb, Steerforth, care locuia la han, îşi petrecea serile după plac. Astfel, de pildă, am auzit că în vreme ce eu dormeam el îşi cinstea prietenii pescari la „Băiatul de viaţă”, localul preferat al lui mister Peggotty, şi că petrecea nopţi întregi sub clar de lună, pe mare, în costum de pescar, şi nu se întorcea acasă decât o dată cu mareea de dimineaţă. Ştiam însă de pe atunci că puteam desluşi numele săpate pe lespede atunci când munca aspră şi vremea rea, precum şi orice alt lucru palpitant care avea farmecul noutăţii îl atrăgea şi îi făcea plăcere; de aceea purtarea lui nu m-a mirat câtuşi de puţin.</p>
               <p>Altă pricină datorită căreia uneori nu eram împreună era faptul că, fireşte, mă duceam deseori la Blunderstone, spre a revedea locurile dragi ale copilăriei; fireşte că, după ce m-a însoţit o dată, Steerforth, n-a mai simţit nevoia să repete călătoria. Astfel, după câte îmi amintesc, s-a întâmplat de vreo trei sau patru ori ca, după gustarea de dimineaţă să apucăm drumuri diferite şi să nu ne vedem decât târziu seara, la cină. Afară de faptul că ştiam că, bucurându-se de multe simpatii, putea găsi douăzeci de feluri de a se distra acolo unde se prea poate ca altul în locul lui să nu fi găsit niciunul, n-aveam idee ce făcea în acest răstimp.</p>
               <p>Cât despre mine, în cursul acestor singuratice pelerinaje, căutam să-mi întipăresc în memorie fiecare iard al vechiului drum şi nu mă mai săturam vizitând locurile dragi ale copilăriei. Le vizitam cum de atâtea ori făcusem în gând, şi zăboveam acum în preajma lor ca în anii copilăriei, când mă aflam departe, şi gândurile mele zăboveau în preajma acestor locuri. Petreceam ceasuri întregi lângă mormântul de sub copac, unde odihneau părinţii mei amândoi – mormântul la care privisem cu un ciudat simţământ de milă pe vremea când nu era decât al tatii şi lângă care stătusem atâta de deznădăjduit când a fost deschis spre a primi trupul neînsufleţit al frumoasei mele mame şi pe acela al pruncului ei – mormântul care, datorită râvnei neclintite a bunei Peggotty, fusese totdeauna bine îngrijit, ajungând ca o grădină. Se afla într-un colţ retras al cimitirului, nu departe de potecă, aşa că puteam desluşi numele săpate pe lespede atunci când – tulburat de orologiul care, bătând ceasurile, parcă-mi amintea un glas ce amuţise – mă plimbam în sus şi-n jos de-a lungul ei. În acele clipe mă gândeam mereu ce voi ajunge în viaţă şi la faptele de seamă ce aveam de gând să săvârşesc. Paşii mei se îmbinau cu ritmul acestor meditaţii şi erau atât de statornici, încât ai fi zis că mă întorsesem acasă, pentru a-mi ţese visurile alături de o mamă aflată între vii.</p>
               <p>Casa părintească cunoscuse mari schimbări. Cuiburile de ciori, părăsite de atâta vreme, se risipiseră; iar copacii tunşi pe laturi şi retezaţi la vârf erau de nerecunoscut. Grădina căzuse în paragină, şi jumătate din ferestrele casei erau astupate. Nu locuia acolo decât un biet nebun, împreună cu cei care-l îngrijeau. Toată ziulica stătea la fereastra odăiţei mele şi privea spre cimitir; şi m-am întrebat dacă gândurile sale rătăcite nu se întâlneau cumva cu visurile care-mi frământaseră mintea în acele dimineţi trandafirii, când, în cămaşă de noapte, de la aceeaşi ferestruică, mă uitam afară şi vedeam oile cum păşteau liniştite în lumina răsăritului.</p>
               <p>Vecinii noştri de altădată, mister şi missis Grayper, emigraseră în America de Sud, şi ploaia pătrundea prin acoperişul casei lor părăsite şi umpluse de igrasie zidurile exterioare. Mister Chillip se recăsătorise cu o femeie înaltă, ciolănoasă, îngâmfată, şi aveau un copilaş slăbănog, cu un cap mare şi greu, pe care abia şi-l putea ţine, şi cu nişte ochi stinşi, care întrebau parcă întotdeauna de ce fusese adus pe lume.</p>
               <p>Cu un ciudat amestec de plăcere şi amărăciune zăboveam în preajma locurilor natale, până ce soarele purpuriu de iarnă îmi amintea că era timpul s-o pornesc îndărăt. Dar după ce le părăseam, şi mai ales seara, când, alături de Steerforth, stăteam liniştit la cină, lângă căminul în care duduia focul, eram fericit că le revăzusem. La fel – deşi într-o mai mică măsură – mă simţeam noaptea când mă întorceam în odăiţa mea curată; şi când, răsfoind cartea despre crocodili (care se afla acolo, pe o măsuţă), mă gândeam cu recunoştinţă în suflet la soarta binecuvântată, mulţumită căreia aveam prieteni ca Steerforth şi ca Peggotty şi, ca să împlinească pierderea ce încercasem, o fiinţă atât de mărinimoasă şi de bună cum era mătuşa.</p>
               <p>Când mă înapoiam din aceste lungi plimbări, pentru a ajunge mai repede la Yarmouth, luam bacul. Acesta mă lăsa pe dunele ce despărţeau oraşul de mare, peste care, tăind, scurtam o bună bucată de drum pe şosea. Casa lui mister Peggotty se afla la mai puţin de o sută de iarzi de calea mea, şi de aceea întotdeauna intram să-i văd. Eram aproape sigur că-l voi afla acolo pe Steerforth, care mă aştepta să pornim împreună, prin ceaţa şi frigul ce se înteţeau, spre luminile orăşelului.</p>
               <p>Într-o după-amiază mohorâtă, când am întârziat mai mult ca de obicei – îmi luasem rămas bun de la Blunderstone, fiindcă sorocul plecării se apropiase – l-am găsit pe Steerforth în căsuţa lui mister Peggotty, stând singur în faţa căminului şi meditând.</p>
               <p>Atât era de adâncit, încât nici n-a băgat de seamă când m-am apropiat. Asta s-ar fi putut întâmpla chiar de n-ar fi fost atât de absorbit, căci nisipul de afară înăbuşea zgomotul paşilor; dar nici când am intrat nu s-a trezit din visare. Stăteam lângă dânsul şi îl priveam; iar el, neclintit şi încruntat, sta dus pe gânduri.</p>
               <p>Când i-am pus mâna pe umăr, a tresărit atât de tare, încât m-am speriat şi eu.</p>
               <p>—  Dai buzna peste mine ca o nălucă a remuşcării! mi-a zis, aproape supărat.</p>
               <p>—  Într-un fel trebuia să-ţi dau de veste c-am sosit, i-am răspuns. Te-am făcut să cazi din nori?</p>
               <p>—  Nu, mi-a răspuns el. Nu.</p>
               <p>—  Atunci, de unde? l-am întrebat, aşezându-mă lângă el.</p>
               <p>—  Mă uitam la chipurile plăsmuite de flăcări.</p>
               <p>—  Şi acum le strici, ca să nu le văd eu, i-am zis când am băgat de seamă că aţâţă focul cu un lemn aprins, stârnind o sumedenie de scântei roşii, care, pârâind, s-au ridicat pe horn şi au izbucnit afară în văzduh.</p>
               <p>—  Tot nu le-ai fi văzut. Urăsc ceasul acesta corcit, când nu-i nici zi, nici noapte. Ai întârziat! Unde ai fost?</p>
               <p>—  Să-mi iau rămas bun de la locurile pe unde m-am plimbat de obicei.</p>
               <p>—  Şi eu am stat aici, mi-a zis Steerforth, privind jur împrejur prin odaie, gândindu-mă că – judecând după pustietatea ce domneşte aici – ai putea crede că oamenii pe care i-am aflat atât de fericiţi în noaptea venirii noastre s-au risipit sau au murit sau că asupra lor s-a abătut nu ştiu ce nenorocire. David, bine ar fi fost dacă, în ultimii douăzeci de ani, prin voia Domnului, aş fi avut un tată luminat care să-mi fi călăuzit paşii!</p>
               <p>—  Dar ce s-a întâmplat, dragul meu Steerforth?</p>
               <p>—  Regret din tot sufletul că n-am fost mai bine strunit! Aş dori din tot sufletul să fiu în stare să mă strunesc mai bine.</p>
               <p>Atitudinea lui vădea o stare de depresiune violentă, care mă uluia. Nici nu-mi venea a crede, într-atât era de schimbat.</p>
               <p>—  Mai bine aş fi fost în pielea bietului Peggotty sau a necioplitului ăluia de nepot al lui, a urmat el, ridicându-se şi rezemându-se posomorât de marginea căminului, decât să fiu cel ce sunt, şi de douăzeci de ori mai bogat şi de douăzeci de ori mai deştept decât ei, şi să mă canonesc cum m-am canonit în ultima jumătate de ceas în afurisitul ăsta de barcaz!</p>
               <p>Eram atât de buimăcit de această schimbare, încât în primul moment n-am putut face altceva decât să-l privesc în tăcere cum, cu capul sprijinit în palmă, stătea şi privea melancolic la foc. În cele din urmă l-am rugat foarte stăruitor să-mi spună ce-l tulburase atât de mult, şi dacă nu crede c-aş putea să-l ajut cu vreun sfat, să-mi îngăduie măcar să împărtăşesc mâhnirea lui. Mai înainte ca să-mi fi isprăvit vorba, a început să râdă, mai întâi acru, dar curând şi-a redobândit voioşia.</p>
               <p>—  Lasă, nu-i nimic, Daisy, nu-i nimic! mi-a zis. La Londra, la han, ţi-am spus că uneori nu mă pot suferi. Adineauri, m-am speriat de mine însumi ca de un vis urât – am avut, cred, un coşmar. Câteodată, în clipele de plictis, ne revin în minte basmele copilăriei, şi nu ne dăm seama că-s basme. Pare-mi-se că m-am confundat cu băiatul din poveste căruia „nu-i păsa de nimic”, dar pe care l-au mâncat leii13, ceea ce, cred eu, nu este altceva decât un mod de a spune că s-a dus de râpă. M-a pălit, cum zic babele, o spaimă cumplită, din cap până-n picioare. M-am speriat de mine însumi.</p>
               <p>—  Nu cred să existe nimic altceva care să te înspăimânte, i-am zis.</p>
               <p>—  Poate că nu, cu toate c-ar fi destule care m-ar putea înspăimânta, mi-a răspuns. Bine! A trecut! N-o să mă mai apuce, David, dar îţi repet, dragul meu, c-ar fi fost mai bine pentru mine (şi pentru mulţi alţii) dac-aş fi avut un tată sever şi luminat!</p>
               <p>Faţa lui era totdeauna expresivă, dar niciodată nu mi-a fost dat s-o văd mai sumbră şi mai serioasă decât în clipa când, cu privirea aţintită asupra focului, a rostit aceste cuvinte.</p>
               <p>—  Să nu mai vorbim de asta! a urmat el, făcând un gest de parc-ar fi aruncat ceva. Cum spune Macbeth: „S-a dus… Mă simt iar om!”14</p>
               <p>Şi acum să mergem la masă. Dacă nu cumva (ca Macbeth) am stricat şi eu ospăţul cu cea mai minunată nebunie, Daisy!</p>
               <p>—  Dar unde or fi ai casei, mă întreb?</p>
               <p>—  Dumnezeu ştie! După ce te-am aşteptat la bac, am venit aici şi n-am găsit pe nimeni. Asta m-a pus pe gânduri, şi aşa m-ai găsit când ai intrat.</p>
               <p>Sosind în clipa ceea cu un coş în mână, missis Gummidge ne-a lămurit cum de rămăsese casa pustie. Plecase în grabă să târguiască lucruri de care avea nevoie, căci mister Peggotty era aşteptat să se întoarcă o dată cu fluxul, şi lăsase uşa deschisă ca să poată intra Ham şi micuţa Em'ly dacă s-ar fi înapoiat în lipsa ei. După ce a făcut-o să râdă pe missis Gummidge salutând-o şi îmbrăţişând-o glumeţ, Steerforth m-a luat de braţ şi am plecat repede.</p>
               <p>Înveselind-o pe missis Gummidge, îşi regăsise şi el buna dispoziţie, căci, fiind din nou în apele lui, a fost vorbăreţ ca de obicei şi pe drum a sporovăit cu însufleţire.</p>
               <p>—  Mâine, va să zică, se termină cu viaţa asta aventuroasă, nu-i aşa? m-a întrebat el voios.</p>
               <p>—  Aşa ne-am înţeles, i-am răspuns. Precum ştii, am şi luat biletele la diligenţă.</p>
               <p>—  Vai, atunci nu mai e nimic de făcut! a zis Steerforth. Uitasem aproape că pe lume mai există şi altceva de făcut decât să te laşi legănat de valuri. Eu, unul, aş dori să nu mai existe.</p>
               <p>—  Atâta vreme cât treaba asta îşi va păstra farmecul noutăţii, i-am spus, râzând.</p>
               <p>—  Foarte posibil, în ciuda faptului că observaţia asta, care vine de la o persoană amabilă şi nevinovată ca tânărul meu prieten, are un tâlc sarcastic. Aşa-i, David, nu mă feresc să spun că sunt o fiinţă capricioasă. Ştiu că sunt; dar ştiu şi să bat fierul cât e cald. Cred c-aş putea trece cu bine un examen de pilot în apele acestea.</p>
               <p>—  Mister Peggotty spune că eşti nemaipomenit.</p>
               <p>—  Un fenomen nautic, nu-i aşa? mi-a ripostat Steerforth, râzând.</p>
               <p>—  Aşa te socoteşte, şi ştii bine că are dreptate; sunt cunoscute şi râvna cu care urmăreşti tot ceea ce-ţi pui în gând să faci, şi uşurinţa cu care izbuteşti. Dar ceea ce mă uimeşte cel mai mult la tine, Steerforth, e faptul că te mulţumeşti a-ţi irosi forţele fără nici o noimă.</p>
               <p>—  Mă mulţumesc? mi-a întors el vorba. Daisy dragă, afară de naivitatea ta, nimic nu mă mulţumeşte. Cât despre lipsa mea de noimă, n-am învăţat niciodată arta de a mă lega de bunăvoie la vreuna din roţile pe care le tot învârtesc Ixionii15 zilelor noastre. Am pierdut momentul potrivit pentru că nu mi-am ales meşterul care trebuia, şi acum nu-mi mai pasă… Ştii că mi-am cumpărata o ambarcaţie aici?</p>
               <p>—  Eşti un om extraordinar, Steerforth! am exclamat, oprindu-mă, căci auzeam pentru prima oară această noutate. Ţi-ai cumpărat aici o ambarcaţie, deşi s-ar putea să nu mai calci niciodată pe meleagurile acestea?</p>
               <p>—  Asta nu ştiu, mi-a răspuns. Îmi plac aceste locuri. Oricum, a urmat apoi, grăbind pasul, era de vânzare o ambarcaţie, un clipper16, cum îi zice mister Peggotty, şi am cumpărat-o, şi i-am lăsat-o în folosinţă în lipsa mea.</p>
               <p>—  Acum te-nţeleg, Steerforth, i-am spus încântat. Ai cumpărat-o, chipurile, pentru tine, dar de fapt ai vrut să-l ajuţi pe mister Peggotty. Trebuia de la început să-mi dau seama de asta. Dragul şi bunul meu Steerforth, cum să-ţi spun ce gândesc despre mărinimia ta?</p>
               <p>—  Taci! m-a oprit el, roşindu-se deodată. Bine-i a vorbi, dar mai bine a tăcea.</p>
               <p>—  Nu ţi-am spus eu? Nu ţi-am spus că nu poţi rămâne nepăsător la nici o bucurie, la nici un necaz, la nici o emoţie a acestor suflete curate?</p>
               <p>—  Da, da, mi-ai spus toate astea. Dar să nu mai vorbim de asta. Ajunge!</p>
               <p>De teamă să nu-l supăr stăruind asupra acestui subiect, de care nici nu voia să audă, mi-am depănat mai departe, în tăcere, gândurile, în timp ce ne urmam drumul cu paşi grăbiţi.</p>
               <p>—  Clipper-ul trebuie armat din nou, a zis Steerforth. O să-l las pe Littimer aici, să vadă de treaba asta, ca să ştiu că-i făcută cum se cuvine. Nu ţi-am spus c-a venit Littimer?</p>
               <p>—  Nu!</p>
               <p>—  A sosit azi-dimineaţă, cu o scrisoare din partea mamei.</p>
               <p>Privirile ni s-au întâlnit; am băgat de seamă că era palid, iar buzele-i erau livide, deşi se uita foarte hotărât la mine. M-am temut să nu se fi ivit vreo ceartă între el şi maică-sa, care să-l fi adus în starea în care-l găsisem în faţa căminului. I-am vorbit pe ocolite de acest lucru.</p>
               <p>—  O, nu! a zis el, clătinând din cap şi râzând. Da' de unde! Şi cum îţi spuneam, a venit şi omul meu!</p>
               <p>—  Neschimbat?</p>
               <p>—  Neschimbat. Liniştit şi rece ca Polul Nord. O să aibă grijă să i se dea un alt nume ambarcaţiei. Acum îi zice „Pescăruşul”. Ce-i pasă lui mister Peggotty de pescăruşi? O să-i schimb numele.</p>
               <p>—  Ce nume ai să-i dai.</p>
               <p>—  Micuţa Em'ly.”</p>
               <p>Continua să se uite fix la mine, ceea ce m-a făcut să cred că nu vrea să fie lăudat pentru această delicată atenţie. N-am putut ascunde cât eram de încântat, căci mi se citea bucuria pe faţă, dar am fost zgârcit la vorbă, şi atunci a părut uşurat şi a început să zâmbească.</p>
               <p>—  Ia te uită! mi-a zis el privind înainte. Micuţa Em'ly în carne şi oase! Cu flăcăul după ea! Pe cinstea mea, e un cavaler autentic! N-o slăbeşte nici o clipă!</p>
               <p>Pe atunci Ham lucra la şantierul naval, căci, urmându-şi înclinarea firească pentru această meserie, ajunsese un meşter marangoz foarte priceput. Purta haina de lucru şi arăta cam din topor, dar bărbat voinic cum era, nici că se putea un apărător mai potrivit pentru delicata şi înfloritoarea făptură alături de care păşea. Puteai citi pe faţa lui că era sincer şi cinstit şi că se mândrea cu dânsa şi cu dragostea ce i-o purta, ceea ce în ochii mei îl făcea să pară foarte frumos. Şi privindu-i cum veneau spre noi, am găsit că erau şi în această privinţă o pereche potrivită.</p>
               <p>Când ne-am oprit să stăm de vorbă, Em'ly şi-a tras timid mâna de sub braţul lui şi s-a roşit când ne-a întins-o mie şi lui Steerforth. La plecare, după ce am schimbat câteva cuvinte, nu l-a mai luat de braţ, ci a mers singură, părând timidă şi stânjenită. Urmărindu-i cum se depărtau sub razele lunii noi, am găsit că purtarea ei era plină de gingăşie şi mi s-a părut că şi Steerforth împărtăşea această părere.</p>
               <p>Deodată, fără veste, a trecut pe lângă noi o tinerică, pe; care n-o văzusem apropiindu-se – nu încăpea nici o îndoială că se ţinea după ei – şi, în treacăt, zărindu-i faţa, mi s-a părut cunoscută. Era subţirel îmbrăcată, avea căutătura îndrăzneaţă, dar vlăguită şi amărâtă; ai fi zis că-şi lăsase toate grijile în seama vântului şi că n-avea decât un singur, gând: acela de a-i urmări. Şi când umbrele lor s-au pierdut pe ţărmul neted, depărtat, care singur ne mai despărţea de mare şi de nori, silueta ei s-a făcut şi ea nevăzută, fără să-i fi ajuns.</p>
               <p>—  E urmărită de o umbră neagră, mi-a zis Steerforth, care se oprise-n loc. Asta ce-o mai fi?</p>
               <p>A  rostit aceste cuvinte în şoaptă, cu un glas care mi-a părut ciudat</p>
               <p>—  Vrea să le ceară de pomană, cred, i-am răspuns.</p>
               <p>—  E drept, cerşitul nu-i lucru neobişnuit. Este straniu, însă, ca o cerşetoare să umble noaptea în halul ăsta.</p>
               <p>—  De ce?</p>
               <p>—  Pentru că tocmai când ne-am încrucişat cu ea mă gândeam la o asemenea arătare, mi-a răspuns după o scurtă pauză. Nu pot înţelege de unde dracu a ieşit!</p>
               <p>—  Din umbra zidului ăstuia, i-am zis în clipa următoare, ajungând într-un loc unde drumul mergea de-a lungul unui zid.</p>
               <p>—  S-a dus! mi-a răspuns Steerforth, privind înapoi. Duce-s-ar pe pustii tot răul cu ea o dată! Acuma hai să mergem la masă!</p>
               <p>Dar din nou s-a uitat peste umăr, departe, spre orizont, unde luceau apele mării; s-a mai uitat o dată. Pe drum şi-a mai exprimat de câteva ori tulburarea prin crâmpeie de fraze şi exclamaţii; şi n-a dat uitării această întâmplare decât după ce, luminaţi de focul din cămin şi de flacăra lumânărilor, ne-am aşezat veseli la masă.</p>
               <p>Littimer se afla şi el acolo, şi prezenţa lui a avut asupră-mi înrâurirea obişnuită. Când l-am întrebat de missis Steerforth şi miss Dartle, mi-a răspuns respectuos (şi, fireşte, respectabil) că o duceau destul de bine cu sănătatea şi mi-a mulţumit, transmiţându-mi salutări din partea lor. Atât şi nimic mai mult; totuşi, mi s-a părut că-mi zice cât se poate de limpede: „Sunteţi foarte tânăr sir, nemaipomenit de tânăr”.</p>
               <p>Aproape sfârşisem cina, când Littimer ieşind din colţul de unde ne supraveghease, sau, mai degrabă, căci mie aşa mi s-a părut, mă supraveghease pe mine, a făcut un pas sau doi spre masă, şi i-a spus stăpânului său:</p>
               <p>—  Vă cer iertare, sir, dar trebuie să vă anunţ că miss Mowcher e aici.</p>
               <p>—  Cine? a exclamat Steerforth mirat.</p>
               <p>—  Miss Mowcher, sir.</p>
               <p>—  Ce naiba caută aici?</p>
               <p>—  Pare-se că-i născută prin partea locului, sir. Mi-a spus că în fiecare an vine aici în interes profesional. Am întâlnit-o pe stradă azi după-amiază şi m-a întrebat, sir, dacă n-ar putea avea cinstea să vă servească după cină.</p>
               <p>—  O cunoşti pe uriaşa asta, Daisy?</p>
               <p>Am fost nevoit să recunosc – şi m-am simţit foarte ruşinat să mărturisesc această lipsă de faţă cu Littimer – că n-o cunoşteam pe miss Mowcher.</p>
               <p>—  Atunci, trebuie neapărat să faci cunoştinţă cu ea. Căci e una dintre cele şapte minuni ale lumii, mi-a zis Steerforth. Când vine miss Mowcher, pofteşte-o aici.</p>
               <p>Eram curios şi nerăbdător s-o cunosc, mai ales pentru că atunci când am încercat să-l descos în privinţa ei, Steerforth a pufnit în râs şi a refuzat categoric să-mi dea vreo lămurire. Am rămas deci într-o aşteptare încordată, până ce, la vreo jumătate de ceas după ce s-a strâns masa, când stăteam cu sticla de vin în faţa căminului, uşa s-a deschis brusc, şi Littimer, cu obişnuita lui seninătate, pe care nimic n-o putea tulbura, a anunţat:</p>
               <p>—  Miss Mowcher!</p>
               <p>M-am uitat spre uşă, dar n-am văzut nimic. Mă mai zgâiam la uşă, găsind că miss Mowcher se lăsa cam mult aşteptată, când, spre nemărginita mea mirare, am văzut apropiindu-se cu mers legănat, dând ocol sofalei ce sta între mine şi uşă, o pitică buhăită, în vârstă de 40 sau 45 de ani, cu capul şi faţa foarte mari, cu ochii cenuşii, şireţi, şi cu braţe atât de scurte, încât, în vreme ce se holba la Steerforth, pentru a-şi duce degetul la nasul cârn, era nevoită să plece capul, spre a întâlni degetul la jumătatea drumului. Avea o bărbie dublă, de atare proporţii, încât acoperea panglica bonetei cu fundă cu tot. Gât n-avea; talie n-avea; n-avea nici picioare vrednice de acest nume; căci deşi până unde s-ar fi cuvenit să fie talia, de ar fi avut talie, avea o conformaţie normală şi deşi, ca toate făpturile omeneşti, trunchiul se termina cu două picioare, era atât de scundă, încât atunci când s-a oprit în dreptul unui scaun obişnuit şi şi-a pus geanta pe el, ai fi zis că stă în faţa unei mese. Femeia asta, cam original şi îndrăzneţ îmbrăcată, după ce, biruind greutăţile amintite, şi-a dus degetul arătător la nas, a aplecat capul puţin într-o parte şi, închizând unul din ochii ei pătrunzători cu celălalt l-a privit lung pe Steerforth cu un aer isteţ şi a dat drumul unei adevărate cascade de vorbe:</p>
               <p>—  Aşa! Odorule! a început ea glumeţ, clătinând capul către dânsul. Va să zică, aici eşti! Vai, nu ţi-ar fi ruşine, ştrengarule, ce cauţi departe de casă? Fără îndoială, pui la cale niscai năzbâtii! Eşti o puşlama, Steerforth, zău că eşti, cum sunt şi eu, de altfel, nu-i aşa? Ha, hai ha! Ai fi putut pune rămăşag o sută de lire contra cinci că n-ai să dai peste mine aici. Dar, bată-mă să mă bată, eu îs pretutindeni. Şi ici, şi colo, şi dracu mai ştie unde, ca moneda scamatorului în batistele doamnelor. Şi pentru că veni vorba de batiste – şi de doamne – mare mângâiere îi mai aduci maică-ti, dragă băiete, dar mai bine nu spun în ce fel.</p>
               <p>În acest punct al cuvântării sale, miss Mowcher şi-a dezlegat boneta, aruncând pe spate cele două panglici şi s-a aşezat, gâfâind, pe un scăunel, în faţa căminului, folosind masa, care-i venea deasupra capului, ca un fel de chioşc de mapon.</p>
               <p>—  Vai de steaua mea! a urmat ea, bătându-se cu mâna pe genunchi şi privindu-mă cu înţeles. Tare m-am mai îngrăşat, asta-i buba, Steerforth. Cum urc câteva scări, abia îmi trag sufletul, parcă aş scoate o găleată cu apă la fiecare răsuflare. Ia spune, de m-ai zări la fereastră sus la etaj, ai zice că-s femeie frumoasă, nu-i aşa?</p>
               <p>—  Asta aş găsi oriunde v-aş vedea, i-a răspuns Steerforth.</p>
               <p>—  Fugi de-aici, mincinosule! s-a răstit la el mărunţica, ameninţându-l cu batista cu care-şi ştersese faţa. Nu te obrăznici! Pe cuvântul meu de cinste, săptămâna trecută am fost la lady Mithers – ce straşnică femeie! ce bine se ţine! – şi Mithers a intrat şi el în odaia unde aşteptam – ce straşnic bărbat! ce bine se ţine! şi ce bine se ţine peruca lui, deşi are vreo zece ani! – şi s-a apucat să-mi facă aşa o curte, încât am crezut c-am să fiu nevoită să trag clopoţelul. Ha, ha, ha! Drăguţă secătură, dar cam lipsit de principii.</p>
               <p>—  Ce-aţi făcut la lady Mithers? a întrebat Steerforth.</p>
               <p>—  Asta ar însemna să trăncănesc, puiule, i-a întors ea, ducând din nou degetul la nas, strâmbându-se şi clipind ca un drăcuşor deştept foc. Nu-ţi băga nasul unde nu-ţi fierbe oala! Ai vrea să afli de i-am cănit părul sau de i-am făcut ceva ca să nu-i mai cadă, dacă i-am dat cu suliman pe faţă sau de i-am îndreptat sprâncenele, nu-i aşa? Afli tu, iubitule… când ţi-oi spune! Ştii cum îl chema pe bunicul?</p>
               <p>—  Nu, nu ştiu, i-a răspuns Steerforth.</p>
               <p>—  Îi zicea Walker17 puiule, şi cobora dintr-un lung şir! de Walkeri, de la care am moştenit toate moşiile de la Hookey18.</p>
               <p>Niciodată n-am văzut pe cineva făcând cu ochiul ca miss Mowcher, nici pe cineva care să aibă o mai mare stăpânire de sine decât dânsa. Avea, de asemenea, când asculta ceea ce i se spunea, sau când aştepta să i se dea un răspuns, un fel deosebit de a sta cu capul plecat într-o parte şi de a privi pieziş cu un singur ochi ca o coţofană. Eram atât de uluit, încât stăteam şi mă holbam la ea, uitând cu desăvârşire cerinţele bunei-cuviinţe.</p>
               <p>Între timp trăsese un scaun lângă ea şi se apucase să scoată din geantă (braţul ei fiind scurt intrase în geantă până la umăr) fel de fel de sticluţe, bureţi, piepteni, perii, bucăţele de flanelă, mici fiare de ondulat şi alte unelte, pe care le arunca grămadă pe scaun. Brusc, s-a întrerupt şi, spre marea mea tulburare, l-a întrebat pe Steerforth:</p>
               <p>—  Cine-i prietenul?</p>
               <p>—  Mister Copperfield îl cheamă, i-a zis Steerforth, şi doreşte să vă cunoască.</p>
               <p>—  Bine, atunci să facem cunoştinţă! Mi s-a părut mie că doreşte acest lucru! a răspuns râzând miss Mowcher şi, cu geanta în mână, s-a apropiat de mine legănându-se. Are faţa ca piersica! a adăugat apoi, ridicându-se în vârful picioarelor, ca să mă ciupească de obraz. Cât se poate de ispititor. Mor după piersici. Îmi face plăcere să vă cunosc, mister Copperfield.</p>
               <p>I-am răspuns că eram foarte încântat de a avea cinstea s-o cunosc şi că plăcerea era reciprocă.</p>
               <p>—  Vai, Doamne, ce binecrescuţi mai suntem! a exclamat, miss Mowcher, făcând o încercare deşartă de a-şi acoperi faţa lătăreaţă cu mânuţa-i de copil. Ce de mofturi şi ce de spanac pe lume, nu-i aşa?</p>
               <p>Ne-a spus toate acestea pe un ton confidenţial, şi luându-şi mânuţa de pe faţă, din nou a cufundat-o, cu braţ cu tot, în geantă.</p>
               <p>—  Ce vreţi să spuneţi cu asta, miss Mowcher? a întrebat-o Steerforth.</p>
               <p>—  Ha, ha, ha! Ce mai şleahtă de şarlatani caraghioşi suntem, nu-i aşa, puiule? a răspuns mărunţica, scotocind prin geantă, cu capul într-o parte. Şi, privind pieziş, a scos un pacheţel şi a zis: Ia uitaţi-vă! Firimituri din unghiile prinţului rus! Prinţul de Alfabet-Anapoda, aşa-i zic eu, pentru că numele lui cuprinde talmeş-balmeş toate literele alfabetului.</p>
               <p>—  Prinţul rus e clientul dumitale? a întrebat Steerforth.</p>
               <p>—  Cred şi eu, îngeraşule! i-a răspuns miss Mowcher. Îi fac unghiile. De două ori pe săptămână! Şi la mâini, şi la picioare.</p>
               <p>—  Plăteşte bine, sper?</p>
               <p>—  Vorbeşte fornăit, dar de plătit plăteşte cu vârf şi-ndesat! Nu-i zgârcit, ca de-alde voi. Îndată ţi-ai da seama dac-ai vedea ce mustăţi mai are. Roşcovane din născare, negre prin meşteşug.</p>
               <p>—  Prin meşteşugul dumitale, fireşte, a observat Steerforth.</p>
               <p>Miss Mowcher a încuviinţat din cap.</p>
               <p>—  A fost nevoit să mă cheme. N-a avut încotro. Căneala lui nu ţine aici; în Rusia ţinea foarte bine, dar aici nu-i bună de nimic. De când eşti n-ai văzut prinţ roşcovan ca ăsta. Ruginiu ca fierul vechi!</p>
               <p>—  De aia ziceaţi adineauri că-i un şarlatan? a întrebat Steerforth.</p>
               <p>—  Vai, c-afurisit mai eşti! i-a întors miss Mowcher, clătinând vehement din cap. Am zis că suntem cu toţii o şleahtă de şarlatani, şi drept mărturie v-am arătat firimiturile din unghiile prinţului. În multe familii distinse, firimiturile astea preţuiesc mai mult decât toate însuşirile mele la un loc. Le port cu mine pretutindeni. Sunt cea mai bună recomandaţie. Dacă miss Mowcher face unghiile prinţului, înseamnă că trebuie să fie femeie de ispravă. Le dăruiesc tinerelor cucoane. Şi acestea le pun, pare-se, în albume. Ha, ha, ha, ha! Pe viaţa mea „întregul sistem social” (cum spun bărbaţii care ţin cuvântări în Parlament) e un sistem bazat pe unghii princiare! a încheiat femeia în miniatură, încercând să încrucişeze braţele şi dând din cap.</p>
               <p>Steerforth a râs din toată inima, şi eu la fel, iar miss Mowcher a continuat a da din cap, ţinându-l plecat într-o parte şi privind în sus cu un ochi, în timp ce ne făcea semn cu celălalt.</p>
               <p>—  Da, da, a zis bătându-se pe genunchii ei micuţi, nu mai e de trăit! Hai, Steerforth, să lăsăm totul baltă şi să ne apucăm de explorarea regiunilor polare.</p>
               <p>Apoi şi-a luat două-trei dintre uneltele ei minuscule şi o sticluţă şi (spre mirarea mea) a întrebat dacă masa e rezistentă. Steerforth răspunzându-i afirmativ, a tras un scaun, mi-a cerut să-i dau mâna, ca s-o ajut, şi, sprintenă, s-a suit pe masă ca pe un podium.</p>
               <p>—  Dacă vreunul dintre voi mi-a văzut gleznele, ne-a zis ea după ce a ajuns cu bine sus pe masă, să-mi spună, că îndată mă duc acasă şi-mi iau viaţa.</p>
               <p>—  Eu n-am văzut nimic, a încredinţat-o Steerforth.</p>
               <p>—  Nici eu n-am văzut nimic, am zis.</p>
               <p>—  Bine! a exclamat miss Mowcher. Atunci consimt să rămân în viaţă. Şi acum, pui-pui-pui, vin' la missis Bond19 să te taie!</p>
               <p>Asta însemna că-l poftea pe Steerforth să se dea pe mâna ei; şi dânsul s-a aşezat cu spatele la masă şi cu faţa surâzătoare către mine şi a lăsat-o să-i cerceteze capul, desigur numai aşa, pentru ca să facem haz. Era într-adevăr un spectacol bizar s-o vezi pe miss Mowcher înclinată asupra lui şi scrutându-i părul castaniu, bogat, cu o lupă mare, pe care o scosese din buzunar.</p>
               <p>—  Eşti băiat frumos! a proclamat miss Mowcher după o scurtă cercetare. Dar fără ajutorul meu, în mai puţin de un an te-ai trezi cu o chelie de călugăr în creştetul capului. Ai răbdare un minut, tinere, îţi fac o frecţie care zece ani o să te apere de căderea părului.</p>
               <p>Şi rostind aceste cuvinte, a turnat ceva din sticluţă pe o bucată de flanelă, apoi a picurat şi pe una dintre periuţe câteva picături din acel preparat miraculos şi a început să-l frece şi să-l perie pe Steerforth cu amândouă deodată în creştetul capului, cu o râvnă cum nu-mi mai fusese dat să văd până atunci, dar fără a conteni să vorbească nici o clipă.</p>
               <p>—  Mai am eu un client, pe Charley Pyegrave, fiul ducelui. Îl cunoşti pe Charley? l-a întrebat pe Steerforth, aplecându-se ca să-l privească în faţă.</p>
               <p>—  Din vedere, i-a răspuns Steerforth.</p>
               <p>—  Straşnic bărbat! Ce favoriţi mai are! Cât despre picioarele lui Charley, dacă ar fi egale (ceea ce nu-s), nu l-ar întrece nimeni. Ai să mă crezi când o să-ţi spun c-a încercat să se lipsească de serviciile mele, cu toate că serveşte în regimentul de gardă?</p>
               <p>—  Nebunie curată! i-a zis Steerforth.</p>
               <p>—  Cam aşa ceva. Fapt e că, nebun sau întreg la minte, a încercat, i-a răspuns miss Mowcher. Şi ce s-a apucat să facă? Să vezi şi să nu crezi! A intrat într-o parfumerie şi a cerut o sticlă de esenţă de Madagascar.</p>
               <p>—  A făcut Charley una ca asta? s-a minunat Steerforth.</p>
               <p>—  Charley a făcut-o. Dar n-aveau esenţă de Madagascar.</p>
               <p>—  Asta ce mai este? Ceva de băut? a întrebat Steerforth.</p>
               <p>—  De băut? a exclamat miss Mowcher, oprindu-se ca să-l dea peste obraz. Nu, ceva cu care să-şi îngrijească mustaţa, ştii tu. Era în prăvălie o femeie – o femeie mai în vârstă, o adevărată zgripţuroaică – care de când era n-auzise de produsul ăsta. „Vă rog să mă iertaţi, sir, i-a zis zgripţuroaica lui Charley, vreţi… vreţi cumva un RUJ?” „Ruj? a întrebat-o Charley pe zgripţuroaică. Ce, Doamne iartă-mă, credeţi c-aş putea face eu cu ruj?” „N-am vrut să vă supăr sir, s-a scuzat zgripţuroaica. Articolul ăsta mi se cere sub atâtea denumiri, încât am crezut că de el e vorba!” Iată, băieţaş, încă o pildă de caraghioasă şarlatanie de care-ţi vorbeam, a urmat miss Mowcher, frecându-l de zor pe creştet. Mi se întâmplă şi mie să fac câte o bucată de felul ăsta – şi una mai boacănă – vreo şmecherie, băiete, ca să vorbim pe şleau!</p>
               <p>—  Ce fel de şmecherie? Ca aia cu rujul?</p>
               <p>—  Judecă şi tu singur, scumpule, i-a răspuns vicleana Mowcher, ducându-şi degetul la nas, şi în orice meserie dacă vei lucra păstrându-ţi secretele de fabricaţie, vei obţine rezultatul dorit. Recunosc că şi eu recurg la puţină şmecherie. O anumită văduvă îi zice alifie de buze. Alta îi zice mănuşi. Alta îi zice broderie. Alta, evantai. Şi eu fiecăreia îi zic cum îi place. Le fac rost de toate cele, dar între noi păstrăm secretul şi se prefac atât de bine, încât mai degrabă s-ar sulemeni într-un salon plin de lume decât în faţa mea. Şi uneori, când le servesc, mă întreabă chiar pe mine – cu ruj pe faţă – chiar cu un strat atât de gros, încât nu încape îndoială că n-o fac din greşeală: „Cum arăt, Mowcher? Sunt palidă?” Ha, ha, ha, ha! Spune-mi, tinere, ăsta nu-i un caraghioslâc?</p>
               <p>De când eram nu văzusem ceva asemănător: Mowcher, pe masă, râdea cu poftă de acest caraghioslâc, frecându-l de zor pe Steerforth şi făcându-mi cu ochiul peste capul lui.</p>
               <p>—  Vai! a urmat ea. Nu prea am căutare pe aici. Din pricina asta o s-o iau din loc. De când am venit, n-am văzut nici o singură femeie frumoasă, Jemmy20.</p>
               <p>—  Nu?</p>
               <p>—  Nici umbra unei femei frumoase, a întărit miss Mowcher.</p>
               <p>—  Am putea noi să-i arătăm una în carne şi oase, ce zici? a spus Steerforth, uitându-se la mine. Ce zici, Daisy?</p>
               <p>—  Am putea, am încuviinţat eu.</p>
               <p>—  Ai? a strigat mărunţica privindu-mă drept în ochi. După care s-a întors întrebător către Steerforth: Hm?</p>
               <p>Prima exclamaţie sunase ca o întrebare adresată amândurora, a doua părea însă destinată numai lui Steerforth. Neprimind răspuns nici la una, nici la alta, şi-a văzut mai departe de frecţie, cu capul plecat într-o parte şi cătând în sus cu un ochi, ca şi cum ar fi aşteptat ca răspunsul să-i vină din văzduh, încredinţată că se va ivi fără întârziere.</p>
               <p>—  Cumva o soră a dumitale, mister Copperfield? m-a interpelat dânsa după o scurtă pauză, fără a-şi schimba poziţia. Ai? Ai?</p>
               <p>—  Nu, i-a zis Steerforth, înainte să fi apucat să-i răspundă. Dimpotrivă, mister Copperfield a avut, dacă nu mă înşel, o mare admiraţie pentru ea.</p>
               <p>—  Cum? Şi n-o mai are? a sărit miss Mowcher. E cumva nestatornic? O, ce ruşine! Oare a sorbit din fiecare floare, sărind de la una la alta, până ce Polly de el s-a îndrăgostit? 21 Oare o cheamă Polly?</p>
               <p>Mi-a pus această întrebare cu o iuţeală de elf şi cu o privire atât de scrutătoare, încât am fost tulburat o clipă.</p>
               <p>—  Nu, miss Mowcher, i-am răspuns. O cheamă Emily.</p>
               <p>—  Ai? a strigat dânsa exact ca prima dată. Hm! Ce moară stricată mai sunt! Mister Copperfield, nu găseşti că-s cam zănatică?</p>
               <p>Tonul şi privirea ei insinuau, în legătură cu subiectul, un lucru cam neplăcut pentru mine. De aceea i-am spus mai serios decât vorbiserăm până atunci:</p>
               <p>—  Pe cât e de frumoasă, pe atâta-i de cuminte. E logodită şi o să se mărite cu un bărbat bun, vrednic şi potrivit cu ea. Preţuiesc bunul ei simţ tot atâta cât îi admir frumuseţea.</p>
               <p>—  Bine zis! a exclamat Steerforth. Auzi, auzi! Şi acuma, Daisy, o să potolesc curiozitatea acestei mici Fatima22, spunându-i totul. Aflaţi, miss Mowcher, că fata lucrează ca ucenică, sau ca mai ştiu eu ce, la „Omer şi Joram”, negustori de mode şi mărunţişuri din acest oraş. Aţi auzit? „Omer şi Joram”. Cum v-a spus prietenul meu, e logodită cu un văr al ei; numele lui de botez e Ham; numele de familie: Peggotty; ocupaţia: marangoz; domiciliat şi el în acest oraş. Locuieşte la o rudă; numele de botez: necunoscut; numele de familie: Peggotty; ocupaţia: pescar; domiciliat şi el în acest oraş. E cea mai frumoasă şi mai atrăgătoare zână din lume. Ca şi prietenul meu, şi eu o admir din toată inima. De nu mi-ar fi teamă să nu creadă că-l vorbesc de rău pe logodnicul ei – ceea ce ştiu că l-ar supăra pe prietenul meu – aş zice că mie, unul, mi se pare că face o prostie; cred că ar putea să se mărite mai bine; şi jur că e născută să fie o lady!</p>
               <p>Ţinând capul plecat într-o parte şi privind în sus, miss Mowcher a ascultat aceste cuvinte, rostite încet, dar limpede, ca şi cum ar fi aşteptat anume acest răspuns. Când Steerforth a sfârşit, dânsa şi-a recăpătat pe loc voioşia şi a reînceput a sporovăi cu o uimitoare volubilitate.</p>
               <p>—  Vai! Şi asta-i tot ce-mi puteţi spune despre ea, nu-i aşa? a exclamat miss Mowcher, retezându-i favoriţii lui Steerforth cu o forfecuţă strălucitoare, pe care o mânuia cu repeziciune în toate direcţiile. Foarte bine, foarte bine! E o poveste destul de lungă. Ar trebui să se-ncheie cu cuvintele: „Şi vieţuiră de-a pururi în fericire, cu dragoste nesfârşită unul către altul”, nu-i aşa? Ah! Cum vine jocul cu gajuri? Iubesc o fată care se cheamă cu litera E pentru că-i ca o efigie; urăsc o fată care se cheamă cu E fiindcă-i logodită cu un egoist; am căutat, să-i stârnesc un elan şi s-o îndemn să se elibereze. Nu-i aşa că o cheamă Emily şi locuieşte pe ţărmul de est? Ha, ha, ha! Spuneţi-mi, mister Copperfield, nu găsiţi că-s cam zănatică?</p>
               <p>Mi-a aruncat o privire şireată şi, fără a aştepta răspuns, a urmat, pe nerăsuflate:</p>
               <p>—  Gata! Dacă vreodată un derbedeu a fost tuns şi dichisit fără greş, acela eşti tu, Steerforth. Şi dac-am ajuns să cunosc o scăfârlie, apoi aceea e a ta. Auzi ce-ţi spun, scumpule? O cunosc ca nimeni altul! a adăugat, privindu-l în faţă. Acum poţi să te cari, Jemmy (cum spunem noi la curte), şi dacă mister Copperfield vrea să-ţi ia locul, îl dichisesc şi pe el.</p>
               <p>—  Ce zici, Daisy? m-a întrebat Steerforth râzând şi ridicându-se de pe scaun. Vrei să te facă frumos?</p>
               <p>—  Mulţumesc, miss Mowcher, nu astă-seară.</p>
               <p>—  Lăsaţi mofturile! mi-a zis mititica, aruncându-mi o privire expertă. Să vă alungesc puţin sprâncenele?</p>
               <p>—  Mulţumesc, i-am răspuns. Altă dată.</p>
               <p>—  Ar trebui să vi le trag cu vreun sfert de ţol mai spre tâmple, a stăruit miss Mowcher. În două săptămâni s-a făcut treaba.</p>
               <p>—  Nu, nu acum, mulţumesc.</p>
               <p>—  Să vă potrivesc moţul! a stăruit ea. Nu? Atunci să vă desenez o pereche de favoriţi. Hai?</p>
               <p>Am roşit fără să vreau când am refuzat din nou, căci de astă dată mă atinsese în punctul vulnerabil. Dar văzând că deocamdată nu voiam cu nici un preţ să mă las înfrumuseţat prin meşteşugul ei şi că rezistam atracţiilor sticluţei pe care o ridicase în dreptul ochilor, pentru a-şi spori puterea de persuasiune, miss Mowcher mi-a zis că o să mai stăm de vorbă în curând şi mi-a cerut să-i dau mâna, ca să coboare de la înălţimea la care se afla. Cu ajutorul meu a sărit sprintenă jos şi a dat să-şi lege bărbia dublă în bonetă.</p>
               <p>—  Cât vă datorez! a întrebat Steerforth.</p>
               <p>—  Cinci şilingi, i-a răspuns miss Mowcher. E aproape de pomană, puişor. Nu găsiţi că-s cam zănatică, mister Copperfield?</p>
               <p>I-am răspuns foarte politicos:</p>
               <p>—  Câtuşi de puţin!</p>
               <p>Dar în gândul meu, când am văzut-o cum a azvârlit în sus, ca un prestidigitator, cele două monede de câte o jumătate de coroană, cum le-a prins şi le-a vârât în buzunar şi s-a lovit cu palma peste buzunar, mi-am zis că era zănatică de-a binelea.</p>
               <p>—  Asta-i puşculiţa! a zis miss Mowcher apropiindu-se iar de scaun şi punând la loc în geantă colecţia de felurite mărunţişuri pe care o scosese. Mi-am luat toate drăcoveniile? Aşa se pare! Nu mi-ar sta bine să fac ca lunganul de Ned Beadwood, care, când l-au dus la biserică „ca să-l cunune cu cineva”, cum povesteşte el, s-a trezit că-şi uitase mireasa acasă. Ha, ha, ha! Un derbedeu Ned ăsta, dar nostim. Acuma ştiu c-am să vă rup inima, dar n-am încotro, trebuie să vă părăsesc. Adunaţi-vă puterile şi căutaţi să supravieţuiţi acestei încercări! La revedere, mister Copperfield! Păzeşte-te, potlogarule de Norfolk23! Destul am trăncănit! Dar vina e a voastră, păcătoşilor! Vă iert, totuşi! Bob swore24! Cum zice englezul în loc de „bună seara”, când, după prima lecţie de franceză, găseşte că seamănă cu engleza. Bob swore, puişorilor!</p>
               <p>Cu geanta-i zornăitoare de braţ, a pornit bălăbănindu-se spre uşă, unde s-a oprit să ne întrebe dacă n-am vrea să ne lase o şuviţă de păr. „Găsiţi că-s cam zănatică”, a adăugat drept comentariu la această ofertă şi, ducându-şi degetul la nas, a ieşit.</p>
               <p>Steerforth râdea atât de tare, încât nu m-am putut opri să râd şi eu; nu cred însă c-aş fi făcut-o de nu m-aş fi molipsit de la el. După ce ne-am săturat de râs, ceea ce s-a întâmplat după câtva timp, mi-a zis că miss Mowcher avea nenumărate cunoştinţe şi că se pricepea să facă fel de fel de servicii la tot soiul de oameni. Unii îşi băteau joc de ea ca de o nebună; dar avea un spirit de observaţie ascuţit şi pătrunzător ca nimeni altul, şi pe cât îi erau braţele de scurte, pe atât îi era mintea de lungă. Mi-a zis că spunea adevărul când afirma că este pretutindeni, când ici, când colo; fiindcă mereu se ducea în provincie, recrutându-şi de peste tot clienţii şi cunoscând pe toată lumea. L-am întrebat ce fel de om era: dacă nu cumva era periculoasă şi dacă avea judecată sănătoasă; dar, după vreo două-trei încercări, văzând că nici nu lua în seamă aceste întrebări, n-am mai stăruit. În schimb, mi-a povestit multe despre dibăcia ei şi despre veniturile ei; şi mi-a atras atenţia, pentru eventualitatea că aş avea nevoie vreodată, că pune straşnic ventuze.</p>
               <p>În seara aceea am vorbit mai tot timpul despre miss Mowcher, iar la despărţire, când coboram scările, Steerforth mi-a strigat: „Bob swore!”</p>
               <p>Când am ajuns în dreptul locuinţei lui mister Barkis, am fost mirat văzându-l pe Ham, care se plimba în sus şi în jos în faţa casei, şi încă şi mai mirat aflând că micuţa Em'ly era înăuntru. L-am întrebat, fireşte, de ce n-a intrat şi el, în loc să măsoare singur uliţa în lung şi în lat.</p>
               <p>—  Vedeţi, mas'r Davy, mi-a zis el şovăind, Em'ly stă de vorbă înăuntru cu cineva.</p>
               <p>—  Cu atât mai mult cred că trebuia să intri şi tu, Ham, i-am spus zâmbind.</p>
               <p>—  Da, mas'r Davy, aşa s-ar fi cuvenit, mi-a răspuns el, dar vedeţi, a urmat el în şoaptă, e o femeie tânără, sir, e o tânără pe care Em'ly a cunoscut-o mai demult şi cu care acum n-ar trebui să mai vorbească.</p>
               <p>Când am auzit aceste cuvinte, parcă a picat o rază de lumină asupra umbrei pe care o văzusem urmărindu-i cu câteva ceasuri mai înainte.</p>
               <p>—  E o biată femeie, mas'r Davy, a urmat Ham, pe care tot oraşul o dispreţuieşte. De la mic la mare. Nici de strigoiul din cimitir nu se fereşte lumea cu atâta scârbă.</p>
               <p>—  Nu cumva e femeia pe care am zărit-o astă-seară pe plajă după ce v-am întâlnit?</p>
               <p>—  Se ţinea după noi? m-a întrebat Ham. Se prea poate, mas'r Davy. Nu c-aş fi băgat de seamă că se ţinea după noi, sir, dar corând dup-aceea s-a strecorat până sub ferestruica lui Em'ly, şi când a văzut că s-a aprins lomina, a chemat-o în şoaptă: „Em'ly, Em'ly, pentru nomele lui Dumnezeu, fie-ţi milă. Cândva am fost şi eu ca tine!” Zguduitoare vorbe, mas'r Davy!</p>
               <p>—  Aşa-i, Ham. Şi ce-a făcut Em'ly?</p>
               <p>—  Em'ly a zis: „Martha, tu eşti? Vai, Martha, e oare cu putinţă să fii tu?!” Fiindcă ştiţi, mas'r Davy, au lucrat multă vreme împreună la mister Omer.</p>
               <p>—  Îmi amintesc acum! am exclamat, aducându-mi aminte de una din cele două fete pe care le văzusem când venisem pentru prima oară acolo. Îmi amintesc chiar foarte bine de ea!</p>
               <p>—  Martha Endell! mi-a zis Ham. E cu doi sau trei ani mai mare decât Em'ly, dar au mers împreună la şcoală.</p>
               <p>—  Nu i-am auzit niciodată numele, i-am spus. Dar iartă-mă, nu voiam să te întrerup.</p>
               <p>—  Apoi, mas'r Davy, cuvintele astea spun totul: „Em'ly, Em'ly, pentru nomele lui Dumnezeu fie-ţi milă. Cândva am fost şi eu ca tine.” Voia să stea de vorbă cu Em'ly. Dar acolo Em'ly nu putea sta de vorbă cu ea, fiindcă unchiul, care o iubeşte atât de mult, era acasă şi n-ar fi… nu, mas'r Davy, a urmat Ham foarte grav, căci aşa com îl ştiţi, bun la suflet şi milos, nici pentru toate comorile ce zac scufundate pe fundul mărilor n-ar fi răbdat să le vadă alături.</p>
               <p>Am simţit cât era de adevărat acest lucru. Pe loc am înţeles la fel de limpede ca şi Ham că aşa stăteau lucrurile.</p>
               <p>—  Em'ly a scris atunci ceva cu creionul pe o hârtiuţă, pe care i-a dat-o pe fereastră, s-o ducă aici, a continuat Ham. „Arată-i asta mătuşii mele, missis Barkis, i-a zis, şi de dragul meu o să te lase s-aştepţi la ea, lângă foc, pân-o pleca unchiul şi oi putea veni şi eu.” Apoi mi-a povestit ce v-am spus, mas'r Davy, şi mi-a cerut s-o petrec aici. Ce puteam face? Nici n-ar trebui să vorbească cu una ca asta, dar nu-s în stare să-i stau împotrivă când îi şiroiesc lacrimile pe faţă.</p>
               <p>Şi-a vârât mâna în buzunarul de la piept al surtucului mototolit şi a scos cu mare grijă o punguliţă frumoasă.</p>
               <p>—  Şi chiar dac-aş fi putut să nu-i fac pe voie, când am văzut cum îi şiroiau lacrimile pe obraz, mas'r Davy, a adăugat Ham, cumpănind cu drag punga în palma-i aspră, oare m-aş fi putut împotrivi când mi-a dat-o să i-o duc şi când am pricepot de ce o lua cu ea? O nimica toată, a zis Ham, privind-o dus pe gânduri. Cu aşa puţini bani în ea! Biata mea Em'ly!</p>
               <p>După ce a pus-o la loc, i-am strâns călduros mâna – căci asta-mi venea mai la îndemână decât să-i spun ceva – şi tăcuţi ne-am plimbat în sus şi în jos vreun minut sau două. Apoi uşa s-a deschis, şi Peggotty a ieşit în prag, făcându-i lui Ham semn să intre. Aş fi vrut să rămân afară, dar Peggotty a venit după mine, stăruind să intru şi au. Şi atunci aş fi dorit să ocolesc odaia unde se aflau cu toţii dar erau adunaţi în bucătărioara curată, pardosită cu ţiglă, de care am mai pomenit nu o dată. Uşa dădea însă în bucătărie, aşa că m-am trezit în mijlocul lor, înainte de a fi avut răgaz să mă gândesc încotro s-o apuc.</p>
               <p>Fata – cea pe care o văzusem pe plajă – se afla lângă cămin. Şedea pe podea, cu fruntea pe un braţ care se sprijinea pe un scaun. Am dedus, după poziţia ei, că Em'ly tocmai se ridicase de pe scaun şi că, poate, ţinuse în poale capul acelei făpturi disperate. Chipul fetei nu l-am putut vedea, căci părul, despletit şi răvăşit, răscolit parcă de mâna ei, îi acoperea faţa; dar mi-am putut da seama că era tânără şi frumoasă. Peggotty se vedea bine că plânsese. Micuţa Em'ly, la fel. Când am intrat, nimeni n-a scos o vorbă; şi în tăcerea aceea, pendula nemţească de pe poliţă bătea parcă de două ori mai tare ca de obicei.</p>
               <p>Em'ly a vorbit cea dintâi:</p>
               <p>—  Martha vrea să plece la Londra, i-a spus ea lui Ham.</p>
               <p>—  De ce la Londra? a întrebat Ham.</p>
               <p>Stătea între ele două şi se uita la tânăra prăvălită pe podea cu o privire în care erau amestecate compătimirea şi gelozia stârnită de prietenia ce i-o arăta aceea pe care el iubea atât de mult, cu o privire ce-a rămas bine întipărită în mintea mea. Vorbeau amândoi ca şi cum fata ar fi fost bolnavă, vorbeau cu glas scăzut, dar ce spuneau se auzea desluşit, deşi abia şopteau.</p>
               <p>—  Mai bine acolo decât aici, a intervenit energic o a treia voce – vocea Marthei, care nici nu se clintise. Acolo nu mă cunoaşte nimeni. Aici mă ştie toată lumea.</p>
               <p>—  Ce-o să facă acolo? a întrebat Ham.</p>
               <p>Fata şi-a înălţat capul şi, cu o privire întunecată, s-a uitat o clipă la Ham: apoi şi-a rezemat din nou fruntea şi şi-a petrecut braţul drept în jurul gâtului, crispându-se ca o femeie cuprinsă de friguri sau săgetată de durere după ce a fost lovită de un glonte.</p>
               <p>—  O să încerce să ducă o viaţă cinstită, a zis micuţa Em'ly. Nu ştii ce ne-a spus. Nu-i aşa, mătuşă, dânsul… ei… nu ştiu?.</p>
               <p>Peggotty a dat din cap cu milă.</p>
               <p>—  Am să încerc, dacă o să mă ajutaţi să plec, a spus Martha. E cu neputinţă s-o duc mai rău decât am dus-o aici. S-ar putea însă s-o duc mai bine. Vai, a adăugat apoi, zguduită de un fior, scoateţi-mă de pe uliţele astea, unde toată lumea mă cunoaşte de când eram copil!</p>
               <p>Em'ly a întins mâna către Ham şi l-am văzut cum i-a dat o pungă mică de pânză. Crezând că era a ei, a luat-o şi a făcut unul sau doi paşi înainte; dându-şi apoi seama de greşeală, s-a întors către dânsul, care între timp se trăsese lângă mine, şi i-a arătat-o.</p>
               <p>—  E a ta, Em'ly, l-am auzit spunând. Tot ce am pe lume al tău e, draga mea. N-am altă bucurie în viaţă decât pe tine.</p>
               <p>Ochii micuţei Em'ly s-au umplut din nou de lacrimi, dar s-a întors şi s-a apropiat de Martha. Ce i-a dat, nu ştiu. Am văzut-o doar că s-a aplecat lângă ea şi că i-a pus nişte bani în sân. A întrebat-o apoi în şoaptă dacă erau de ajuns.</p>
               <p>—  Mai mult decât de ajuns, i-a răspuns Martha, luându-i mâna şi sărutându-i-o.</p>
               <p>Apoi s-a ridicat, şi-a strâns broboada pe umeri, şi-a acoperit faţa cu ea, plângând în hohote, s-a îndreptat încet spre uşă. Înainte de a ieşi, s-a oprit o clipă, ca şi cum ar fi vrut să mai spună ceva sau să se întoarcă; dar n-a rostit nici un singur cuvânt. Şi cu acelaşi geamăt surd, lugubru, deznădăjduit, a plecat învăluită în broboadă.</p>
               <p>Când uşa s-a închis în urma ei, micuţa Em'ly ne-a privit iute pe toţi trei, şi ascunzându-şi faţa în palme, a izbucnit în plâns.</p>
               <p>—  Lasă, Em'ly! i-a zis Ham, bătând-o uşor pe umăr. Lasă, draga mea! Lasă, nu mai plânge aşa, frumoaso!</p>
               <p>—  Vai, Ham! Nu-s atât de bună cât ar trebui să fiu! a izbucnit ea, plângând amarnic. Ştiu că uneori nu sunt atât de recunoscătoare cât s-ar cuveni!</p>
               <p>—  Ba da! Ba da! Sigur că eşti, a zis Ham.</p>
               <p>—  Nu! Nu! Nu! a strigat micuţa Em'ly, sughiţând şi clătinând din cap. Nu-s atât de bună cât ar trebui să fiu! Nici pe departe! Nici pe departe!</p>
               <p>Şi plângea de parc-ar fi stat să-i plesnească inima.</p>
               <p>—  Prea îţi pun dragostea la încercare. O ştiu! a suspinat ea. Sunt adesea urâcioasă cu tine şi nestatornică, deşi ar trebui să mă port cu totul altfel. Tu niciodată nu eşti rău cu mine. Nu-nţeleg de ce mă port aşa cu tine, când n-ar trebui să mă gândesc la nimic altceva decât să-ţi arăt recunoştinţă şi să te fac fericit!</p>
               <p>—  Întotdeauna mă faci, draga mea! a sărit Ham. Când te văd, îs fericit. Toată ziua-s fericit, cu gândul la tine.</p>
               <p>—  Vai, asta nu-i de ajuns! s-a jelit Em'ly. Asta-i pentru că tu eşti bun; nu pentru că aş fi eu. Vai, dragul meu, ar fi fost mai bine pentru tine de te-ai fi îndrăgostit de o alta… de o fată mai statornică şi mai vrednică decât mine, care să fie pe de-a-ntregul a ta şi niciodată să nu se arate trufaşă şi schimbăcioasă ca mine!</p>
               <p>—  Biata-i inimioară duioasă! a şoptit Ham. A tulburat-o Martha peste măsură.</p>
               <p>—  Te rog, mătuşico, a îngăimat Em'ly, vin-aici şi lasă-mă să pun capul în poala ta. O, sunt atât de nefericită în seara asta, mătuşico! O, nu-s atât de bună cât ar trebui să fiu! Nu-s, ştiu eu!</p>
               <p>Peggotty s-a grăbit să se aşeze pe scaunul de lângă cămin. Cuprinzând-o cu braţele în jurul gâtului, Em'ly a îngenuncheat lângă dânsa şi a privit-o foarte serios drept în ochi.</p>
               <p>—  O, te rog, mătuşico, ajută-mă! Ham, dragul meu, încearcă de mă ajută! Mister David, în amintirea vremurilor de odinioară, încearcă, rogu-te, de mă ajută! Aş vrea să fiu mai bună decât sunt! Aş vrea să fiu de o sută de ori mai recunoscătoare! Aş vrea să-mi dau mai bine seama ce binecuvântare e să ai un bărbat bun şi vrednic şi să duci o viaţă paşnică. Vai de mine! Vai de mine! Vai, inima mea, inima mea!</p>
               <p>Apoi şi-a ascuns faţa la pieptul iubitei mele dădace şi, punând capăt acestor tânguiri, a căror jale şi durere erau pe jumătate de femeie în toată firea, pe jumătate de copil, aşa cum, de altfel, îi era întreaga purtare (care se potrivea, cred, cu frumuseţea ei mai bine decât orice altă purtare), plânse în tăcere mai departe, în vreme ce Peggotty îi mângâia uşor părul, ca unui prunc.</p>
               <p>Treptat s-a potolit, şi noi am încercat s-o mângâiem; ba i-am dat curaj, ba am glumit cu ea, până ce a început să-şi înalţe capul şi să ne vorbească. Am continuat aşa până ce am făcut-o să zâmbească, apoi să râdă şi apoi să se ridice şi să şadă pe scaun, cam ruşinată; între timp, Peggotty i-a potrivit buclele, i-a şters ochii şi i-a netezit rochia, pentru ca nu cumva unchiul să se întrebe, când s-o întoarce acasă, de ce plânsese fetiţa lui iubită.</p>
               <p>În noaptea aceea am văzut-o făcând ceea ce până atunci niciodată nu o văzusem făcând. Am văzut-o sărutându-l pe obraz, cu gingaşă nevinovăţie, pe logodnicul ei şi cuibărindu-se la pieptul lui vânjos, care-i era cel mai bun sprijin. Iar când au plecat împreună, sub razele lunii care asfinţea, i-am urmărit cu privirea şi – amintindu-mi de plecarea Marthei – am văzut că Em'ly îl ţinea cu amândouă mâinile de braţ şi că mergea strâns lipită de el.</p>
            </div>
            <div type="div2" rend="P2">
               <head>
                  <label>Capitolul XXIII.</label>Constat că Mister Dick avea dreptate şi-mi aleg o profesie</head>
               <p>Când m-am trezit a doua zi dimineaţă, m-am gândit foarte mult la micuţa Em'ly şi la tulburarea ei după plecarea Marthei. Mi s-a părut că întrucât aflasem de aceste simţăminte şi slăbiciuni neştiute sub semnul unei încrederi sacre, nu-mi era îngăduit să le dezvălui nici măcar lui, Steerforth. Nutream sentimentele cele mai delicate pentru gingaşa făptură care-mi fusese tovarăşă de joacă şi pe care am fost totdeauna convins, şi aşa voi rămâne până la sfârşitul zilelor mele, c-o iubisem cu adevărat. A repeta altora, şi chiar lui Steerforth, ceea ce auzisem din întâmplare, când dânsa, într-o pornire nestăvilită, îşi deschisese inima în faţa mea, mi se părea o faptă urâtă, nevrednică de mine, nevrednică de aureola copilăriei noastre neprihănite, care în ochii mei totdeauna plana în jurul chipului ei. De aceea am decis să zăvoresc această taină în inima mea; şi acolo ea a dat imaginii ei o nouă strălucire.</p>
               <p>În timp ce luam gustarea, am primit o scrisoare din partea mătuşii. Îmi vorbea în ea de probleme asupra cărora socoteam că Steerforth ar putea să mă sfătuiască mai bine ca oricine şi ştiam că voi fi încântat să-i cer părerea, astfel că m-am hotărât să le discut în cursul călătoriei spre casă. Deocamdată eram destul de ocupat, căci trebuia să ne luăm rămas bun de la toţi prietenii noştri. Printre cei cărora le părea, rău că plecăm, mister Barkis ţinea un loc de frunte; cred chiar c-ar fi fost în stare să mai deschidă o dată lădiţa şi să jertfească încă o guinee ca să ne reţină încă patruzeci şi opt de ore la Yarmouth. Peggotty şi întreaga ei familie erau tare amărâţi. Toţi componenţii firmei „Omer şi Joram” au venit să ne ureze drum bun; iar în jurul lui Steerforth s-au îmbulzit atâţia marinari ca să-i care valizele la diligenţă, încât chiar dacă am fi avut bagaje cât un regiment, n-am fi dus lipsă de hamali. Într-un cuvânt, am plecat înconjuraţi de părerea de rău şi de admiraţia tuturor şi am lăsat în urmă o sumedenie de oameni foarte mâhniţi.</p>
               <p>—  Rămâi multă vreme aici, Littimer? l-am întrebat în ultimul moment, când aştepta să pornească diligenţa.</p>
               <p>—  Nu, sir. Nu cred că voi rămâne prea multă vreme, sir.</p>
               <p>—  Deocamdată încă nu putem şti cât, a zis Steerforth, în treacăt. Ştie ce are de făcut şi o să-şi facă el datoria.</p>
               <p>—  Despre asta nici nu mă îndoiesc, am întărit eu.</p>
               <p>Littimer şi-a dus mâna la pălărie, spre a-mi mulţumi pentru această apreciere, şi asta m-a făcut să mă simt ca un băieţaş de 8 ani. A repetat apoi acest gest ca să ne ureze drum bun; şi a rămas acolo pe trotuar, la fel de respectabil şi de misterios ca o piramidă egipteană.</p>
               <p>Câtva timp n-am schimbat nici un cuvânt, Steerforth fiind neobişnuit de tăcut, iar eu întrebându-mă când voi mai revedea aceste vechi privelişti şi ce se va mai întâmpla între timp cu mine sau cu ele. În cele din urmă Steerforth s-a înseninat şi a devenit deodată vorbăreţ, căci avea darul de a trece într-o clipită de la o stare de spirit la alta, şi apucându-mă de braţ, mi-a zis:</p>
               <p>—  Zi şi tu ceva, David. Ce-i cu scrisoarea de care mi-ai vorbit la masă?</p>
               <p>—  O! i-am răspuns, scoţând-o din buzunar. E de la mătuşa.</p>
               <p>—  Şi ce lucruri de seamă îţi scrie?</p>
               <p>—  Îmi aminteşte c-am făcut această călătorie ca să văd lumea şi să mai chibzuiesc puţin.</p>
               <p>—  Ceea ce, fireşte, ai şi făcut, nu?</p>
               <p>—  N-aş putea zice c-am făcut acest lucru. La drept vorbind, cred c-am uitat de treaba asta.</p>
               <p>—  Bine! Ca să-ţi îndrepţi greşeala, mi-a zis Steerforth, n-ai decât s-o faci acum. Priveşte la dreapta, şi o să vezi un şes întins, cu numeroase mlaştini; aruncă-ţi privirea la stânga, şi o să găseşti aceeaşi privelişte. Uită-te înainte, şi o să constaţi acelaşi lucru; uită-te înapoi, şi tot aia vei afla.</p>
               <p>Am râs şi i-am răspuns că atât cât puteam cuprinde cu ochii, nu întrezăream nici o profesie potrivită; ceea ce se datora pesemne faptului că jur împrejur locul era şes.</p>
               <p>—  Şi ce spune mătuşa în privinţa asta? m-a întrebat Steerforth, aruncând o ochire asupra scrisorii pe care o ţineam în mână. Face vreo sugestie?</p>
               <p>—  Da, face, i-am răspuns. Mă întreabă dacă aş vrea să | devin proctor. Ce părere ai?</p>
               <p>—  De, ştiu eu? Poţi să alegi această profesie tot atât de bine ca oricare alta.</p>
               <p>Nu m-am putut opri să râd din nou, văzând că punea în aceeaşi oală toate meseriile şi profesiile, fără nici o deosebire; şi i-am spus părerea mea.</p>
               <p>—  Dar spune-mi Steerforth, ce e un proctor?</p>
               <p>—  Un fel de avocat specializat în cauzele de drept bisericesc, m-a lămurit Steerforth. Îndeplineşte în faţa unor instanţe răsuflate, care-şi au sediul la „Doctors' Commons”25, străvechea fundătură de lângă St. Paul's Churchyard, rolul ce revine solicitor26-ilor în faţa instanţelor civile. E o tagmă care în mod firesc ar fi trebuit să piară în urmă cu vreo două sute de ani. Ca să înţelegi mai bine ce e un proctor, cred că cel mai nimerit ar fi să-ţi descriu „Doctors' Commons”. E un lăcaş retras, unde se aplică aşa-numitul drept canonic şi unde se născocesc tot felul de chiţibuşuri cu ajutorul unor stârpituri de legi întărite cândva de Parlament şi ieşite din uz, despre care trei sferturi din oamenii ce trăiesc în ziua de azi habar n-au, iar celălalt sfert crede că ar fi fost descoperite în stare de fosile în perioada Edwardsilor27. E un tribunal care deţine un străvechi monopol asupra proceselor cu privire la testamente, la căsătorii şi la litigiile ivite între nave şi corăbii.</p>
               <p>—  Fugi de-aici, Steerforth! am exclamat eu. Doar nu vrei să spui că litigiile maritime ar avea ceva comun cu cele ecleziastice?</p>
               <p>—  Nu, nicidecum, dragul meu, vreau să spun doar că aceste litigii sunt dezbătute şi judecate la „Doctors' Commons” de unii şi aceiaşi oameni. Ar trebui să te duci acolo într-o zi şi să-i auzi cum folosesc anapoda mai bine de jumătate din termenii de specialitate din dicţionarul lui Young în legătură cu abordajul corăbiei „Sarah Jane” de către „Nancy” sau în legătură cu faptul că mister Peggotty şi pescarii din Yarmouth au ieşit în larg pe vreme de furtună, ca să ducă o ancoră şi un cablu vasului „Nelson”, aflat în drum spre India, care se găsea în primejdie; iar în altă zi să te duci să-i prinzi discutând cu aprindere probele pentru sau contra unui pastor învinuit de purtări necuviincioase; şi o să constaţi că cel care judecase pricina de drept maritim îndeplineşte rolul de avocat în procesul pastorului, sau invers. Sunt ca actorii: aici e judecător, şi aci nu mai e; când e una, când e alta, şi apoi schimbă, şi iar schimbă rolurile; totdeauna însă e un spectacol de amatori plăcut şi bănos, prezentat în faţa unui public deosebit de ales.</p>
               <p>—  Dar avocaţii şi proctor-ii nu-s unul şi acelaşi lucru? l-am întrebat eu cam nedumerit.</p>
               <p>—  Nu mi-a răspuns Steerforth, avocaţii sunt laici, care au obţinut o diplomă de doctor în drept de la o universitate, de altfel aşa se face că sunt în măsură să ştiu câte ceva despre treaba asta.. Proctor-ii dau de lucru avocaţilor. Primesc şi unii şi alţii onoruri grase şi, în genere, trăiesc foarte bine. În concluzie, te sfătuiesc, David, să intri la „Doctors' Commons”. Pot să-ţi mai spun, dacă te interesează cumva, că se fudulesc foarte cu rangul, lor.</p>
               <p>Ţinând seama de obiceiul lui Steerforth de a zeflemisi asemenea lucruri şi având în vedere atmosfera gravă şi tradiţiile venerabile evocate de acea „bătrână clădire de lângă St. Paul's Churchyard”, m-am simţit atras de sugestia mătuşii, sugestie în privinţa căreia mă lăsa să hotărăsc singur, fără a-mi ascunde că ideea îi venise cu prilejul unei recente vizite făcute proctor-ului ei la „Doctors' Commons”, în legătură cu redactarea unui testament în favoarea mea.</p>
               <p>—  În orice caz gestul mătuşii e vrednic de laudă, şi-a dat cu părerea Steerforth când i-am relatat acest amănunt, şi merită să fie încurajat din plin. Daisy, te sfătuiesc să intri la „Doctors' Commons”.</p>
               <p>Am luat hotărârea fermă să fac acest lucru. I-am spus apoi lui Steerforth că (după cum îmi scrisese) mătuşa mă aştepta la Londra şi că luase pentru o săptămână un apartament într-un imobil din Lincoln's Inn Fields28, care avea o scară de piatră şi o ieşire de incendiu pe acoperiş, mătuşa mea fiind convinsă că la Londra orice casă era în primejdie să ia foc în fiecare noapte.</p>
               <p>Călătoria a decurs cât se poate de plăcut şi am mai vorbit de câteva ori despre „Doctors' Commons”, anticipând viitorul îndepărtat când voi ajunge să fiu proctor acolo, pe care Steerforth l-a zugrăvit cu fantezie şi umor într-o serie de scene care ne-au înveselit pe amândoi. Când am ajuns la destinaţie, Steerforth s-a dus acasă, făgăduindu-mi că va veni să mă vadă peste vreo două zile, iar eu am luat trăsura până la Lincoln's Inn Fields, unde am găsit-o pe mătuşa care mă aştepta cu cina.</p>
               <p>Nici dacă, între timp, aş fi făcut o călătorie în jurul lumii, tot nu ne-am fi putut bucura mai mult revăzându-ne. Când m-a îmbrăţişat, mătuşa a început să plângă de-a binelea şi mi-a zis, glumind, că dacă biata mama ar fi trăit, fără îndoială c-ar fi vărsat un potop de lacrimi, prostuţa de ea.</p>
               <p>—  Aşadar, l-ai lăsat acasă pe mister Dick, mătuşico, i-am zis eu. Îmi pare rău. Ah, Janet, ce mai faci?</p>
               <p>În timp ce Janet îmi făcea o reverenţă, întrebându-mă de sănătate, am băgat de seamă ca obrazul mătuşii se lungeşte.</p>
               <p>—  Îmi pare şi mie rău, mi-a zis mătuşa, frecându-şi nasul. De când sunt aici, n-am pace, Trot.</p>
               <p>Până s-apuc a o întreba de ce, m-a lămurit:</p>
               <p>—  Sunt convinsă, mi-a zis, punând cu tristeţe, dar şi cu hotărâre mâna pe masă, că Dick nu-i în stare să îndepărteze măgarii. N-are tăria de caracter necesară. Ar fi trebuit s-o las pe Janet acasă, în locul lui; aşa poate aş fi fost liniştită. Dacă vreodată un măgar a izbutit să-mi calce pajiştea, a adăugat mătuşa foarte apăsat, asta s-a întâmplat azi după-amiază la patru. M-a trecut un fior rece, şi ştiu c-a fost un măgar!</p>
               <p>Am încercat s-o liniştesc, dar a refuzat orice consolare.</p>
               <p>—  A fost un măgar, stărui mătuşa, şi anume acela cu coada retezată, pe care a venit călare sora lui Murdering (aşa-i zicea întotdeauna mătuşa lui Jane Murdstone). Nu se află la Dover măgar mai obraznic şi mai nesuferit decât acela! a încheiat mătuşa, izbind cu pumnul în masă.</p>
               <p>Janet s-a încumetat să lase să se înţeleagă că mătuşa se necăjeşte degeaba, căci măgarul cu pricina, fiind închiriat pentru a căra nisip şi pietriş, nu avea când să mai încalce proprietăţile altora. Dară mătuşa nici n-a vrut să audă.</p>
               <p>Cina a fost bună şi ni s-a servit caldă, deşi odăile mătuşii erau sus, tocmai la ultimul cat – nu ştiu dacă le alesese anume ca pentru banii ei să aibă de urcat cât mai multe trepte de piatră, sau ca să fie mai aproape de ieşirea de incendiu – şi această cină a fost alcătuită dintr-o găină friptă, un biftec şi legume foarte gustoase, din care m-am servit de două ori. Mătuşa, având însă idei preconcepute în privinţa alimentelor londoneze, a mâncat foarte puţin.</p>
               <p>—  Cred că pasărea asta prăpădită s-a născut şi a crescut într-o pivniţă şi n-a ieşit să răsufle decât într-o staţie de trăsuri, a declarat mătuşa. Cât despre biftecul ăsta, sper că o fi de vacă, deşi nu prea cred. După părerea mea, aici nu-i nimic veritabil în afară doar de gunoi.</p>
               <p>—  Nu crezi că s-ar putea ca găina să fi fost adusă de la ţară? am cutezat s-o întreb.</p>
               <p>—  Nici gând! mi-a răspuns ea. Negustorilor din Londra nu le face plăcere să vândă o marfă care să fie ceea ce spun că ar fi.</p>
               <p>N-am îndrăznit s-o contrazic, dar am mâncat cu poftă, ceea ce a bucurat-o grozav. După ce a strâns masa, Janet a ajutat-o să se pieptene, să-şi pună scufia de noapte, care avea o croială mai elegantă ca de obicei („pentru caz de incendiu”, a explicat mătuşa), şi să-şi strângă fusta în jurul genunchilor, ca să se încălzească, acestea fiind obişnuitele ei pregătiri înainte de a se duce la culcare. După aceea i-am preparat, potrivit unor rânduieli de la care nu era îngăduită nici cea mai mică abatere, un pahar de punch de vin alb amestecat cu apă şi o bucată de pâine prăjită, tăiată în feliuţe lungi şi subţiri. Când toate aceste preparative au luat sfârşit, am rămas singuri, şi mătuşa, care şedea în faţa mea, şi-a sorbit încet vinul amestecat cu apă, muind pe rând fiecare feliuţă de pâine prăjită înainte de a o mânca şi uitându-se cu duioşie la mine pe sub marginile scufiei.</p>
               <p>—  Ei, Trot, a început ea, îţi surâde ideea de a te face proctor? Sau încă n-ai avut vreme să te gândeşti la asta?</p>
               <p>—  Ba m-am gândit, dragă mătuşă, şi am şi vorbit cu Steerforth despre asta. Îmi surâde. Îmi surâde chiar foarte mult.</p>
               <p>—  Nu mai spune? Asta mă bucură!</p>
               <p>—  Am însă o singură rezervă, mătuşică.</p>
               <p>—  Spune despre ce-i vorba, Trot.</p>
               <p>—  Aş vrea să întreb, mătuşică, pentru că, după câte înţeleg, accesul la această profesie este îngrădit, dacă admiterea mea în rândurile ei n-ar cere prea multe cheltuieli.</p>
               <p>—  Admiterea ta n-o să coste mai mult de o mie de lire, mi-a răspuns mătuşa.</p>
               <p>—  Ascultă, mătuşico dragă, i-am zis, trăgându-mi scaunul mai aproape, nu mă pot împăca defel cu gândul acesta. E o sumă foarte mare. Ai cheltuit o mulţime cu învăţătura mea şi ai fost în toate privinţele cât se poate de mărinimoasă cu mine. Ai fost mărinimia întrupată. Există, desigur, şi alte profesii în care mi-aş putea începe activitatea fără nici o cheltuială şi în care aş putea nădăjdui să răzbesc prin muncă şi stăruinţă. Crezi că n-ar fi mai nimerit să alegem această cale? Eşti încredinţată că poţi cheltui atâta de mult bănet şi că face să-i cheltuieşti astfel? Eu doar atât îţi cer dumitale, care-mi eşti ca o a doua mamă, să chibzuieşti. Eşti încredinţată de aceste lucruri?</p>
               <p>Mătuşa, care tot timpul mă privise drept în ochi, sfârşi de mestecat bucata de pâine prăjită ce o avea în gură; apoi a pus paharul pe consola căminului şi, împreunându-şi mâinile pe fusta sumeasă în jurul genunchilor, mi-a răspuns:</p>
               <p>—  Trot, copilul meu, n-am decât un singur ţel în viaţă, şi anume acela de a te ajuta să devii un om bun, cu judecata sănătoasă şi fericit. Asta urmăresc, şi acelaşi lucru îl urmăreşte şi Dick. Aş dori ca anumite persoane, pe care le cunosc, să audă părerile lui Dick în această privinţă, înţelepciunea lui e minunată. Dar nimeni în afară de mine nu cunoaşte puterea minţii acestui om!</p>
               <p>S-a oprit o clipă şi, luându-mi mâna într-a ei, a urmat:</p>
               <p>—  N-are nici un rost să evocăm trecutul, Trot, decât atunci când poate avea vreo înrâurire asupra prezentului. S-ar fi cuvenit, poate, să fi legat o prietenie mai strânsă cu sărmanul tău tată. Ar fi trebuit, poate, să mă fi apropiat mai mult de biata maică-ta, care nu era decât un copil, chiar după ce soru-ta, Betsey Trotwood, m-a dezamăgit. În ziua când ai venit la mine, un mic fugar istovit şi murdar, cred că m-am gândit la toate acestea. De atunci şi până în ziua de azi mi-ai făcut întotdeauna cinste, dragă Trot, şi ai fost pentru mine un izvor de bucurii şi de mândrie. Nu există nimeni altul care să aibă vreun drept asupra averii mele… (aici, spre mirarea mea, a şovăit şi a părut cam încurcată) nu există nimeni altul care să aibă vreun drept asupra averii mele, în afară de tine… căci tu eşti fiul meu adoptiv. Nu-ţi cer decât ca la bătrâneţe să-mi arăţi o dragoste filială şi să fii îngăduitor cu toanele şi cu ciudăţeniile mele; în felul acesta vei dărui unei bătrâne, a cărei tinereţe n-a fost nici atât de fericită, nici atât de plăcută, mult mai mult decât tot ceea ce dânsa va putea face vreodată pentru tine.</p>
               <p>Era întâia oară când o auzeam pe mătuşa pomenind de trecutul ei. Şi o făcea cu atâta mărinimie şi seninătate, încât, de-ar mai fi fost cu putinţă, aş fi sporit şi mai mult dragostea şi respectul ce i le purtam.</p>
               <p>—  Acuma ne-am înţeles şi ne-am învoit întru totul, mi-a zis mătuşa, aşa că nu mai e nevoie să vorbim despre asta. Sărută-mă, şi mâine dimineaţă, după micul dejun, vom merge împreună la „Doctors' Commons”.</p>
               <p>Am mai stat mult de vorbă înainte de a ne duce la culcare. Am dormit într-o odaie alături de aceea a mătuşii, şi peste noapte m-a trezit de câteva ori, bătându-mi la uşă, tulburată de zgomotul depărtat al vreunei trăsuri sau al căruţelor care se duceau la piaţă şi întrebându-mă dacă nu auzisem „tulumbele”. Spre dimineaţă a avut şi ea un somn mai liniştit şi m-a lăsat şi pe mine să dorm.</p>
               <p>Pe la prânz am pornit spre biroul firmei Spenlow &amp; Jorkins”, la „Doctors' Commons”. Mătuşa care avea despre Londra o asemenea părere încât în fiecare om de pe stradă vedea un hoţ de buzunare, mi-a dat să-i ţin geanta, în care se aflau zece guinee şi câteva monede de argint.</p>
               <p>Ne-am oprit puţin la prăvălia cu jucării de pe Fleet Street, ca să vedem cum uriaşii de la biserica St. Dunstan băteau clopotele – ne potrivisem plecarea ca să fim acolo la 12 – şi apoi am luat-o pe Ludgate Hill şi apoi pe St. Paul's Churchyard. Ajunsesem aproape de St. Paul's Churchyard, când deodată am văzut-o pe mătuşa iuţind foarte tare pasul şi privind în jur cu o căutătură speriată, în acelaşi timp am băgat de seamă că un bărbat prost îmbrăcat, cu o mutră respingătoare, care se oprise şi se uitase la noi când am trecut, se ţinea după noi şi se apropiase atât de mult, încât ai fi zis că vrea s-o atingă pe mătuşa.</p>
               <p>—  Trot! Scumpul meu Trot! mi-a şoptit dânsa înfricoşată, strângându-mă de braţ. Nu ştiu ce să fac.</p>
               <p>—  Nu-ţi fie frică, i-am zis. N-ai nici un motiv să te sperii. Intră într-o prăvălie şi mă descotorosesc eu îndată de individul ăsta.</p>
               <p>—  Nu, nu băiete! Pentru nimic în lume să nu vorbeşti cu el. Te rog! Îţi poruncesc!</p>
               <p>—  Doamne-Dumnezeule, mătuşico! i-am zis. Nu-i decât un cerşetor obraznic.</p>
               <p>—  Nu ştii ce e! Nu ştii cine e! Nu ştii ce spui!</p>
               <p>Ca să vorbim, ne oprisem în dreptul unei porţi, şi dânsul se oprise şi el.</p>
               <p>—  Nu te uita la el! mi-a ordonat mătuşa, când, indignat, am întors capul spre el. Adu-mi o trăsură şi aşteaptă-mă în St. Paul's Churchyard.</p>
               <p>—  Să te aştept?</p>
               <p>—  Da. Trebuie să mă laşi singură. Trebuie să mă duc să stau de vorbă cu el.</p>
               <p>—  Cu el, mătuşico? Cu omul ăsta?</p>
               <p>—  Sunt în toate minţile şi te asigur că n-am încotro. Fă-mi rost de o trăsură!</p>
               <p>Deşi foarte nedumerit, mi-am dat seama că n-aveam nici un drept să nu mă supun unei comenzi atât de peremptorii. Am dat fuga şi am oprit o birjă care tocmai trecea goală. Nici nu apucasem să cobor de pe scară, că mătuşa s-a şi aruncat în trăsură, şi după dânsa, omul acela. Mi-a făcut semn cu mâna să plec, şi era atât de încruntată, încât uluit cum mă aflam, m-am depărtat îndată.</p>
               <p>Am mai auzit-o spunând vizitiului:</p>
               <p>—  Mână unde pofteşti! Mână înainte!</p>
               <p>Şi trăsura a trecut prin faţa mea, urcând la deal.</p>
               <p>Mi-au venit în minte spusele lui mister Dick, pe care le luasem drept o halucinaţie. Nu încăpea îndoială că acesta era omul de care-mi pomenise în termeni atât de misterioşi, cu toate că nu înţelegeam defel ce putere avea asupra mătuşii. După ce am tremurat de frig vreo jumătate de ceas în St. Paul's Churchyard, am zărit trăsura care se întorcea. Birjarul a oprit în dreptul meu şi am văzut că mătuşa era singură pe banchetă.</p>
               <p>Încă nu-şi revenise de ajuns din emoţia prin care trecuse, aşa că nu se simţea în stare să facă vizita proiectată. M-a rugat să mă sui în trăsură şi să-i spun birjarului să ne plimbe în sus şi în jos câtva timp. Mi-a mai spus doar atât:</p>
               <p>—  Scumpul meu, niciodată să nu mă întrebi ce s-a întâmplat şi nici să nu-mi pomeneşti de asta.</p>
               <p>Apoi, în cele din urmă, s-a liniştit şi mi-a spus că se simte bine şi că putem coborî. Când mi-a dat geanta, ca să-i plătesc birjarului, am băgat de seamă că nu mai avea nici o guinee şi că-i rămăseseră doar monedele de argint.</p>
               <p>La „Doctors' Commons” se intra printr-o portiţă scundă, boltită. După ce am făcut câţiva paşi pe ulicioară, dincolo de portiţă, am băgat de seamă că larma Cityului se pierde treptat, ca prin minune, în depărtare. Am străbătut câteva curţi mohorâte şi alei înguste şi am ajuns la birourile firmei „Spenlow &amp; Jorkins”, unde lumina pătrundea prin oberlihturi; în vestibulul acestui templu, în care pelerinii intrau fără a îndeplini ceremonia de a bate la uşă, trei-patru secretari copiau nişte acte. Unul dintre ei, mărunţel şi uscăţiv, care şedea singur la o masă şi purta o perucă ţeapănă, castanie, făcută parcă din turtă dulce, s-a ridicat s-o întâmpine pe mătuşa şi ne-a poftit în biroul lui mister Spenlow.</p>
               <p>—  Mister Spenlow e la tribunal, ma'am, a grăit omul cel uscăţiv; e zi de judecată la „Arches Court”29; dar tribunalul se află la doi paşi şi trimit imediat să-l cheme.</p>
               <p>Lăsându-ne singuri până la venirea lui mister Spenlow, am profitat să arunc o privire în jur. Mobila era veche şi prăfuită; postavul verde de pe birou era decolorat, veşted şi ros ca un bătrân cerşetor. Pe birou zăceau nenumărate documente făcute sul, dintre care unele purtau inscripţia „Alegaţii”, iar unele, spre uimirea mea, inscripţia: „Acţiuni”; pe unele sta scris: „Pendinte la Consistoriu”30, pe altele la „Arches Court”31 şi la „Prerogative Court”32 iar pe altele la Curtea Amiralităţii33 şi la Curtea delegaţilor34; asta m-a făcut să mă întreb câte instanţe or fi existând în total şi câtă vreme va trece până am să le dau de rost. Se mai aflau pe birou şi câteva voluminoase dosare de „Mărturii luate sub jurământ” în manuscris, şnuruite şi straşnic legate, care formau colecţii masive, câte o asemenea colecţie pentru fiecare proces, ca şi cum fiecare ar fi fost o istorie în zece sau douăzeci de volume. Toate astea mi s-au părut destul de costisitoare şi mi-au permis să-mi fac o idee destul de plăcută cu privire la treburile unui proctor. Din ce în ce mai încântat, zăboveam cu privirea asupra acestor obiecte şi asupra altora de acelaşi soi, când am auzit paşi zoriţi în camera de alături şi apoi a intrat grăbit, scoţându-şi pălăria, mister Spenlow, care purta o robă neagră, tivită cu blană albă.</p>
               <p>Era un ins mărunţel, blond şi purta ghete impecabile şi o cravată albă şi un guler tare cum nu se poate mai scrobit. Haina strânsă pe talie era încheiată până sus, şi era evident că-şi dădea multă osteneală cu favoriţii care erau buclaţi cu mare grijă. La ceas avea un lanţ de aur atât de gros, încât mi-a dat prin minte că nici nu l-ar putea scoate din buzunar dacă n-ar avea un braţ vânjos, de aur ca acelea ce servesc drept emblemă giuvaergiilor. Era dichisit cu atâta grijă şi se ţinea atât de ţeapăn, încât abia se putea apleca; iar când şedea la birou şi voia să se uite la vreo hârtie, întocmai ca şi Punch, 35 îşi mişca tot trupul, de la noadă.</p>
               <p>I-am fost prezentat de mătuşa mea lui mister Spenlow, care s-a arătat curtenitor.</p>
               <p>Îndată după asta mi-a zis:</p>
               <p>—  Aşadar, mister Copperfield, vreţi să îmbrăţişaţi profesiunea noastră? I-am spus în treacăt lui miss Trotwood, acum câteva zile, când am avut plăcerea s-o văd (şi rostind aceste cuvinte s-a încovoiat de la noadă, ca Punch), că ar fi un loc liber la noi. Miss Trotwood a binevoit să-mi spună că are un nepot, căruia îi poartă o grijă deosebită şi căruia vrea să-i asigure un viitor frumos. Cred că acum am plăcerea ca acest nepot… şi din nou a făcut ca Punch.</p>
               <p>M-am înclinat, ca să-i mulţumesc, şi i-am zis că mătuşa îmi pomenise de locul acela liber, adăugând că aş fi foarte încântat să-l ocup. Fiind încredinţat că ar putea să-mi convină, reţinusem imediat propunerea. Nu-mi va fi însă cu putinţă să spun precis dacă-mi place decât după ce voi şti mai bine despre ce era vorba. Şi deşi asta nu era decât o simplă formalitate, speram că mi se va oferi posibilitatea de a lucra de probă un timp înainte de a mă angaja definitiv.</p>
               <p>—  Vai, da, desigur! Desigur! a încuviinţat mister Spenlow. La noi e obiceiul să se dea totdeauna o lună… o lună de iniţiere. De fapt, aş fi foarte bucuros să vă pot oferi şi două… Şi trei luni… sau chiar o perioadă nelimitată… dar vedeţi, am un asociat, pe mister Jorkins.</p>
               <p>—  Şi îndemnizaţia dumneavoastră, sir, l-am întrebat, este de o mie de lire?</p>
               <p>—  Îndemnizaţia, inclusiv taxele de timbru, este de o mie de lire, a confirmat mister Spenlow. Cum i-am spus şi lui miss Trotwood, nu urmăresc interese băneşti; cred că puţini oameni sunt mai dezinteresaţi ca mine; dar mister Jorkins are părerile lui în această privinţă, şi sunt nevoit să le respect. Mister Jorkins, găseşte că o mie de lire e prea puţin.</p>
               <p>—  Presupun, sir, am insistat, tot cu gândul să cruţ punga mătuşii, că la dumneavoastră nu se practică obiceiul ca atunci când un stagiar se dovedeşte deosebit de folositor şi ajunge să stăpânească meseria la perfecţie… (ajungând aici am roşit, pentru că asta semăna a laudă de sine) presupun că nu se practică obiceiul ca în ultimii ani ai uceniciei să i se acorde un…</p>
               <p>Cu o mare sforţare, mister Spenlow şi-a înălţat capul deasupra cravatei, atât ca să-l poată clătina, şi mi-a răspuns înainte ca eu să fi rostit cuvântul „salariu”:</p>
               <p>—  Nu. Şi n-aş vrea să vă spun mister Copperfield, cum aş soluţiona această problemă dacă aş avea mână liberă. Dar mister Jorkins este neînduplecat.</p>
               <p>Eram de-a dreptul îngrozit de imaginea teribilului Jorkins. Mai târziu am avut însă prilejul să mă conving că era un om blajin, cam greu de cap, al cărui rol era să stea în umbră, ca să poată fi denunţat mereu drept cel mai căpăţânos şi cel mai răuvoitor dintre oameni. Dacă un funcţionar cerea o sporire a salariului, mister Jorkins nici nu voia să audă de aşa ceva. Dacă un client întârzia să achite nota de cheltuieli, mister Jorkins era acela care voia să-l constrângă să plătească; şi oricât de neplăcute ar fi fost toate acestea pentru simţămintele lui mister Spenlow, mister Jorkins rămânea pe poziţie. Inima şi punga lui Spenlow cel bun ca un înger ar fi fost totdeauna larg deschise dacă nu s-ar fi împotrivit diavolul de Jorkins. Pe măsură ce am înaintat în vârstă, am avut prilejul să cunosc şi alte firme a căror activitate se desfăşura după metoda „Spenlow &amp; Jorkins”!</p>
               <p>S-a stabilit că voi putea începe luna de probă când voi dori şi că nu era nevoie ca mătuşa să rămână la Londra, nici să se întoarcă la sfârşitul perioadei, căci angajamentul meu îi putea fi trimis acasă pentru a-l semna. Când am ajuns atât de departe, mister Spenlow pe loc mi-a propus să merg cu el la tribunal ca să văd cum arată. Am primit bucuros, şi în acest scop am ieşit împreună, lăsând-o pe mătuşa să ne aştepte, căci ne-a zis că n-avea nici o poftă să se aventureze în asemenea locuri, socotind, pare-se, tribunalele ca un fel de pulberării, gata să sară în aer în orice clipă.</p>
               <p>Mister Spenlow m-a condus printr-o curte pietruită, înconjurată de clădiri mohorâte de cărămidă, care, judecând după firmele cu numele doctorilor bătute pe la uşi, am presupus că trebuie să fie birourile oficiale ale savanţilor avocaţi despre care îmi vorbise Steerforth; apoi, luând-o la stânga, am intrat într-o încăpere vastă şi întunecată, care aducea a capelă. Partea din fund era separată de rest printr-o balustradă; şi îndărătul acesteia, pe un fel de podium în formă de potcoavă, de o parte şi de alta, pe nişte scaune de sufragerie, vechi şi comode, şedeau nişte gentlemani în robe roşii şi cu peruci cenuşii, despre care mi s-a spus că erau înşişi doctorii de care am pomenit. În capul potcoavei, la un mic pupitru, în chip de amvon, stătea, clipind mărunt, un bătrânel, pe care, dacă l-aş fi văzut într-o colivie, fără doar şi poate l-aş fi luat drept o bufniţă; am aflat însă că era preşedintele instanţei. Jos, în spaţiul dintre braţele potcoavei, la o masă lungă, verde, se aflau alţi gentlemani posomorâţi, de acelaşi rang cu mister Spenlow, care, ca şi el, purtau robe negre tivite cu blană albă. Mai toţi purtau cravate scrobite şi păreau tare ţanţoşi; curând însă mi-am dat seama că-i cam nedreptăţisem în această din urmă privinţă, căci atunci când vreo doi sau trei s-au ridicat pentru a răspunde la o întrebare a preşedintelui, am văzut că erau cât se poate de plouaţi. Publicul era alcătuit dintr-un băieţaş cu un şal de lână la gât şi un bărbat voinic, dar cam jerpelit, care mânca pe furiş firimituri scoase din buzunarul hainei şi se încălzea la soba din mijlocul sălii tribunalului. Liniştea toropită ce domnea în această sală nu era întreruptă decât de trosnetul focului şi de glasul unuia dintre doctori, care vorbea încetişor, invocând o întreagă bibliotecă de probe, întrerupându-se din când în când ca să stăruie asupra unor argumente ivite în drum ca nişte locuri de popas. Niciodată de când sunt n-am avut prilejul să asist la o reuniune de familie atât de plăcută şi somnolentă, atât de prăfuită şi demodată şi atât de visătoare, şi mi-am dat seama că apartenenţa la această familie trebuie să aibă un agreabil efect soporific asupra oricui – excepţie făcând poate reclamanţii.</p>
               <p>Încântat de atmosfera de reverie ce domnea în acest colţ retras, i-am declarat lui mister Spenlow că am văzut destul deocamdată, şi ne-am întors la mătuşa; apoi, împreună cu ea, am părăsit „Doctors' Commons”, simţindu-mă foarte tânăr când am ieşit din birourile firmei „Spenlow &amp; Jorkins”, urmărit de privirile funcţionarilor, care-şi făceau unul altuia semn cu condeiele, să se uite la mine.</p>
               <p>Am ajuns înapoi la Lincoln's Inn Fields fără nici o altă aventură, în afară de întâlnirea cu un măgăruş nefericit, înhămat la căruţa unui precupeţ, care i-a trezit mătuşii amintiri dureroase. După ce am ajuns cu bine la gazdă, am mai discutat îndelung planurile mele de viitor; şi ştiind că mătuşa era nerăbdătoare să se întoarcă mai repede acasă, căci, din pricina mâncării, a pericolului de incendiu şi a hoţilor de buzunare, la Londra nu se putea simţi bine nici o jumătate de ceas, am îndemnat-o să nu se mai deranjeze pentru mine şi să plece, lăsându-mă să-mi port singur de grijă.</p>
               <p>—  Mâine se împlineşte o săptămână de când am venit, şi n-a trecut o zi fără să mă gândesc la întoarcere, mi-a răspuns mătuşa. Am găsit lângă Adelphi nişte odăi mobilate, care cred că ţi-ar conveni de minune, Trot!</p>
               <p>După această mică introducere, a scos din buzunar un anunţ decupat cu grijă dintr-un ziar, în care se arăta că în Buckingham Street, lângă Adelphi, era de închiriat un mic apartament mobilat, cu vedere asupra Tamisei, potrivit pentru un tânăr distins, aparţinând vreuneia dintre asociaţiile juriştilor, sau având altă îndeletnicire – locuinţă liberă imediat. Chiria modestă, eventual contract lunar.</p>
               <p>—  Tocmai ce-mi trebuie mătuşico! i-am zis, roşindu-mă la gândul că aş putea locui într-un apartament.</p>
               <p>—  Atunci, hai să mergem! mi-a zis, punându-şi boneta, pe care tocmai o scosese. Să mergem să-l vedem.</p>
               <p>Şi am pornit. Anunţul preciza că trebuie să ne adresăm unei oarecare missis Crupp, care locuia la aceeaşi adresă, şi am tras cordonul soneriei de la subsol, unde presupuneam că o vom găsi pe missis Crupp. Abia după ce am sunat de vreo trei sau patru ori, am dat de missis Crupp, o femeie grasă, într-un capot de nanchin, sub care atârna volanul unui jupon de flanelă.</p>
               <p>—  Daţi-ne voie să vizităm apartamentul de închiriat, ma'am, i-a zis mătuşa.</p>
               <p>—  Pentru domnul ăsta? a întrebat missis Crupp, căutându-şi cheile din buzunar.</p>
               <p>—  Da, pentru nepotul meu, i-a răspuns mătuşa.</p>
               <p>—  Minunat apartament pentru un tânăr ca ăsta, a zis missis Crupp.</p>
               <p>Şi am urcat scara.</p>
               <p>Apartamentul se afla la ultimul cat – ceea ce în ochii mătuşii reprezenta un mare avantaj fiind aproape de ieşirea de incendiu – şi era alcătuit dintr-un vestibul întunecos, unde nu se vedea mai nimic, un oficiu, fără ferestre, unde nu intra deloc lumina, un salonaş şi un dormitor. Mobila era cam învechită, dar destul de bună pentru mine; ferestrele dădeau însă spre fluviu.</p>
               <p>Arătându-mă încântat, mătuşa şi missis Crupp s-au retras în oficiu ca să discute preţul, iar eu m-am aşezat pe sofaua din salonaş, abia îndrăznind să nădăjduiesc că îmi va fi dat să locuiesc într-un apartament atât de somptuos. După ce s-au ciorovăit câtva timp, s-au întors amândouă, şi, spre marea-mi bucurie, am văzut, atât după chipul lui missis Crupp, cât şi după al mătuşii, că se înţeleseseră.</p>
               <p>—  Mobila e a ultimului ocupant? a întrebat mătuşa.</p>
               <p>—  Da, ma'am, i-a răspuns missis Crupp.</p>
               <p>—  Şi cu el ce s-a întâmplat? a întrebat mătuşa.</p>
               <p>Pe missis Crupp a apucat-o o tuse rebelă, care abia-abia i-a îngăduit să îngaime:</p>
               <p>—  S-a îmbolnăvit aici, ma'am, şi… îhî, îhî, îhî, vai de el! s-a prăpădit.</p>
               <p>—  Hm! Şi din ce a murit? a vrut să ştie mătuşa.</p>
               <p>—  Să vedeţi, ma'am, din pricina băuturii s-a prăpădit, i-a răspuns missis Crupp pe un ton confidenţial. Şi a fumului.</p>
               <p>—  A fumului? Nu cumva din cauza sobelor? a iscodit-o mătuşa.</p>
               <p>—  Nu, ma'am. Din pricina ţigărilor şi a pipelor, i-a răspuns missis Crupp.</p>
               <p>—  Asta, Trot, nu-i molipsitor în nici un caz, a observat mătuşa, întorcându-se către mine.</p>
               <p>—  Desigur că nu, am zis.</p>
               <p>Pe scurt, văzând cât de încântat eram de acest apartament, mătuşa l-a închiriat pe o lună, cu dreptul ca la expirarea termenului să cerem prelungirea contractului pe încă douăsprezece. Missis Crupp urma să-mi procure rufărie de pat şi să-mi gătească; toate celelalte obiecte casnice de care aş fi avut nevoie se găseau în apartament; şi missis Crupp a dat asigurări formale că va avea grijă de mine ca de propriul ei copil. Peste trei zile urma să mă mut în apartament, şi missis Crupp a mulţumit cerurilor că în sfârşit găsise şi ea pe cineva de care să aibă grijă!</p>
               <p>La înapoiere mătuşa mi-a spus că, precum nădăjduia, viaţa pe care o voi duce de-aci înainte mă va întări şi îmi va da încredere în mine. A doua zi, pe când făceam pregătirile pentru aducerea hainelor şi a cărţilor mele rămase la mister Wickfield, mi-a repetat de mai multe ori aceste cuvinte. I-am scris o lungă scrisoare lui Agnes, povestindu-i cum am petrecut în vacanţă, şi am dat-o mătuşii, care urma să plece în ziua următoare. Pentru a scurta povestirea, e destul să adaug că mătuşa mi-a lăsat bani berechet pentru a face faţă nevoilor în cursul lunii de încercare; că, spre marea mea dezamăgire, precum şi a mătuşii, Steerforth nu s-a arătat înainte de plecarea ei; că am aşezat-o, cu Janet alături, în diligenţa de Dover şi că tresălta de bucurie la gândul iminentei înfrângeri a măgarilor care băteau drumurile fără rost; şi, că, după plecarea diligenţei, mi-am întors privirile către Adelphi, gândindu-mă la zilele de odinioară, când hoinăream pe sub boltele-i subterane, şi la fericitele schimbări datorită cărora ieşisem la suprafaţă.</p>
            </div>
            <div type="div2" rend="P2">
               <head>
                  <label>Capitolul XXIV.<lb/>
                  </label>Întâia destrăbălare</head>
               <p>Era nespus de plăcut să am un castel atât de falnic numai pentru mine şi să încerc, când închideam uşa, sentimentul ce-l încerca Robinson Crusoe când intra în fortăreaţa sa şi trăgea scara după el. Era nespus de plăcut să mă plimb prin oraş, cu cheia casei în buzunar, şi să ştiu că pot pofti pe oricine la mine, fără a stânjeni pe nimeni, afară doar pe mine însumi. Era nespus de plăcut să pot intra şi ieşi în voie, să vin şi să plec fără a spune vreun cuvânt cuiva şi s-o sun pe missis Crupp ori de câte ori aveam nevoie, pentru ca să vină – când avea poftă – abia trăgându-şi suflarea, de parcă ar fi urcat din fundul pământului. Toate acestea erau, repet, nespus de plăcute; dar trebuie să mărturisesc că uneori mă simţeam destul de trist.</p>
               <p>Plăcut era dimineaţa, mai ales pe vreme frumoasă. La lumina zilei, viaţa părea frumoasă şi fermecătoare; când soarele strălucea pe cer, părea şi mai frumoasă, şi mai fermecătoare. Dar când ziua scăpăta, parcă se stingea şi viaţa. Nu ştiu cum se făcea, dar rareori viaţa îmi părea atrăgătoare la lumina lumânărilor. Atunci simţeam nevoia să schimb o vorbă cu cineva. Îmi lipsea Agnes. În locul surâsului liniştitor al duhovnicei mele, aveam în faţă un gol imens. Missis Crupp mi-era tare străină. Mă gândeam la cel care locuise înaintea mea în apartament şi se prăpădise din pricina băuturii şi a fumului; şi mai c-aş fi dorit să fi binevoit a rămâne în viaţă şi să nu mă tulbure cu moartea lui.</p>
               <p>După două zile şi două nopţi m-am simţit de parc-aş fi locuit acolo de un an, deşi nu îmbătrânisem nici cu un ceas, iar faptul că eram atât de tânăr mă sâcâia ca de obicei.</p>
               <p>A  treia zi, văzând că Steerforth tot nu se arătase, am presupus că s-a îmbolnăvit, şi plecând mai devreme de la birou, din „Doctors' Commons”, m-am dus pe jos până la Highgate. Missis Steerforth s-a bucurat când m-a văzut şi mi-a zis că fiul ei, împreună cu un coleg de la Oxford plecaseră în vizită la un prieten comun, care locuia lângă St. Albans36 şi că-l aştepta să se întoarcă a doua zi. Ţineam atât de mult la el, încât am fost de-a dreptul gelos pe prietenii lui de la Oxford.</p>
               <p>Missis Steerforth stăruind să stau la masă, am primit, şi tot timpul n-am vorbit decât despre el. I-am povestit cât de mult îl îndrăgise toată lumea la Yarmouth şi ce tovarăş de drum fermecător fusese. Miss Dartle nu mai contenea cu fel de fel de aluzii şi întrebări misterioase, şi curioasă să afle tot ce făcusem acolo, m-a tot descusut: „Chiar aşa s-a întâmplat?” până a aflat tot ce voia. Înfăţişarea ei era exact aşa cum am descris-o după ce am văzut-o întâia oară; dar tovărăşia celor două doamne a fost atât de agreabilă şi mi s-au părut atât de binevoitoare, încât am fost cât pe-aci să mă îndrăgostesc de miss Dartle. De câteva ori în cursul serii, şi mai ales noaptea, în drum spre casă, m-am gândit, fără să vreau, ce plăcut ar fi să stea să-mi ţină de urât în Buckingham Street.</p>
               <p>Dimineaţă tocmai luam cafeaua şi mâncam o chiflă înainte de a mă duce la birou, în „Doctors' Commons” – şi e cazul să spun aici că era de mirare cât de multă cafea întrebuinţa missis Crupp, şi ce slabă era cafeaua – când, spre marea mea bucurie, m-am trezit cu Steerforth.</p>
               <p>—  Dragul meu Steerforth! am strigat eu. Începusem să cred că n-am să mai am parte să te văd niciodată!</p>
               <p>—  Am fost luat pe sus chiar a doua zi după ce am ajuns acasă, mi-a zis Steerforth. Ah, Daisy, eşti ca un adevărat holtei aici!</p>
               <p>I-am arătat foarte mândru tot apartamentul, până şi oficiul, iar el nu şi-a precupeţit laudele.</p>
               <p>—  Îţi spun drept, a adăugat, am să întrebuinţez locuinţa ta ori de câte ori am să vin în oraş, până ai să mă dai afară.</p>
               <p>Eram fericit. Cât despre dat afară i-am spus că pentru asta va trebui să aştepte până la paştele cailor.</p>
               <p>—  Dar trebuie să iei şi tu o gustare! i-am spus, cu mâna pe cordonul soneriei. Missis Crupp o să-ţi opărească o cafea, iar eu am să-ţi prăjesc nişte slăninuţă pe plita olandeză specială pentru becheri pe care o am.</p>
               <p>—  Nu, nu! m-a oprit Steerforth. Nu suna! Trebuie să mă duc să iau gustarea cu unul dintre prietenii mei care locuieşte la „Piazza Hotel”, lângă Covent Garden.</p>
               <p>—  Dar atunci ai să vii să iei cina cu mine?</p>
               <p>—  Nu pot, îţi jur! Nimic nu mi-ar face mai multă plăcere decât să iau masa cu tine, dar trebuie să rămân cu aceşti doi prieteni. Mâine dimineaţă plecăm toţi trei.</p>
               <p>—  Atunci adu-i aici la masă, am insistat eu. Crezi c-ar primi să vină?</p>
               <p>—  Vai, vin ei bucuros, m-a asigurat Steerforth, numai că o să-ţi facem deranj. Mai bine ar fi să iei cina cu noi în oraş.</p>
               <p>N-am vrut să primesc nici în ruptul capului, căci îmi dăduse în gând că se cuvenea să sărbătoresc intrarea în noua locuinţă şi că prilejul era cum nu se poate mai bun. În urma laudelor lui, mă simţeam foarte mândru de apartament şi ardeam să demonstrez toate însuşirile ce le avea. De aceea am stăruit să-mi făgăduiască precis că va veni la cină cu cei doi prieteni ai săi, la ceasurile 6.</p>
               <p>După ce a plecat, am sunat-o pe missis Crupp şi i-am destăinuit planurile mele temerare. Missis Crupp mi-a zis, în primul rând, că nici vorbă nu putea fi ca ea să servească la masă, dar că ştie ea un „tânăr îndemânatic”, care ar putea fi convins s-o facă, şi că acesta s-ar mulţumi cu cinci şilingi, plus ce voi mai găsi de cuviinţă. Nu încape vorbă, i-am zis, să-l tocmim să vină. În al doilea rând, missis Crupp mi-a zis că-i mai mult decât limpede că dânsa nu putea fi în două locuri deodată (ceea ce am găsit că-i foarte adevărat) şi că era neapărată nevoie „de o fată tânără” care să stea tot timpul în oficiu şi să spele vasele la lumina unei lumânări. Am întrebat-o cât ar lua o asemenea fată? Şi missis Crupp mi-a răspuns emiţând presupunerea că numai cu optsprezece pence în plus sau în minus nici nu mă voi îmbogăţi, nici nu voi ajunge la sapă de lemn. Am încuviinţat şi am tranşat şi această problemă. Apoi missis Crupp mi-a zis:</p>
               <p>—  Acuma să ne ocupăm de masă.</p>
               <p>Constructorul maşinii de gătit pe care o avea missis Crupp dăduse dovadă de o gravă lipsă de prevedere, căci pe ea se puteau prăji doar cotlete şi pregăti cartofi pire. Când am pomenit de o oală cu peşte, missis Crupp a zis: „Asta-i! N-aţi vrea să poftiţi să vedeţi plita?” Avea dreptate. Dar să mă duc s-o văd? Având în vedere că, de m-aş fi dus s-o văd, tot n-aş fi câştigat nimic, i-am zis:</p>
               <p>—  Ne descurcăm fără peşte.</p>
               <p>Dar missis Crupp a obiectat:</p>
               <p>—  Nu vorbiţi aşa; se găsesc stridii, de ce n-am lua stridii?</p>
               <p>Aşadar, asta s-a tranşat. Apoi missis Crupp şi-a dat cu părerea cum să fie întocmit meniul. O pereche de găini fripte – de la patiserie; un rasol de vacă cu legume – de la patiserie; două feluri mai uşoare, ca, de pildă, o omletă şi rinichi – de la patiserie; o tartă şi (dacă doresc) o gelatină… de la patiserie. În felul acesta, mi-a zis missis Crupp, va avea posibilitatea să-şi concentreze atenţia asupra cartofilor şi să servească brânza şi salata de ţelină aşa cum ştia dânsa.</p>
               <p>Am urmat întocmai sfaturile date de missis Crupp şi m-am dus singur la patiserie să dau comanda. Ieşind apoi pe Strand, am văzut în vitrina unei mezelarii un platou cu nu ştiu ce mâncare pestriţă, care semăna cu marmora, dar care purta eticheta „Mock Turtle”.37 Am intrat şi am cumpărat o porţie, care, după cum am constatat mai târziu, ar fi fost de ajuns pentru cincisprezece persoane. După ce a făcut oarecare nazuri, missis Crupp a consimţit să încălzească acest produs; ajungând în stare lichidă, a scăzut atât de mult, încât aşa cum s-a exprimat Steerforth, n-a rămas decât „o gustare ca pentru păsărele”.</p>
               <p>După ce am dus la bun sfârşit toate aceste pregătiri, am mai cumpărat un mic desert în piaţa Covent Garden şi am făcut o comandă relativ mare de vin la un depozit de vinuri din apropiere. După-amiază, când m-am întors acasă şi am văzut sticlele rânduite în careu pe pardoseala oficiului (deşi am băgat de seamă că lipseau două, ceea ce pe missis Crupp a indispus-o), m-am înspăimântat de mulţimea lor.</p>
               <p>Unul dintre prietenii lui Steerforth se numea Grainger, celălalt – Markham. Erau amândoi băieţi veseli şi cu haz; Grainger era ceva mai în vârstă decât Steerforth; Markham părea mai tânăr, nu i-aş fi dat mai mult de 20 de ani. Am băgat de seamă că acesta, ori de câte ori vorbea despre sine, folosea termenul generic de „omul”, şi rareori, sau aproape niciodată, pronumele pentru persoana întâi singular.</p>
               <p>—  S-ar putea simţi bine omul aici, mister Copperfield, mi-a declarat Markham, referindu-se la persoana lui.</p>
               <p>—  Apartamentul nu-i rău situat şi încăperile sunt foarte plăcute, am încuviinţat.</p>
               <p>—  Sper c-aveţi ceva poftă de mâncare, le-a zis Steerforth.</p>
               <p>—  Pe cinstea mea, Londra parcă biciuieşte apetitul omului! i-a răspuns Markham. Toată ziulica omul este flămând. Şi nu conteneşte cu mâncarea.</p>
               <p>Simţindu-mă cam stânjenit la început şi socotindu-mă mult prea tânăr pentru a prezida, când ni s-a dat de ştire că masa e servită, l-am rugat pe Steerforth să stea în capul mesei, iar eu am luat loc în faţa lui. Totul a fost foarte bun; vin a fost din belşug; şi Steerforth şi-a dat atâta osteneală să asigure reuşita petrecerii, încât totul, de la început până la sfârşit, a mers strună. Cât am stat la masă, n-am fost chiar atât de jovial cum aş fi vrut să fiu, pentru că locul meu era în faţa uşii, iar atenţia-mi era distrasă de faptul că „tânărul îndemânatic” mereu ieşea din odaie, şi de fiecare dată vedeam pe peretele vestibulului umbra lui, cu o sticlă la gură. „Fata cea tânără” mi-a pricinuit şi ea destulă nelinişte: nu atât pentru că nu prea spăla vasele, ci pentru că le spărgea. Curioasă din fire şi neputându-se stăpâni, în loc să stea în oficiu (aşa cum i se spusese foarte lămurit), mereu ieşea ca să tragă cu ochiul la noi, şi mereu i se părea c-a fost văzută; din această cauză, retrăgându-se în mod precipitat, a dat în mai multe rânduri peste veselă (pe care o aşezase cu mare grijă pe duşumea), căşunând pagube considerabile.</p>
               <p>Acestea n-au fost însă decât mici neplăceri, pe care le-am dat uitării după ce s-a strâns masa şi s-a adus desertul; în clipa aceea am băgat de seamă că „tânărul îndemânatic” îşi pierduse graiul. Aşa că abia după ce l-am luat deoparte şi l-am povăţuit să se ducă la missis Crupp, şi s-o ia cu el la subsol şi pe „fata cea tânără”, am putut să petrec în voie.</p>
               <p>Am început să fiu deosebit de vesel şi zburdalnic: îmi năvăleau în minte fel de fel de lucruri pe jumătate uitate, despre care simţeam o nevoie irezistibilă să vorbesc fără nici o noimă. Râdeam cu poftă atât de propriile mele glume, cât şi de ale celorlalţi; l-am mustrat pe Steerforth că nu turna vin; am făcut mai multe legăminte să vizitez Oxfordul; am declarat că, până la noi dispoziţiuni, am să dau în fiecare săptămână o masă ca asta; şi am prizat prosteşte atâta tutun din tabachera lui Grainger, încât m-am văzut obligat să trec în oficiu, unde am strănutat zece minute în şir.</p>
               <p>Apoi m-am apucat să umplu paharele din ce în ce mai repede, şi umblam cu tirbuşonul, să destup sticlele mult înainte de a fi nevoie. Am închinat în sănătatea lui Steerforth. Am spus că mi-era cel mai drag prieten, că-mi fusese protector şi conşcolar în copilărie. Am declarat că eram încântat să beau în sănătatea lui. Am adăugat că niciodată nu mă voi putea plăti de tot ce-i datoram şi că niciodată nu voi fi în stare să-mi exprim întreaga admiraţie pe care i-o purtam. Am încheiat strigând:</p>
               <p>—  În sănătatea lui Steerforth! Dumnezeu să-l binecuvânteze! Urra!</p>
               <p>Am băut în cinstea lui de trei ori câte trei pahare şi apoi încă unul zdravăn pentru a sfârşi. Mi-am spart apoi paharul pe când dădeam să ocolesc masa, ca să-i strâng mâna, şi i-am spus (în două cuvinte):</p>
               <p>—  Steerforth, eşti steaua călăuzitoare a vieţii mele!</p>
               <p>Şi am ţinut-o tot aşa, până ce deodată mi-am dat seama că cineva cântă. Cântăreţul era Markham şi cânta: „Când inima omului e copleşită”38. După ce a isprăvit ne-a cerut să bem în cinstea „femeii”! M-am împotrivit, arătând că nu pot îngădui acest lucru. Am spus că închinarea mi se pare necuviincioasă şi că nu voi îngădui niciodată ca în casa mea să se închine altfel decât în cinstea „doamnelor”! Am fost foarte băţos cu el, mai ales, cred, pentru că i-am văzut pe Steerforth şi Grainger râzând de mine sau de el. Sau poate de amândoi. Mi-a răspuns că nu se cuvine să i se dicteze omului ce să facă sau să nu facă. Eu am susţinut că se cuvine. Atunci a spus că nu se cuvine ca omul să fie jignit. I-am zis că aici avea dreptate şi că niciodată nu se va întâmpla una ca asta sub acoperişul meu, unde Larii39 sunt sacrosancţi, iar legile ospitalităţii sunt respectate mai presus de orice. Mi-a răspuns că nu consideră c-ar fi o abatere de la demnitatea omului să mărturisească deschis că sunt un băiat al dracului de bun. Atunci am cerut pe loc să bem în sănătatea lui.</p>
               <p>Cineva a fumat. Ne-am apucat să fumăm cu toţii. Am fumat şi eu silindu-mă să-mi stăpânesc un fior. Steerforth a ţinut o mică cuvântare despre mine, care m-a mişcat până la lacrimi. I-am răspuns mulţumindu-i şi exprimându-mi speranţa că vom cina împreună şi a doua zi, şi a treia zi, şi în fiecare zi la 5, ca să putem gusta plăcerile conversaţiei şi petrecerii până noaptea târziu. Am simţit nevoia să mai închin un pahar în sănătatea cuiva. În sănătatea mătuşii mele miss Betsey Trotwood, cea mai strălucită reprezentantă a sexului slab!</p>
               <p>Cineva se aplecase pe fereastra dormitorului, răcorindu-şi fruntea pe piatra rece a pervazului şi lăsând vântul să-i mângâie faţa. Chiar eu eram acela. Şi-mi vorbeam singur, spunându-mi „Copperfield” şi zicând: „De ce te-ai apucat să fumezi? Ar fi trebuit să ştii că n-ai să poţi suporta”. Apoi cineva, împleticindu-se, şi-a cercetat chipul în oglindă. Tot eu. În oglindă păream foarte palid; ochii aveau o căutătură rătăcită; iar părul meu – numai părul meu, nimic altceva – arăta cam ameţit.</p>
               <p>Cineva mi-a zis:</p>
               <p>—  Hai să mergem la teatru, Copperfield!</p>
               <p>Deodată n-am mai văzut dormitorul în faţa ochilor, ci masa acoperită de pahare zornăitoare; lampa; pe Grainger la dreapta mea, pe Markham la stânga şi pe Steerforth în faţă, toţi învăluiţi în ceaţă, undeva foarte departe. La teatru? Desigur. Excelentă idee. Haidem! Dar să mă ierte că rămân în urmă să sting lampa… ar putea să ia foc.</p>
               <p>Datorită întunericului, m-am zăpăcit şi n-am mai găsit uşa. Bâjbâind în faţa perdelelor de la fereastră, am căutat-o până ce Steerforth s-a apropiat râzând şi, apucându-mă de braţ, m-a dus afară. Am coborât scările unul după altul. Când să ajungem la parter, careva a căzut şi s-a rostogolit până jos. Cineva a spus că ar fi Copperfield. M-a iritat această scorneală, până ce, dându-mi seama că mă aflam în gang, întins pe spate, am început să cred că afirmaţia ar putea să cuprindă oleacă de adevăr.</p>
               <p>Era o noapte foarte ceţoasă, iar felinarele de pe stradă aveau în jurul lor aureole de lumină. Am auzit parcă pe cineva spunând c-ar fi umed. Eu găseam că era vreme geroasă. Lângă un felinar, Steerforth m-a scuturat de praf şi mi-a potrivit pe cap pălăria, pe care, pe neaşteptate, cineva a scos-o de undeva în mod cu totul miraculos că n-o avusesem până atunci. Apoi Steerforth m-a interpelat:</p>
               <p>—  Te simţi bine, Copperfield?</p>
               <p>Iar eu i-am răspuns:</p>
               <p>—  Minunatdebbbine!</p>
               <p>În ceaţă apare la un ghişeu un om care se uită afară şi ia nişte bani de la cineva şi întreabă dacă sunt şi eu unul dintre gentlemen-ii pentru care i se plătise, apoi (după câte îmi amintesc din privirea pe care i-am aruncat-o) parcă şovăie dacă să primească banii sau nu. Scurt timp după aceea ne trezim cu toţii undeva pe sus de tot, într-un teatru în care este foarte cald, şi privim jos în stal, de unde parcă se ridică fum, atât de nedesluşit vedem lumea ce se înghesuie acolo. Era în acel teatru şi o scenă mare, foarte netedă şi curată, în comparaţie cu străzile pe care le străbătusem; şi pe scenă se află nişte oameni care tot vorbesc despre ceva, dar nu prea lămurit. E un belşug de lumini şi muzică, şi jos, în loji, sunt doamne şi nu mai ştiu ce, întregul edificiu mi se pare că pluteşte, ca şi cum ar lua lecţii de înot, şi reacţionează foarte ciudat când dau să-l ţin pe loc.</p>
               <p>La sugestia nu ştiu cui. Am luat hotărârea să coborâm şi ne aşezăm în avanscenă, lângă nişte doamne. În faţa ochilor îmi apare un domn în frac, pe o canapea, cu un binoclu în mână, şi apoi mă zăresc şi pe mine, cât sunt de lung, într-o oglindă. Apoi cineva mă conduce în una dintre loji şi mă pomenesc vorbind în timp ce mă aşez, iar câteva voci din jur strigă răstit: „Tăcere!” Doamnele îşi îndreaptă privirile furioase spre mine şi – pe cine văd! – pe Agnes, care stă chiar în faţa mea, în aceeaşi lojă, cu un domn şi o doamnă pe care nu-i cunosc. Şi acum, când scriu aceste rânduri, pot spune că îi văd mai bine decât în seara aceea chipul şi privirea-i uluită şi plină de mâhnire aţintită asupra mea.</p>
               <p>—  Agnes! îi spun eu răguşit. Ddoamne iartă-mă! Agnes!</p>
               <p>—  Ssst! Te rog! mi-a răspuns, şi n-am putut înţelege de ce. Tulburi spectatorii. Uită-te pe scenă!</p>
               <p>Am încercat, la cererea ei, să-mi aţintesc privirea asupra scenei şi să aud ceva din ce se spunea acolo, dar zadarnic. De câteva ori m-am uitat pe furiş la Agnes şi am văzut-o ghemuindu-se în colţul ei şi ducând mâna înmănuşată la frunte.</p>
               <p>—  Agnes, i-am zis. Mmissse pppare că ţţierrrău!</p>
               <p>—  Da, da. Nu te sinchisi de mine, Trotwood. Ascultă! Nu pleci mai repede?</p>
               <p>—  Sssăpplecmmmairreppedde?</p>
               <p>—  Da.</p>
               <p>Am avut de gând să-i dau un răspuns nătâng, să-i spun c-aştept s-o petrec până jos. Presupun că i l-am şi dat, căci după ce m-a privit cu luare-aminte câtva timp, mi s-a părut c-a priceput şi mi-a şoptit:</p>
               <p>—  Ştiu că vei face ce te voi ruga, dacă-ţi voi spune că ţin foarte mult s-o faci. Pleacă imediat, Trotwood, fă asta de dragul meu şi roagă-i pe prietenii tăi să te conducă!</p>
               <p>Asta m-a impresionat într-atâta, încât, deşi supărat pe ea, m-am ruşinat şi, ridicându-mă, i-am spus scurt: „Ssara!” (în loc de: „Bună seara!”) şi am ieşit. Băieţii m-au urmat, iar din lojă am intrat de-a dreptul în dormitorul meu, unde mă aflam singur cu Steerforth, care-mi ajuta să mă dezbrac, în timp ce-i spuneam că Agnes era sora mea şi îl imploram să aducă tirbuşonul ca să mai deschid o sticlă de vin.</p>
               <p>Noaptea toată cineva a zăcut în patul meu, şi într-un vis febril a repetat halandala toate astea, în vreme ce patul se legăna neîncetat, ca o mare dezlănţuită! Treptat, a ieşit la iveală că acel „cineva” eram eu însumi şi am început să simt că-mi dogoreşte tot trupul şi că pielea-mi devenise tare ca scândura; limba o simţeam ca fundul unui ceainic gol, ponosit de vreme, aşezat peste o flacără mică; iar palmele îmi frigeau ca nişte plăci de metal încins, pe care nici gheaţa nu le putea răcori!</p>
               <p>Dar ce canon pe mine, ce ruşine şi ce mustrări de cuget a doua zi când m-am dezmeticit! Groaza că săvârşisem mii de nelegiuiri, pe care cu nimic nu le voi putea răscumpăra vreodată, amintirea acelei priviri de neuitat pe care mi-o aruncase Agnes, frământarea chinuitoare pricinuită de faptul că n-aveam cum s-o găsesc, căci, netrebnicul de mine, nu ştiam nici cum venise la Londra, nici unde locuia, oroarea ce mi-o făcea odaia în care avusese loc cheful, capul ce-mi plesnea de durere, mirosul acru de fum, vederea paharelor, slăbiciunea care nu-mi îngăduia să ies din casă, nici chiar să mă scol! Vai, ce zi îngrozitoare a fost!</p>
               <p>Vai, şi ce mai seară am petrecut când, aşezat lângă cămin, cu o farfurie de ciorbă de berbec în faţă, m-am gândit că apucasem pe calea fostului chiriaş şi că-i voi moşteni soarta, aşa cum îi moştenisem apartamentul. M-a bătut gândul să fug la Dover şi să mărturisesc totul! Ce mai seară! Când a venit să ia castronul de ciorbă, missis Crupp mi-a adus un rinichi pe o farfurie de desert, zicându-mi că era tot ce mai rămăsese de aseară. M-am simţit înclinat să cad la pieptul ei înveşmântat în nanchin şi sincer pocăit să-i spun: „O missis Crupp, missis Crupp, lăsaţi-le-ncolo de rămăşiţe! Sunt cât se poate de nefericit!”, numai că m-am îndoit, chiar şi în clipa aceea, că missis Crupp ar fi o femeie în faţa căreia să-ţi descarci sufletul.</p>
            </div>
            <div type="div2" rend="P2">
               <head>
                  <label>Capitolul XXV.</label>Genii bune şi genii rele</head>
               <p>Tocmai ieşisem pe uşă în dimineaţa următoare acestei zile posomorâte, în care fusesem chinuit de migrenă, de mahmureală şi de remuşcări, şi nu mai ştiam prea bine când avusese loc cheful, ca şi cum, cu o pârghie gigantică, o ceată de titani ar fi împins ziua de alaltăieri cu câteva luni înapoi, când deodată am văzut un comisar care urca scările cu o scrisoare în mână. Nu se prea grăbea, dar când m-a zărit în capul scării, cum îl priveam peste balustradă, a pornit-o la trap şi a ajuns sus gâfâind, de parcă tot drumul ar fi alergat cu limba scoasă.</p>
               <p>—  T. Copperfield, Esquire, a zis comisionarul, salutând cu bastonul la pălărie.</p>
               <p>Aproape că n-am putut deschide gura ca să-i răspund, atâta eram de tulburat la gândul că scrisoarea-i de la Agnes. I-am zis, totuşi, că eu sunt T. Copperfield, Esquire, şi m-a crezut şi mi-a dat scrisoarea, spunându-mi că aşteaptă un răspuns. L-am lăsat s-aştepte afară pe palier şi m-am întors în casă; eram însă atât de surescitat, încât, înainte de a mă hotărî să rup pecetea, am pus-o pe masa mea, ca să mă deprind puţin cu exteriorul ei.</p>
               <p>Când am deschis plicul, am găsit un răvaş foarte drăguţ, care nu pomenea nimic despre starea în care fusesem la teatru. Nu spunea decât atât:</p>
               <p>Dragă Trotwood, Locuiesc la mister Waterbrook, corespondentul tatii, în Ely-Place, Holborn. N-ai vrea să treci să mă vezi în cursul zilei de azi, la ora pe care o vei alege?</p>
               <p>Cu aceeaşi dragoste prietenească, AGNES.</p>
               <p>Atâta am zăbovit până am ticluit un răspuns cât de cât mulţumitor, încât nu ştiu ce altceva şi-o fi închipuit comisionarul decât că mă apucasem să învăţ să scriu. Cred c-am scris cel puţin o jumătate de duzină de răspunsuri. Unul l-am început astfel: „Oare cum aş putea să nădăjduiesc, scumpă Agnes, că voi izbuti vreodată să şterg din amintirea ta dezgustătoarea impresie…”, dar când am ajuns aici, nu mi-a plăcut şi l-am rupt. M-am apucat să scriu un altul: „Shakespeare spunea, dragă Agnes, cât de ciudat este faptul că uneori omul îşi vâră singur un duşman pe gură…”40, dar asta mi-a amintit de Markham şi m-am lăsat păgubaş. Am încercat chiar să fac o poezie. Am început un bileţel în versuri de şase silabe: „Lasă, lasă dă uitării”, dar mi s-a părut o neghiobie, căci rima cu: acel cinci noiembrie al pierzării41. După multe încercări, i-am scris: „Scumpa, mea Agnes, Scrisoarea te caracterizează, şi ce laudă mai mare aş putea să-i aduc? Vin la 4. Cu dragoste şi mâhnire, al tău, T. C.</p>
               <p>În cele din urmă, cu acest răspuns (pe care, de îndată ce l-am dat din mână, am vrut de vreo douăzeci de ori să i-l cer înapoi), comisionarul a plecat.</p>
               <p>Dacă pentru vreunul dintre gentlemanii de la „Doctors' Commons” ziua aceea a fost măcar pe jumătate atât de îngrozitoare cât a fost pentru mine, aş zice că şi-a răscumpărat în parte vina de a participa la daraverile acelui tribunal ecleziastic care aducea cu un caşcaval vechi şi mucegăit. Deşi am plecat de la birou la trei şi jumătate şi câteva minute mai târziu dădeam târcoale casei cu pricina, abia pe la patru şi un sfert, după orologiul bisericii St. Andrew din Holborn, am izbutit să-mi iau inima în dinţi şi să trag cordonul soneriei aflate în usciorul din stânga porţii lui mister Waterbrook.</p>
               <p>Mister Waterbrook îşi avea birourile la parter, unde discuta afaceri, în vreme ce chestiunile mai gingaşe (care erau destul de numeroase) se dezbăteau la catul de sus al clădirii. Am fost condus într-un salon drăguţ, dar cam strâmt, unde am găsit pe Agnes, care tricota o sacoşă.</p>
               <p>Era atât de calmă şi de bună şi mi-a trezit cu atâta vehemenţă amintirea veselelor şi seninelor zile de şcoală trăite la Canterbury şi a faptului că alaltăieri mă purtasem ca un beţiv ticălos, încât, copleşit de ruşine şi de regrete şi fiind între patru ochi, mi-am dat în petic. Nu pot tăgădui c-am plâns. Şi nici până în ziua de azi nu ştiu dacă în situaţia în care mă aflam a fost cel mai înţelept sau cel mai nerod lucru.</p>
               <p>—  De n-ai fi fost tu, Agnes, nu mi-aş fi făcut nici pe jumătate atâta sânge rău, i-am zis, întorcându-mi capul de la ea. Dar tocmai tu să mă vezi! O, mai bine-aş fi murit!</p>
               <p>O  clipă şi-a pus mâna pe braţul meu – nici o atingere nu era comparabilă cu a ei; şi îndată m-am simţit atât de împăcat şi de liniştit, încât, fără să vreau, i-am luat mâna, şi ducând-o la buze, i-am sărutat-o cu recunoştinţă.</p>
               <p>—  Şezi, mi-a zis Agnes veselă. Nu fi mâhnit, Trotwood. Dacă n-ai încredere în mine, în cine oare ai putea să te încrezi?</p>
               <p>—  Vai, Agnes! i-am răspuns. Tu eşti geniul meu bun.</p>
               <p>A  zâmbit cu amărăciune, cred, şi a clătinat din cap.</p>
               <p>—  Da, Agnes, eşti geniul meu bun! Întotdeauna ai fost geniul meu bun.</p>
               <p>—  Dacă aş fi într-adevăr, aş ţine foarte mult, Trotwood, la ceva.</p>
               <p>M-am uitat întrebător la ea; dar presimţeam ceea ce voia să-mi spună.</p>
               <p>—  Aş vrea să te rog să te fereşti de geniul tău rău, mi-a zis Agnes, privindu-mă în ochi.</p>
               <p>—  Scumpa mea Agnes, am început, dacă vrei să vorbeşti de Steerforth…</p>
               <p>—  De el vorbesc.</p>
               <p>—  Atunci, Agnes, îl nedreptăţeşti foarte mult. Steerforth, geniu rău, al meu sau al altcuiva! El, care mi-e sfetnic, prieten şi reazem! Agnes dragă! Nu-i oare nedrept şi nedemn de tine, să-l judeci pe el pentru că mai deunăzi m-ai văzut în halul acela?</p>
               <p>—  Nu-l judec pentru că te-am văzut mai deunăzi în halul acela, mi-a răspuns foarte calmă.</p>
               <p>—  Atunci, pentru ce?</p>
               <p>—  Pentru multe lucruri, fleacuri în aparenţă, dar care, adunate la un loc, mie nu mi se mai par fleacuri. Îl judec, Trotwood, mai ales după vorbele tale şi după caracterul tău şi după înrâurirea ce-o are asupra ta.</p>
               <p>Glasul ei sfielnic avusese întotdeauna ceva care făcea să vibreze în sufletul meu o coardă ce nu răspundea decât acelui sunet. Glasul ei era întotdeauna grav; dar când devenea foarte grav, cum era în clipa aceea, îmi transmitea un fior care mă vrăjea. Am stat şi am privit-o, în timp ce-şi pleca ochii asupra lucrului de mână. Am stat ca şi cum aş fi continuat s-o ascult; şi în ciuda dragostei pe care i-o purtam lui Steerforth, peste chipul lui s-a aşternut o umbră.</p>
               <p>—  E o îndrăzneală din partea mea, care am trăit atât de retrasă şi cunosc atât de puţin lumea, a urmat Agnes, ridicând privirea, să-ţi dau cu atâta siguranţă o povaţă sau chiar să am o părere atât de categorică. Dar ştiu de unde izvorăşte această îndrăzneală, Trotwood: din amintirile vii ale copilăriei petrecute împreună şi din grija sinceră pe care întotdeauna am purtat-o tuturor lucrurilor ce te privesc. Iată ce-mi dă acest curaj. Sunt sigură că nu mă înşel. Sunt cât se poate de sigură. Mi se pare că nu eu, ci altcineva îţi vorbeşte atunci când îţi atrag luarea-aminte că prietenul pe care ţi l-ai ales e un prieten primejdios.</p>
               <p>Din nou am privit-o şi din nou am ascultat-o chiar după ce încetase să vorbească, şi peste imaginea lui Steerforth, deşi avea rădăcini adânc înfipte în inima mea, din nou s-a lăsat o umbră.</p>
               <p>—  Nu-s atât de nesocotită încât să m-aştept c-ai să vrei sau c-ai să poţi să-ţi schimbi dintr-o dată un sentiment transformat în convingere, a urmat după un timp Agnes, cu tonul ei obişnuit; mai ales când e vorba de un sentiment care-şi are premisele în firea ta încrezătoare. Nu trebuie să te pripeşti să faci acest lucru. Îţi cer doar atâta, Trotwood, dacă se întâmplă să te gândeşti vreodată la mine, şi aici a zâmbit duios, căci tocmai voiam s-o întrerup, şi dânsa ştia ce voiam să spun, ca ori de câte ori te vei gândi la mine, să-ţi aminteşti vorbele mele. Mă ierţi că-ţi cer asta?</p>
               <p>—  O să te iert, Agnes, când ai să-i faci dreptate lui Steerforth şi îl vei iubi aşa cum îl iubesc şi eu.</p>
               <p>—  Şi până atunci, nu? m-a întrebat Agnes.</p>
               <p>Pe faţa ei a trecut ca un nor, când am pomenit numele lui ultima oară, dar mi-a întors zâmbetul şi am simţit că din nou încrederea reciprocă ce ne lega era neştirbită ca odinioară.</p>
               <p>—  Şi când o să mă ierţi, Agnes, pentru întâmplarea de mai deunăzi seara?</p>
               <p>—  Când o să-mi amintesc de ea, mi-a zis Agnes.</p>
               <p>Ar fi vrut să schimbe vorba, dar eu fiind mult prea surescitat, nu m-am lăsat şi i-am povestit cum de am ajuns să mă fac de râs, evocând lanţul întâmplărilor, în care episodul de la teatru nu fusese decât ultima verigă. M-am simţit mult uşurat după această spovedanie, care mi-a oferit prilejul să insist asupra recunoştinţei ce-i datoram lui Steerforth, pentru că îmi purtase de grijă atunci când nu eram în stare să văd de mine.</p>
               <p>—  Să nu uiţi, mi-a zis Agnes, îndată ce am sfârşit schimbând binişor vorba, că trebuie să-mi povesteşti nu numai buclucurile tale, ci şi amorurile tale. Spune-mi Trotwood, cine a luat locul frumoasei miss Larkins?</p>
               <p>—  Nimeni, Agnes.</p>
               <p>—  Totuşi, o fi cineva, Trotwood. A zis Agnes, râzând şi ameninţându-mă cu degetul.</p>
               <p>—  Nu, Agnes, pe cuvântul meu! Cunosc o doamnă foarte deşteaptă, care locuieşte la missis Steerforth şi cu care îmi place să stau de vorbă – miss Dartle – dar n-o iubesc.</p>
               <p>Agnes a râs din nou de propria ei perspicacitate şi mi-a zis că dacă îi voi încredinţa întotdeauna tainele mele, crede că ar putea întocmi un mic tablou al pasiunilor mele, notând începutul, durata şi sfârşitul fiecăreia, după modelul listelor cu anii de domnie ai regilor şi reginelor din istoria Angliei. M-a întrebat apoi dacă-l văzusem pe Uriah.</p>
               <p>—  Pe Uriah Heep? am întrebat. Nu. E la Londra?</p>
               <p>—  Vine zilnic jos la birou, mi-a răspuns Agnes. A sosit aici cu o săptămână înaintea mea. Presupun că nu-i a bine.</p>
               <p>—  Nişte treburi care văd că te neliniştesc, i-am zis. Ce treburi?</p>
               <p>Agnes a lăsat lucrul şi, împreunându-şi mâinile şi privindu-mă gânditoare cu ochii ei blânzi şi frumoşi, mi-a răspuns:</p>
               <p>—  Crede că-i pe cale să devină asociatul tatii.</p>
               <p>—  Cine? Uriah? Individul ăsta josnic şi linguşitor a reuşit să se caţăre atât de sus?! am izbucnit eu indignat. Şi tu nu te-ai împotrivit, Agnes? Gândeşte-te la urmările acestui fapt. Trebuie să-ţi spui părerea. Nu trebuie să-l laşi pe tata să facă un asemenea pas necugetat. Trebuie să zădărniceşti planul ăsta cât mai e timp!</p>
               <p>Tot uitându-se la mine, în timp ce vorbeam, Agnes a clătinat din cap râzând de înfierbântarea mea; şi-apoi mi-a răspuns:</p>
               <p>—  Îţi aminteşti ce am vorbit despre tata ultima oară? Nu mult după aceea – cel mult două sau trei zile mai târziu – tata mi-a dat a înţelege întâia oară acest lucru. Era trist să-l vezi cum se străduia să mă facă să cred că de bunăvoie se hotărâse la acest pas, fără a izbuti să ascundă că fusese constrâns să-l facă. Am fost foarte îndurerată.</p>
               <p>—  Constrâns, Agnes! Cine l-a constrâns?</p>
               <p>—  Uriah, mi-a răspuns ea după o clipă de şovăire. Uriah a reuşit să-i devină indispensabil. E şiret şi pătrunzător. A descoperit slăbiciunile tatii, le-a stimulat şi în aşa măsură a ştiut să le exploateze, încât – ca să-ţi spun pe scurt ce cred – acuma tata se teme de el.</p>
               <p>Era evident că mai avea multe de spus, că mai ştia sau bănuia multe. Dar n-am vrut să-i sporesc mâhnirea descosând-o, căci ştiam că dacă ascunde ceva, o face spre a-şi menaja părintele. Că acesta era cursul lucrurilor ştiam de multă vreme; da, dacă mă gândeam bine, trebuia să recunosc că asta se pregătea de multă vreme. De aceea am rămas tăcut.</p>
               <p>—  Are foarte mare putere asupra tatii, mi-a zis Agnes. Se arată umil şi recunoscător, şi poate că nu-i făţarnic, cel puţin aşa sper; dar de fapt are o situaţie de forţă şi cred că-şi va folosi forţa cu brutalitate.</p>
               <p>I-am spus că Uriah e un porc-de-câine, ceea ce în momentul acela a fost o mare uşurare pentru mine.</p>
               <p>—  Pe vremea când tata mi-a vorbit întâia oară, a urmat Agnes, Uriah tocmai îi spusese că vrea să plece; că-i părea foarte rău să-l părăsească, dar avea perspective mai bune în altă parte. Tata era foarte abătut atunci şi copleşit de griji, cum niciodată nu l-am văzut nici eu, nici tu, şi când s-a oprit la soluţia de a-l lua tovarăş, s-a liniştit, deşi parcă se simţea jignit şi ruşinat.</p>
               <p>—  Şi tu cum ai reacţionat, Agnes?</p>
               <p>—  Am făcut, sper, ceea ce se cuvenea să fac, mi-a răspuns. Convinsă fiind că pentru liniştea tatii sacrificiul trebuia făcut, l-am îndemnat să-l facă. I-am zis că în felul acesta va avea mai puţine poveri – nădăjduiesc că aşa va fi! – şi că voi avea mai des prilejul de a sta lângă dânsul. Vai, Trotwood, a gemut Agnes, ascunzându-şi faţa în mâini şi izbucnind în plâns, mi se pare că m-am purtat cu tata ca o vrăjmaşă, nu ca un copil iubitor! Căci ştiu cât s-a schimbat din dragoste pentru mine. Ştiu că şi-a restrâns cercul de prieteni şi şi-a limitat obligaţiile numai ca să-şi poată concentra întreaga atenţie asupra mea. Ştiu la câte a renunţat de dragul meu şi îmi dau seama că grija cu care m-a înconjurat i-a umbrit viaţa, i-a slăbit puterea şi energia, pe care le-a îndreptat într-o singură direcţie. De-aş putea să repar ce am făcut! De-aş putea să-l ajut să-şi revină, căci, fără să-mi dau seama, am fost pricina decăderii sale!</p>
               <p>Niciodată până atunci n-o văzusem pe Agnes plângând. Îi văzusem ochii înrouraţi de lacrimi de câte ori dobândeam noi succese la şcoală, şi apoi ultima dată când vorbisem despre tatăl ei şi întorsese sfioasă capul când ne luasem rămas bun; dar atât de îndurerată ca de rândul acesta n-o văzusem niciodată. Şi mi-a părut rău că n-am fost în stare decât să-i spun cu stângăcie, prosteşte:</p>
               <p>—  Te rog, Agnes, nu mai plânge! Nu mai plânge, scumpa mea surioară.</p>
               <p>Dar, precum bine îmi dau seama acuma – căci ce ştiam sau nu ştiam pe vremea aceea nu mai are nici o însemnătate – Agnes, în ce priveşte caracterul şi ţinuta, era mult mai presus decât mine şi n-avea nevoie de îndemnul meu. Căci pe nesimţite, cum se risipeşte un norişor pe cerul senin şi-a redobândit acel calm şi acel echilibru prin care, în amintirea mea, se deosebeşte atât de mult de toţi ceilalţi oameni pe care i-am cunoscut.</p>
               <p>—  Nu cred că vom mai rămâne mult timp singuri, mi-a zis Agnes, de aceea, cât mai e timp, vreau, Trotwood, să te rog foarte stăruitor să te porţi amical cu Uriah. Nu-l îndepărta. Nu te indigna (cum cred că-ţi stă în fire) de acele trăsături ale lui care nu-ţi sunt pe plac. Se poate nici să nu fie cazul, până acuma precis nu ştim să fi făcut vreun rău. În orice caz, gândeşte-te în primul rând la tata şi la mine!</p>
               <p>Agnes n-a avut răgaz să spună mai mult, deoarece uşa s-a deschis şi şi-a făcut apariţia missis Waterbrook, o cucoană foarte voluminoasă sau care purta o rochie foarte voluminoasă, nu ştiu exact, pentru că nu m-am putut dumeri cât era rochia şi cât era cucoana. Mi-am adus vag aminte că o văzusem la teatru, ca pe o palidă imagine proiectată de lanterna magică, ea însă mi s-a părut că nu mă uitase defel şi bănuia c-aş mai fi şi acuma în stare de ebrietate.</p>
               <p>După ce s-a convins că eram treaz şi după ce şi-a dat seama (cel puţin aşa sper) că eram un tânăr la locul meu, missis Waterbrook s-a îmblânzit considerabil şi m-a întrebat, în primul rând, dacă obişnuiesc să mă plimb prin parcuri, şi, în al doilea rând, dacă frecventez înalta societate. După ce am răspuns negativ la amândouă aceste întrebări, am băgat de seamă că mă discreditasem din nou în ochii ei; totuşi, şi-a ascuns amabil dezamăgirea şi m-a poftit pentru a doua zi la masă. Am acceptat invitaţia şi am plecat, trecând, înainte de a părăsi casa, pe la birou, ca să-l văd pe Uriah, şi negăsindu-l, i-am lăsat o carte de vizită.</p>
               <p>Când am venit la masă, a doua zi, şi când, de la uşă, am fost învăluit în aburii ce se ridicau dintr-un jigou de berbec, îndată mi-am dat seama că nu eram singurul oaspete, căci, deşi era travestit, l-am recunoscut pe comisionar, care fusese chemat să dea o mână de ajutor feciorului casei şi aştepta ţeapăn la scară, ca să anunţe musafirii. S-a prefăcut, cât a putut mai bine, că nu mă mai văzuse niciodată şi mi-a cerut foarte senin să-i spun cum mă cheamă; dar mă cunoştea prea bine, aşa cum şi eu îl cunoşteam. Dar pe amândoi cugetul ne schimbă-n bieţi mişei.42</p>
               <p>Mister Waterbrook era un gentleman de vârstă mijlocie, cu gâtul scurt, ascuns de un guler foarte înalt, căruia nu-i lipsea decât botul negru ca să semene leit cu un buldog. Mi-a zis că-i cât se poate de bucuros că are cinstea de a face cunoştinţă cu mine; şi, după ce am salutat-o pe missis Waterbrook, m-a prezentat foarte ceremonios unei doamne tare pocite, îmbrăcată într-o rochie de catifea neagră şi care purta o pălărie mare din acelaşi material, şi care, îmi aduc aminte, arăta ca o rudă apropiată a lui Hamlet – ca o mătuşă a acestuia, de pildă.</p>
               <p>Se numea missis Henry Spiker; soţul ei, care se afla şi el de faţă, era atât de rece, încât părul, în loc să-i fie cărunt, părea presărat cu promoroacă. Cei doi Spiker, soţul şi soţia, erau trataţi cu o imensă deferenţă; ceea ce, după cum mi-a zis Agnes, se datora faptului că mister Henry Spiker era solicitor-ul nu mai ştiu cui, care avea o vagă legătură cu Trezoreria43.</p>
               <p>Printre oaspeţi se afla şi Uriah Heep, îmbrăcat în negru şi foarte umil. Când i-am strâns mâna, mi-a spus că se simte mândru că l-am băgat în seamă şi că-mi rămâne foarte îndatorat pentru bunăvoinţă. Aş fi preferat să-mi fi fost mai puţin îndatorat, căci m-a urmărit toată seara cu recunoştinţa lui, şi de câte ori am schimbat o vorbă cu Agnes, eram sigur că se uită pe furiş la noi, cu chipul acela cadaveric şi cu ochii lui fără gene.</p>
               <p>Mai erau şi alţi oaspeţi, şi parc-ar fi fost cu toţii frapaţi în vederea acestei mese, ca vinul. Unul dintre ei mi-a atras în mod deosebit luarea-aminte înainte chiar de a intra, căci am auzit anunţându-se sosirea unui mister Traddles! Gândurile mi-au zburat îndată către „Salem House”; o fi cumva Tommy, m-am întrebat, care obişnuia să deseneze schelete?</p>
               <p>Am aşteptat cu viu interes apariţia lui mister Traddles. Era un tânăr cumpătat, serios, cu purtări discrete, cu o caraghioasă claie de păr şi cu ochi cam holbaţi, şi atât de repede s-a retras într-un colţ întunecat, încât abia îl puteam vedea. În cele din urmă a ieşit la lumină şi mi-am dat seama că, dacă nu mă înşelau ochii, era bietul Tommy în persoană.</p>
               <p>M-am apropiat de mister Waterbrook şi i-am spus că mi se pare că am plăcerea să recunosc un vechi coleg de şcoală.</p>
               <p>—  Aşa?! a exclamat mister Waterbrook cu mirare. Totuşi, nu eşti prea tânăr ca să fi fost la şcoală împreună cu mister Henry Spiker?</p>
               <p>—  Vai, dar nici nu mă refeream la el! i-am răspuns. Mă refeream la gentleman-ul care se numeşte Traddles.</p>
               <p>—  Vai! Da, da! Aşa! mi-a zis gazda, cu un interes mult scăzut. Se prea poate…</p>
               <p>—  Dacă-i într-adevăr el, i-am spus îndreptându-mi privirea spre Traddles, atunci am fost împreună la o şcoală numită „Salem House”, şi trebuie să spun că era un băiat excelent.</p>
               <p>—  Da, desigur. Traddles e un băiat bun, a încuviinţat gazda, dând din cap cu îngăduinţă. Traddles e un băiat foarte bun.</p>
               <p>—  Ce ciudată coincidenţă! am comentat eu.</p>
               <p>—  E într-adevăr o coincidenţă că e şi Traddles aici astă-seară, mi-a zis gazda. N-a fost poftit decât azi-dimineaţă, când a rămas un loc liber la masă, după ce fratele lui missis Henry Spiker a anunţat că nu poate veni, fiind bolnav. Trebuie să vă spun, mister Copperfield, că fratele lui missis Henry Spiker e un gentleman foarte distins.</p>
               <p>Am îngăimat câteva cuvinte, arătând cu convingere că eram de aceeaşi părere, căci nici nu auzisem de el, şi am întrebat cu ce se ocupa mister Traddles.</p>
               <p>—  Traddles, mi-a răspuns mister Waterbrook, e un tânăr care se pregăteşte pentru a intra în barou. Da. E un băiat bun, şi nu-i duşman nimănui, decât lui însuşi.</p>
               <p>—  Adică propriul lui duşman? am întrebat, mâhnit să aud acest lucru.</p>
               <p>—  Hm… a făcut mister Waterbrook, ţuguindu-şi buzele şi jucându-se, mulţumit de sine şi exuberant, cu lanţul de la ceas. Aş putea spune că e unul dintre oamenii care-şi fac singuri umbră. Da, aş putea spune, de pildă, că niciodată n-o să ajungă să strângă cinci sute de lire. Traddles mi-a fost recomandat de un prieten de afaceri. O, da, da, are oarecare talent când e vorba de a redacta o acţiune şi de a expune limpede, în scris, un argument. Sunt în măsură să-i dau ceva de lucru lui Traddles în cursul anului; ceva destul de important… pentru el… O, da, da.</p>
               <p>M-a impresionat adânc aerul foarte încântat şi satisfăcut cu care mister Waterbrook rostea din când în când cuvântul „da”, Era deosebit de expresiv. Te făcea să te gândeşti nu atât la un om născut cu căiţă pe cap, ci mai degrabă la unul născut cu o scară de asalt, cu ajutorul căreia escaladase, unele după altele, toate înălţimile vieţii, şi care acum, din vârful citadelei, privea cu ochii de stăpân şi de filosof jos, la lumea din şanţuri.</p>
               <p>Aceste reflecţii erau în plină desfăşurare când am fost poftiţi la masă. Mister Waterbrook i-a dat braţul mătuşii lui Hamlet, iar mister Henry Spiker soţiei gazdei. Agnes, pe care aş fi vrut s-o conduc eu, a fost nevoită să meargă cu un tânăr care avea picioare rahitice. Uriah, Traddles şi cu mine, fiind cei mai tineri, am coborât în sufragerie ultimii, care cum s-a nimerit. N-am fost prea supărat c-am pierdut-o pe Agnes, pentru că pe scări am avut prilejul să-i vorbesc lui Traddles, care m-a întâmpinat cu multă căldură, în timp ce Uriah ne dădea târcoale, atât de smerit şi de încântat, încât bucuros i-aş fi făcut vânt peste balustradă.</p>
               <p>La masă n-am putut sta alături de Traddles, fiind aşezaţi în colţuri opuse: el în lumina orbitoare a unei doamne înveşmântate în catifea roşie, iar eu în umbra mătuşii lui Hamlet. Masa a fost foarte lungă şi s-a vorbit mult despre aristocraţie şi despre „sânge albastru”. Missis Waterbrook ne-a repetat că nu are decât o singură slăbiciune, şi anume pentru „sânge albastru”.</p>
               <p>Nu o dată m-am gândit c-am fi petrecut mai bine dacă n-am fi fost atât de binecrescuţi. Eram atât de excesiv de binecrescuţi, încât subiectele de conversaţie erau foarte limitate. Printre invitaţi se aflau şi mister şi missis Gulpidge, care aveau nu ştiu ce legătură indirectă (mister Gulpidge cel puţin) cu contenciosul Băncii Angliei; de o parte, Trezoreria, de alta, Banca Angliei făceau ca adunarea noastră să fie la fel de selectă ca o recepţie la curtea regală. Colac peste pupăză, mătuşa lui Hamlet avea şi ea năravul familiei de a monologa, şi vorbea singură cam fără şir despre toate subiectele abordate. Acestea, e drept, nu prea erau multe; dar cum venea mereu vorba despre sânge, avea la dispoziţie un câmp de speculaţie abstractă la fel de larg ca nepotul ei, Hamlet.</p>
               <p>Atât de mult s-a vorbit despre sânge, încât ai fi putut crede că la masă nu erau decât căpcăuni.</p>
               <p>—  Mărturisesc că sunt de aceeaşi părere cu missis Waterbrook, a declarat mister Waterbrook, ridicând paharul de vin în dreptul ochilor. Există multe lucruri bune în felul lor; pentru mine, însă, sângele-i totul!</p>
               <p>—  Vai! Nimic pe lume nu poate oferi asemenea satisfacţii! s-a amestecat în vorbă mătuşa lui Hamlet. Nu există nimic pe lume care să întrupeze mai bine noţiunea de beau-idéal44 în privinţa… în privinţa asta, în general vorbind. Sunt unele spirite vulgare (din fericire nu prea numeroase, dar sunt câteva) care preferă, ca să zicem aşa să se închine în faţa unor idoli. Chiar în faţa unor idoli! Ca, de pilda, meritele, inteligenţa şi aşa mai departe. Dar acestea sunt lucruri impalpabile. Sângele e cu totul altceva. Vedem sânge la nas, şi ştim că-i sânge. Îl găsim pe bărbie şi spunem: „Iată! Ăsta-i sânge!” E ceva concret. Putem pune mâna pe el. În privinţa lui nu încape nici o îndoială.</p>
               <p>Tânărul cu zâmbetul nătâng şi picioarele rahitice, care o condusese pe Agnes la masă, a pus şi mai hotărât problema:</p>
               <p>—  Ei, dracu s-o ia de treabă! a zis el, rotindu-şi privirea neghioabă în jurul mesei. Ştiţi că de sânge nu ne putem lipsi. Trebuie să avem sânge, ştiţi. Unii tineri, ştiţi, care, în ce priveşte educaţia şi felul de a se purta, nu sunt la înălţimea poziţiei lor sociale, mai fac poate câte un pas greşit, ştiţi, şi se mai vâră, pe ei, şi pe alţii, în fel de fel de buclucuri, dar, dracul s-o ia de treabă, îţi face totuşi plăcere să te gândeşti că au sânge albastru în vine. În ce mă priveşte, prefer să mă trântească un om care are sânge albastru decât să mă ajute să mă ridic unul care n-are!</p>
               <p>Această formulare, care sintetiza esenţa problemei, i-a încântat pe toţi şi a ridicat prestigiul acestui gentleman până în clipa când cucoanele s-au retras. După aceea am băgat de seamă că mister Gulpidge şi mister Henry Spiker, care până atunci adoptaseră o atitudine foarte distantă unul faţă de celălalt, încheiaseră un fel de alianţă defensivă împotriva noastră – care reprezentam inamicul comun – şi începuseră un dialog misterios de-a curmezişul mesei, urmărind să ne înfrângă şi să ne distrugă.</p>
               <p>—  Afacerea cu privire la prima obligaţie de patru mii cinci sute de lire n-a decurs aşa cum ne aşteptam, a zis mister Gulpidge.</p>
               <p>—  Te referi la afacerea D. de A.? a întrebat mister Spiker.</p>
               <p>—  La afacerea C. de B.</p>
               <p>Mister Spiker şi-a ridicat sprâncenele, părând foarte afectat.</p>
               <p>—  Când chestiunea a fost supusă lordului… cred că nu-i nevoie să-i amintesc numele… a zis mister Gulpidge oprindu-se.</p>
               <p>—  Înţeleg, a intervenit mister Spiker. Lordul N.</p>
               <p>Mister Gulpidge a încuviinţat sumbru şi a urmat:</p>
               <p>—  Când i s-a supus chestiunea, răspunsul lui a fost: „Nu dă banii, nu-i dăm descărcare”.</p>
               <p>—  Doamne-Dumnezeule! a exclamat mister Spiker.</p>
               <p>—  Nu dă banii, nu-i dăm descărcare” a repetat mister Gulpidge cu fermitate. Persoana în drept… mă înţelegi?</p>
               <p>— K. a  întrebat mister Spiker, cu o privire sinistră.</p>
               <p>— K. a  refuzat pur şi simplu să semneze. Pentru asta au mers după el la Newmarket45, şi a refuzat categoric.</p>
               <p>Mister Spiker, numai ochi şi urechi, încremenise.</p>
               <p>—  Aşa stau lucrurile şi în clipa de faţă, a încheiat mister Gulpidge, lăsându-se pe spătarul scaunului. Prietenul nostru Waterbrook o să mă ierte dacă, ţinând seama de importanţa intereselor în joc, mă voi abţine să dau alte lămuriri.</p>
               <p>Mi s-a părut că mister Waterbrook era cât se poate de fericit că la masa lui se vorbea, fie chiar şi pe ocolite, de asemenea interese şi se pomeneau asemenea nume. Urmărise discuţia cu o expresie de misterioasă comprehensiune (deşi sunt încredinţat că nu ştia mai mult decât mine despre ce era vorba) şi aprobase fără rezerve discreţia păstrată. După ce i s-a făcut o asemenea destăinuire, mister Spiker s-a simţit, fireşte, dator să-i încredinţeze şi el prietenului său un secret. Şi, astfel, prima discuţie a fost urmată de alta, în care mister Gulpidge, la rândul său, s-a arătat foarte mirat, şi apoi o a treia, în care mister Spiker a fost cât se poate surprins, şi aşa mai departe, tot schimbând rolurile. Între timp, noi, cei dinafara discuţiei, eram copleşiţi de uriaşa importanţă a intereselor în joc, iar gazda ne privea cu mândrie, considerându-ne drept victime ale unei uimiri şi temeri salutare.</p>
               <p>Am fost încântat când am putut să mă duc sus la Agnes, să stau de vorbă cu ea într-un colţ şi să i-l prezint pe Traddles, care rămăsese acelaşi băiat de treabă, timid, dar plăcut. N-am putut vorbi cu el cât aş fi vrut, căci a trebuit să plece mai devreme, întrucât a doua zi dimineaţă urma să pornească într-o călătorie ce avea să dureze o lună; ne-am luat însă adresele şi am promis că ne vom întâlni după întoarcerea sa. S-a bucurat foarte mult când a auzit că mă vedeam cu Steerforth şi a vorbit cu atâta căldură de el, încât l-am pus să spună de faţă cu Agnes ce credea despre el. Dar Agnes s-a mulţumit să se uite la mine în timp ce-l asculta şi să clatine uşor din cap când numai eu o vedeam.</p>
               <p>Când am auzit-o spunând că va pleca peste câteva zile, am fost bucuros, căci trăia într-o societate în care eram convins că nu se simţea prea bine, dar gândul că ne vom despărţi din nou atât de curând m-a întristat. De aceea am rămas până ce au plecat toţi musafirii. Mi-era drag să stau de vorbă cu ea şi s-o aud cântând, căci asta-mi amintea traiul fericit în casa aceea venerabilă înfrumuseţată de prezenţa ei, şi aş fi stat s-o ascult până noaptea târziu; dar când s-au stins lumânările aprinse pentru oaspeţii lui mister Waterbrook, n-am mai avut nici o scuză să zăbovesc şi, călcându-mi pe inimă, mi-am luat la revedere. Am simţit atunci, mai bine ca oricând, că dânsa era geniul meu bun; şi cred că n-am săvârşit un păcat dacă am gândit că surâsul senin şi blândeţea ce-i străluceau pe faţă aveau ceva îngeresc şi că-mi erau destinate mie.</p>
               <p>Am spus că plecaseră toţi musafirii; ar fi trebuit să precizez însă: toţi, cu excepţia lui Uriah Heep, pe care nu-l socoteam ca făcând parte din această categorie şi care nici o clipă nu încetase să ne dea târcoale. M-a urmat de aproape când am coborât scările. Când am ieşit din casă, se afla alături de mine, vârându-şi încet degetele lungi, scheletice, în degetele şi mai lungi ale unor mănuşi uriaşe ca acelea ale lui Guy Fawkes46.</p>
               <p>Nu prea aveam chef de Uriah, dar amintindu-mi rugămintea ce mi-o făcuse Agnes, l-am întrebat dacă n-ar vrea să poftească la mine să bea o cafea.</p>
               <p>—  O, zău, master Copperfield, vă rog să mă scuzaţi: mister Copperfield, dar ştiţi, aşa eram obişnuit… nu vreau să vă pricinuiţi un deranj poftind în casa dumneavoastră un om cu totul neînsemnat ca mine.</p>
               <p>—  Nu-i nici un deranj, i-am zis. Vreţi să veniţi?</p>
               <p>—  Cu mare plăcere, a răspuns Uriah, făcând o plecăciune.</p>
               <p>—  Atunci, poftim!</p>
               <p>Fără să vreau, îi vorbeam cam răspicat, dar el parcă nici nu băga de seamă. Am apucat pe drumul cel mai scurt, schimbând puţine cuvinte între noi; şi era atât de timid în privinţa acelor mănuşi de sperietoare de ciori, încât, când am ajuns în faţa casei, mai trăgea de ele şi părea să mai aibă încă mult de furcă.</p>
               <p>Pentru ca să nu dea cu capul de ceva pe scara întunecoasă, l-am luat de mână, care, fiind rece şi lipicioasă, ca o broască, îmi venea să-i dau drumul şi să fug. Dar rugămintea făcută de Agnes şi ospitalitatea au biruit în cele din urmă şi l-am condus până sus. După ce am aprins lumânările, a căzut în extaz văzând odaia; iar când am încălzit cafeaua într-un ibric simplu de cositor, în care-i plăcea lui missis Crupp s-o pregătească (pesemne pentru c-avea altă destinaţie, fiind un vas de bărbierit, şi pentru că aveam un vas special, brevetat, care costase o grămadă de bani şi ruginea de pomană în oficiu), Uriah s-a arătat atât de emoţionat, încât l-aş fi opărit cu plăcere.</p>
               <p>—  O, zău, master Copperfield… voiam să spun mister Copperfield, a început Uriah, niciodată nu m-aş fi aşteptat să vă daţi atâta osteneală pentru mine! Dar nu ştiu cum, se petrec atâtea lucruri la care, cu totul neînsemnat, cum sunt, nu m-aş fi aşteptat niciodată, încât îmi vine să cred c-a dat norocul peste capul meu. Cred c-aţi auzit, poate, de schimbarea ce-a survenit în perspectivele mele, master Copperfield… vai, ar trebui să vă spun mister Copperfield…</p>
               <p>Cum şedea pe sofa, cu genunchii lui ţuguiaţi strânşi sub ceaşca de cafea, cu pălăria şi mănuşile pe jos, lângă el, învârtind binişor linguriţa, cu ochii săi roşii, ale căror gene păreau arse, aţintiţi asupra mea, fără a mă privi, cu crestăturile respingătoare de pe nări, pe care le-am descris mai înainte, umflându-se la fiecare răsuflare, şi cu tot trupul foindu-se şi sucindu-se şerpeşte din cap şi până în călcâie, mi-am dat seama că-mi era tare nesuferit. Mă simţeam prost c-aveam un asemenea musafir, căci eram tânăr pe atunci şi nedeprins să-mi ascund simţămintele violente.</p>
               <p>—  Cred c-aţi auzit poate de schimbarea ce-a survenit în perspectivele mele, master Copperfield… vai, ar trebui să vă spun mister Copperfield… a repetat Uriah.</p>
               <p>—  Da, i-am zis, ceva am auzit.</p>
               <p>—  Ah! Bănuiam eu că miss Agnes trebuie să ştie! mi-a răspuns foarte liniştit. Sunt bucuros că miss Agnes ştie. O, vă mulţumesc, master… Scuzaţi, mister Copperfield.</p>
               <p>Îmi venea să-i dau în cap cu calapodul (care se afla la îndemână pe covor) pentru că mă făcuse să-i destăinuiesc ceva cu privire la Agnes, fie şi un amănunt lipsit de însemnătate. Dar mi-am băut mai departe cafeaua.</p>
               <p>—  Ce profet v-aţi dovedit, mister Copperfield! a urmat Uriah. Doamne, ce straşnic profet! Nu vă mai amintiţi că mi-aţi spus cândva c-aş putea să ajung asociatul lui mister Wickfield şi că firma se va numi poate „Wickfield &amp; Heep”? Dumneavoastră poate că nu vă mai amintiţi; dar când e umil şi neînsemnat, cum sunt eu, asemenea cuvinte omul le păstrează ca pe nişte comori, master Copperfield.</p>
               <p>—  Ţin minte c-am vorbit de aşa ceva, cu toate că atunci nu mi se părea deloc probabil.</p>
               <p>—  Vai! Dar cui i s-ar fi părut probabil, mister Copperfield? mi-a răspuns Uriah cu însufleţire. Sunt sigur că nici mie nu mi se părea probabil. Ţin minte c-am spus chiar eu că prea sunt neînsemnat. Aşa credeam, într-adevăr, cu toată sinceritatea.</p>
               <p>Şedea privind focul din cămin, cu obişnuitul rânjet întipărit pe faţă, iar eu mă uitam la el.</p>
               <p>—  Dar, master Copperfield, şi oamenii cei mai neînsemnaţi pot fi uneltele binelui, a urmat el după o scurtă pauză. Sunt bucuros când mă gândesc că în felul acesta i-am putut face un bine lui mister Wickfield şi că poate voi fi în stare să-i mai fac. Vai, ce om minunat e, dar ce imprudent, mister Copperfield!</p>
               <p>—  Mă întristează ceea ce-mi spuneţi, i-am răspuns. Nu m-am putut stăpâni însă să nu adaug cu tâlc: Mă întristează din toate punctele de vedere.</p>
               <p>—  Hotărât că da, mister Copperfield, a încuviinţat Uriah. Din toate punctele de vedere. Mai ales din punctul de vedere al bietei miss Agnes! Poate că nu mai ţineţi minte cuvintele înaripate pe care le-aţi folosit chiar dumneavoastră, master Copperfield; eu însă îmi aduc aminte c-aţi spus într-o zi că toată lumea ar trebui s-o admire, şi cât v-am fost de recunoscător atunci! Nu-i aşa c-aţi uitat acest lucru, master Copperfield?</p>
               <p>—  Nu, i-am răspuns sec.</p>
               <p>—  O, ce bucuros sunt că n-aţi uitat! a exclamat Uriah. Bucuros c-aţi fost cel dintâi care aţi aprins scânteile năzuinţei în sufletul meu de om neînsemnat şi că n-aţi uitat acest lucru! Vai!. N-o să vă supăraţi dac-am să vă cer încă o ceaşcă de cafea?</p>
               <p>Nu ştiu ce în felul cum a accentuat aprinsul scânteilor şi în privirea ce mi-a aruncat-o când a rostit aceste cuvinte m-a făcut să tresar, ca şi cum subit l-aş fi văzut într-o izbucnire de lumină. Dar când mi-a cerut, cu vocea-i obişnuită, să-i mai dau o ceaşcă de cafea, mi-am revenit şi i-am făcut onorurile vasului de bărbierit; le-am făcut însă cu o mână nesigură, cuprins deodată de sentimentul că nu eram în stare să-i fac faţă şi de o nelinişte plină de aprehensiuni cu privire la ce va mai spune, nelinişte care eram convins că nu putea să-i scape.</p>
               <p>N-a zis absolut nimic. Şi-a amestecat mai departe cafeaua, a sorbit din ea, şi-a mângâiat bărbia cu mâna-i hidoasă, s-a uitat în foc, a privit apoi prin odaie, a căscat gura în chip de surâs, s-a foit şi s-a răsucit, cu deferenţă slugarnică, din nou a mai amestecat cafeaua şi din nou a mai sorbit din ea, dar sarcina de a redeschide vorba mi-a lăsat-o mie.</p>
               <p>—  Aşadar, am zis în cele din urmă, mister Wickfield, care face cât cinci sute de oameni ca dumneata sau… ca mine… (şi cred că pentru nimic pe lume n-aş fi renunţat la această pauză cu tâlc) aşadar, mister Wickfield a fost imprudent, nu-i aşa, mister Heep?</p>
               <p>—  Vai, a fost chiar foarte imprudent, master Copperfield, mi-a răspuns Uriah, oftând. Vai, cât se poate de imprudent! Dar aş dori să vă rog să-mi spuneţi pe nume. Ca pe vremuri.</p>
               <p>—  Bine, Uriah, i-am zis, călcându-mi pe suflet.</p>
               <p>—  Vă mulţumesc, mi-a răspuns el cu ardoare. Vă mulţumesc, master Copperfield! Când vă aud spunându-mi Uriah, parcă simt o adiere a vremurilor de altădată şi parcă aud clopotele de demult. Vă cer iertare. Vă spuneam ceva?</p>
               <p>—  Despre mister Wickfield, i-am amintit.</p>
               <p>—  Vai, da, aşa e! Gravă imprudenţă, master Copperfield! Despre asta n-aş vorbi cu nimeni afară de dumneavoastră. Şi chiar cu dumneavoastră nu pot să vorbesc decât în treacăt despre acest subiect. Dacă ar fi fost altul în locul meu în ultimii ani, l-ar fi avut în degetul cel mic pe mister Wickfield (vai, ce om de valoare e, master Copperfield!). În degetul cel mic! a încheiat Uriah foarte încet şi sacadat şi, întinzându-şi deasupra mesei mâna dezgustătoare, a apăsat-o cu degetul gros până au început să se clatine şi masa, şi odaia.</p>
               <p>Chiar de mi-ar fi fost dat să-l văd apăsând cu laba-i strâmbă grumazul lui mister Wickfield, mai aprig tot n-aş fi putut să-l urăsc.</p>
               <p>—  Vai, Doamne, aşa e, master Copperfield, a urmat cu o voce blândă, care era în contrast violent cu apăsarea pe care cu degetul gros continua s-o exercite cu aceeaşi înverşunare, nu, master Copperfield, în privinţa asta nu-ncape nici o îndoială. Ar fi urmat ruina, dezonoarea şi câte şi mai câte. Mister Wickfield ştie acest lucru. Sunt o neînsemnată unealtă care-l slujeşte cu smerenie, iar el mă ridică pe culmi pe care nici nu puteam nădăjdui s-ajung vreodată. Câtă recunoştinţă îi datorez!</p>
               <p>Cu faţa întoarsă către mine, dar fără a mă privi în ochi, când a sfârşit, şi-a ridicat degetul cel gros şi diform din locul unde-l înfipsese şi, încet şi gânditor, l-a dus la falca-i descărnată, scărpinându-se cu un gest larg, ca şi cum s--ar fi bărbierit.</p>
               <p>Mi-aduc aminte că inima a început să-mi zvâcnească de indignare când am citit pe chipul lui viclean – pe care se răsfrângeau foarte nimerit pâlpâirile roşii ale focului – că se pregătea să atace alt subiect.</p>
               <p>—  Nu vă reţin prea mult, master Copperfield? a început.</p>
               <p>—  Nu mă reţii. Obişnuiesc să mă culc târziu.</p>
               <p>—  Vă mulţumesc, master Copperfield! E drept că de când mi-aţi vorbit întâia oară, m-am ridicat din locul neînsemnat ce-l aveam; dar am rămas acelaşi om umil şi neînsemnat. Nădăjduiesc c-am să rămân întotdeauna acelaşi. N-o să-mi luaţi, sper, în nume de rău faptul că, neînsemnat cum sunt, am să vă fac o mică destăinuire nu-i aşa, master Copperfield??</p>
               <p>—  O, nu, i-am zis, făcând o sforţare.</p>
               <p>—  Vă mulţumesc! Şi scoţând batista, a început să se şteargă în palme. Vedeţi, master Copperfield, miss Agnes…</p>
               <p>—  Ce-i cu ea, Uriah?</p>
               <p>—  O, ce plăcere să vă aud spunându-mi pe nume în mod spontan! a exclamat, smucindu-se ca un peşte pe uscat. N-aţi găsit că era foarte frumoasă în astă seară?</p>
               <p>—  Am găsit că din toate punctele de vedere era ca întotdeauna, mai presus decât toţi cei din jurul ei, i-am răspuns.</p>
               <p>—  Vai, vă mulţumesc! E atât de adevărat! a exclamat. Vai, vă mulţumesc din toată inima!</p>
               <p>—  N-ai de ce, i-am zis înţepat. Nu văd de ce mi-ai mulţumi.</p>
               <p>—  Pentru că tocmai asta-i destăinuirea pe care voiam să v-o fac, master Copperfield. Cu toate că sunt atât de umil şi neînsemnat, a urmat Uriah, ştergându-şi energic mâinile şi privind pe rând când la ele, când la vâlvătăile focului din cămin, cu toate că maică-mea e şi ea neînsemnată, şi cu toate că locuinţa noastră săracă, dar cinstită, e cam dărăpănată, ani de-a rândul am purtat în suflet chipul lui miss Agnes (vă încredinţez secretul meu, master Copperfield, fără şovăire, căci m-am simţit atras de dumneavoastră din prima zi, când am avut plăcerea să vă văd în faetonul acela tras de un poney). Vai, master Copperfield. Cu ce curată afecţiune îndrăgesc ţărâna pe care păşeşte Agnes a mea!</p>
               <p>Cred că m-a bătut gândul smintit de a înşfăca vătraiul înroşit în foc şi de a-l străpunge cu el. Dar fulgerător, ca din puşcă, gândul acesta m-a părăsit; iar chipul lui Agnes, pângărit măcar şi de închipuirile acestei bestii roşcovane (pe care o vedeam şezând atât de strâmb, de parcă sufletu-i josnic s-ar fi încolăcit în jurul trupului său), mi-a stăruit în minte şi-mi dădea ameţeală. Mi se părea că Uriah se umflă şi creşte sub ochii mei; odaia răsuna parcă de ecourile glasului său; şi m-a cuprins simţământul ciudat (pe care, poate, l-a încercat oricine în viaţă) că toate acestea se petrecuseră de mult, în vremuri depărtate, şi că ştiam dinainte ce avea să spună acuma.</p>
               <p>Dar, mai mult decât toate eforturile pe care le-aş fi făcut, încrederea în sine ce i-am citit-o pe faţă mi-a amintit de rugămintea lui Agnes. L-am întrebat, cu o stăpânire de care, cu un minut mai înainte, nu mi-aş fi putut închipui că sunt în stare, l-am întrebat dacă-i mărturisise lui Agnes simţămintele sale.</p>
               <p>—  Vai, nu, master Copperfield! mi-a răspuns. Vai, nu! Afară de dumneavoastră, nimeni nu le cunoaşte. Vedeţi, abia sunt pe cale de a mă ridica din starea mea modestă. Sper că va băga de seamă cât îi sunt de folos tatălui ei (sunt încredinţat, master Copperfield, că într-adevăr am să-i fiu de mare folos) şi cum îi curăţ drumul şi cum îl păzesc să n-o ia razna. Îşi iubeşte atât de mult tatăl (ce frumos lucru din partea unei fiice!), încât cred că, de dragul lui, se va arăta înţelegătoare faţă de mine.</p>
               <p>Am pătruns gândul ascuns al ticălosului şi am priceput de ce mi-l dezvăluise.</p>
               <p>—  Mi-aţi face un deosebit serviciu, master Copperfield, dac-aţi avea bunătatea să nu daţi în vileag acest secret şi să nu vă ridicaţi împotriva mea. Sunt sigur că nu vreţi să creaţi neplăceri. Ştiu ce inimă bună aveţi, dar fiindcă nu m-aţi cunoscut decât pe vremea când eram un om umil şi neînsemnat (când eram cel mai neînsemnat dintre oameni, aş putea spune, căci şi acum tot neînsemnat sunt), teamă mi-e că, fără să vreţi, mi-aţi pune beţe n roate în legătură cu Agnes a mea… vedeţi, master Copperfield, am zis a mea. Vorba cântecului: „Şi la coroană-aş renunţa, să pot doar spune că-i a mea!”47 Şi nădăjduiesc că va veni ziua.</p>
               <p>Sărmana Agnes! Era oare cu putinţă ca ea, pe care o găseam atât de frumoasă şi atât de bună încât socoteam că nu era de nasul nimănui, să fie sortită să ajungă soţia unui asemenea ticălos?</p>
               <p>—  Deocamdată, ştiţi, master Copperfield, nu-i nici o grabă, a continuat Uriah insinuant, în vreme ce mă uitam la el, fără a reuşi să îndepărtez acest gând. Agnes a mea e destul de tânără; iar mama şi cu mine o să mai avem de furcă până o să reuşim să scoatem capul în lume şi mai avem multe de făcut înainte ca momentul să fie potrivit. Aşadar, voi avea răgazul ca, pe măsură ce se vor ivi prilejuri, să-i fac cunoscute nădejdile mele. Vai, cât vă sunt de îndatorat că m-aţi ascultat! Vai, nici nu vă închipuiţi ce uşurare e pentru mine să ştiu că înţelegeţi situaţia noastră şi să fiu încredinţat că nici beţe în roate n-o să-mi puneţi, fiindcă sunt sigur că nici prin gând nu vă trece să pricinuiţi neplăceri familiei!</p>
               <p>Mi-a apucat în palma-i lipicioasă mâna, pe care n-am îndrăznit să mi-o trag înapoi, şi după ce mi-a strâns-o, s-a uitat la ceasul lui cu cadranul şters.</p>
               <p>—  Vai, Doamne, a exclamat, e unu trecute! Atât de iute trec clipele, master Copperfield, când vorbeşti de vremurile de altădată, în cât nici nu ne-am dat seama că-i aproape unu şi jumătate!</p>
               <p>I-am răspuns că mi se păruse c-ar fi mai târziu. Nu pentru că într-adevăr mi s-ar fi părut, dar pentru că simţeam că nu mai eram în stare să stau de vorbă cu el.</p>
               <p>—  Vai, Doamne, master Copperfield! mi-a zis îngândurat. La ora asta, în casa unde locuiesc – un fel de pensiune, lângă New River – toată lumea va fi dormind de vreo două ceasuri.</p>
               <p>—  Îmi pare rău, i-am răspuns, dar n-am decât un singur pat, şi…</p>
               <p>—  Vai, master Copperfield, n-am nevoie de pat! mi-a zis, încântat, ridicând un picior. Aţi avea ceva împotrivă dacă m-aş culca pe jos, în faţa căminului?</p>
               <p>—  Dacă nu se poate altfel, te rog, i-am zis, culcă-te în patul meu şi am să dorm eu pe jos, lângă cămin.</p>
               <p>Cuprins de o excesivă uimire şi umilinţă, a respins atât de zgomotos această ofertă, încât cred că glasul lui va fi răzbătut până la urechile lui missis Crupp, care la ora aceea pesemne că dormea departe, într-o odaie situată cam la nivelul minim al apelor fluviului, legănată în somnul ei de tictacul unei pendule incorigibile, pe care o invoca ori de câte ori aveam o mică discuţie în legătură cu punctualitatea, căci totdeauna rămânea cu vreo trei sferturi de oră în urmă, deşi în fiecare dimineaţă era pusă după cele mai de încredere surse. Văzând că argumentele pe care am fost în stare să le prezint în starea de tulburare în care mă aflam rămân zadarnice şi că nu-l pot determina să renunţe la modestie şi să se culce în patul meu, am fost silit să iau toate măsurile posibile ca să poată dormi lângă cămin. Cu Salteaua de pe sofa (care era mult prea scurtă pentru un lungan ca el), cu pernele de pe sofa, cu o pătură, cu o cuvertură şi o faţă de masă curată, precum şi cu un palton, i-am înjghebat un culcuş şi o învelitoare de care s-a arătat mai mult decât recunoscător. După ce i-am împrumutat o scufie de noapte, cu care mi s-a părut atât de îngrozitor încât de atunci n-am mai purtat-o niciodată, l-am lăsat să se odihnească.</p>
               <p>Cât oi trăi n-am să uit acea noapte. Cât oi trăi n-am să uit cum m-am sucit şi m-am învârtit; cum m-am frământat gândindu-mă la Agnes şi la individul ăsta; cum mi-am sfărâmat mintea chibzuind ce aş putea face şi ce s-ar cuveni să fac; cum, în cele din urmă, am ajuns la concluzia că pentru liniştea ei, cel mai nimerit ar fi să nu mă amestec şi să nu divulg cele aflate. Cum aţipeam o clipă, îmi răsăreau în minte chipul lui Agnes, cu ochii ei cei blânzi, şi acela al tatălui ei, privind-o galeş, cum de atâtea ori îl văzusem privind-o, şi aceste chipuri aveau o căutătură atât de tristă, încât mă cuprindea spaima. Când mă trezeam gândul că Uriah doarme în odaia de alături mă copleşea ca un vis urât şi mă apăsa, de parcă aş fi găzduit pe cineva mai rău decât Dracul.</p>
               <p>Afară de asta, vătraiul acela nu-mi ieşea din mintea toropită. Între somn şi trezie, se făcea că apucasem vătraiul înroşit în foc şi că-l străpunsesem pe Uriah. Cu toate că ştiam că nu era decât un vis, gândul acesta m-a chinuit atât de tare, încât m-am furişat în odaia de alături ca să mă uit la el. L-am găsit lungit pe spate, cu picioarele întinse până hăt-departe, sforăind şi fârnâind cu gura căscată, ca o cutie poştală. Aievea era mult mai pocit decât în închipuirea mea febrilă, aşa că, deşi mi-era greaţă de el, mă simţeam atras de el şi, fără să vreau, intram şi ieşeam cam la fiecare jumătate de ceas ca să mă uit la el. Totuşi, noaptea aceea lungă-lungă mi-a părut jalnică şi apăsătoare, şi pe cerul întunecat nu se zărea nici un semn care să vestească ziua.</p>
               <p>Dis-de-dimineaţă, când l-am văzut coborând scara (căci, slavă Domnului, a refuzat gustarea), mi s-a părut că plecase noaptea în persoană. Iar când am plecat la birou, i-am spus anume lui missis Crupp să lase ferestrele deschise, ca să se aerisească salonaşul şi să se cureţe de orice urmă a prezenţei lui.</p>
            </div>
            <div type="div2" rend="P2">
               <head>
                  <label>Capitolul XXVI.</label>Cad în robie</head>
               <p>Pe Uriah Heep nu l-am mai văzut până în ziua când Agnes a părăsit oraşul. Mă aflam la staţie, să-mi iau rămas bun de la ea, şi acolo l-am găsit pe Uriah, care se înapoia la Canterbury cu aceeaşi diligenţă. Am avut o mică satisfacţie văzându-l în paltonul lui ponosit, de culoarea dudei, cu talia prea scurtă şi cu umerii prea înalţi, cocoţat, sub o umbrelă cât un cort, afară, în colţul dinapoi al imperialei, în vreme ce Agnes avea, fireşte, un loc înăuntru; dar meritam poate această mică răsplată pentru sforţările ce le-am depus să mă port amical cu el, sub ochii lui Agnes, care privea. La fereastra diligenţei, ca şi mai deunăzi, la masă, Uriah ne-a dat necontenit târcoale, ca un vultur uriaş, prinzând din zbor fiecare silabă adresată de mine lui Agnes sau de Agnes mie.</p>
               <p>Tulburat de destăinuirile pe care dânsul mi le făcuse în faţa căminului, cântărisem îndelung cuvintele folosite de Agnes în legătură cu proiectata asociaţie: „Am făcut, sper, ceea ce se cuvenea să fac. Convinsă fiind că pentru liniştea tatii sacrificiul trebuie făcut, l-am îndemnat să-l facă.” De atunci m-a apăsat necontenit o jalnică presimţire că, sub imboldul aceluiaşi simţământ, Agnes va găsi tăria să săvârşească orice sacrificiu de dragul lui. Ştiam cât de mult îl iubea. Ştiam de câtă jertfire de sine era în stare. Ştiam chiar din gura ei că se socotea pricina greşelilor lui şi că avea faţă de el o mare datorie, pe care ardea de dorinţa s-o împlinească. Faptul că între ea şi acest nesuferit Rufus48 cu paltonul de culoarea dudei, exista o atât de mare deosebire nu constituia o mângâiere pentru mine, căci simţeam ca primejdia cea mai mare decurgea tocmai din această deosebire între spiritul de jertfă al sufletului ei pur şi dezgustătoarea josnicie a lui Uriah. Fără îndoială, dânsul ştia bine toate acestea, şi, viclean cum era, le cântărise cu luare-aminte.</p>
               <p>Eram totuşi atât de încredinţat că perspectiva unei asemenea jertfe ar distruge fericirea bietei Agnes, şi eram atât de sigur, judecând după purtarea ei, că nici nu bănuia încă primejdia ce o pândea, nici nu-i simţea umbra ameninţătoare, încât, dacă aş fi prevenit-o, i-aş fi dat o grea lovitură. De aceea, ne-am despărţit fără să încerc a o lămuri, ea făcându-mi cu mâna semne de rămas bun şi zâmbindu-mi prin fereastra diligenţei, în timp ce piaza ei cea rea se foia şi se răsucea pe imperială, ca şi cum deja ar fi prins-o în gheare şi ar fi triumfat.</p>
               <p>Multă vreme n-am putut uita scena despărţirii. Când Agnes mi-a scris vestindu-mă c-a ajuns cu bine acasă, m-am simţit tot atât de nefericit ca atunci când am văzut-o plecând. Ori de câte ori cădeam pe gânduri, îmi venea în minte această poveste, şi neliniştea-mi creştea îndoit. Rareori trecea o noapte fără s-o visez. Şi astfel a ajuns să facă parte din mine, din viaţa şi făptura mea.</p>
               <p>Am avut destul răgaz să-mi adâncesc neliniştea, căci în afară de ceasurile petrecute la „Doctors' Commons”, eram mai toată ziua singur, fiindcă, după cum îmi scrisese, Steerforth se afla la Oxford. Cred că atunci a început să se trezească în mine, pentru prima dată, o tainică neîncredere faţă de Steerforth. I-am răspuns printr-o scrisoare foarte călduroasă, dar în fond eram mulţumit că nu putea veni la Londra. Bănuiesc că înrâurirea lui Agnes, netulburată de prezenţa lui, mă stăpânea şi devenea tot mai puternică, pentru că dânsa ocupa un loc din ce în ce mai de seamă în gândurile şi preocupările mele.</p>
               <p>Între timp zilele şi săptămânile treceau. Fusesem definitiv primit în biroul firmei „Spenlow &amp; Jorkins”. Mătuşa îmi dădea nouăzeci de lire pe an (în afară de chirie şi de diferite cheltuieli accesorii). Închiriasem apartamentul pe termen de douăsprezece luni, şi deşi-l găseam nespus de trist când se lăsa întunericul, iar serile îmi păreau foarte lungi, mă resemnasem să trăiesc într-o stare de melancolie permanentă şi să-mi caut o consolare în cafea, şi acum, când îmi amintesc, mi se pare că în epoca aceea am băut gallons întregi de cafea. Cam tot pe atunci am descoperit trei lucruri: primul, că missis Crupp era victima unor tulburări ciudate, cărora le zicea „spassme”, însoţite de obicei de inflamaţia nasului, tulburări care necesitau un tratament neîntrerupt cu rachiu de izmă: al doilea, că datorită nu ştiu cărei ciudăţenii a temperaturii, sticlele de coniac păstrate în oficiu se spărgeau; iar al treilea, că eram singur pe lume şi foarte înclinat să consemnez această tristă împrejurare în crâmpeie versificate după regulile prozodiei engleze.</p>
               <p>Ziua primirii mele ca stagiar la „Doctors' Commons” n-a fost sărbătorită, afară doar de faptul că am oferit câteva sandvişuri şi un pahar de vin de Xeres colegilor mei de birou, iar seara m-am dus singur la Teatru. Am fost să văd Străinul49, o piesă care se potrivea de minune cu atmosfera ce domnea la „Doctors' Commons” şi care m-a tulburat atât de tare, încât, când m-am întors acasă, mai-mai să nu mă recunosc în propria mea oglindă. Cu acest prilej, mister Spenlow, după ce s-au încheiat formalităţile, a spus c-ar fi fost foarte bucuros să mă invite la el, la. Norwood, spre a sărbători începutul colaborării noastre, din păcate însă nu era cu putinţă, pentru că tocmai o aştepta pe fiica sa, care urma să se întoarcă de la Paris, unde-şi isprăvise studiile. A adăugat însă că, după sosirea ei, speră că va avea plăcerea să mă aibă ca oaspete. Ştiam că era văduv, că nu avea decât o singură fată, şi i-am exprimat mulţumirile mele.</p>
               <p>Mister Spenlow s-a ţinut de cuvânt. Peste vreo săptămână sau două mi-a amintit de această invitaţie şi mi-a zis c-ar fi încântat dacă i-aş face plăcerea să vin sâmbăta viitoare şi să rămân la el până luni. Fireşte, i-am răspuns că am să-i fac plăcerea, şi ne-am înţeles c-avea să mă ia şi să mă aducă înapoi cu faetonul lui.</p>
               <p>În ziua hotărâtă, geamantanul meu a stârnit admiraţia impiegaţilor din birou, deoarece pentru ei reşedinţa de la Norwood reprezenta o taină sacrosanctă. Unul dintre ei mi-a spus că, după câte auzise, mister Spenlow nu folosea decât veselă de argint şi de porţelan; iar altul mi-a spus că la masa lui şampania era la discreţie, aşa cum în alte locuri era berea. Copistul cel bătrân, cu perucă, mister Tiffey, care, în cursul lungii sale cariere, fusese de mai multe ori la Norwood în interes de serviciu şi care, de fiecare dată, pătrunsese până în sufrageria cea mică, o descria ca pe o încăpere cât se poate de somptuoasă şi istorisea că băuse acolo un vin de Xeres adus din Indiile Orientale atât de bun, că-ţi lăsa gura apă.</p>
               <p>Am avut în ziua aceea o continuare la Consistoriu într-un proces cu privire la excomunicarea unui brutar care refuzase să plătească taxa de pavaj, fixată de parohie, şi cum, după socoteala pe care o făcusem, depoziţiile martorilor fiind exact de două ori mai lungi decât romanul Robinson Crusoe, n-am scăpat decât foarte târziu. Dar am izbutit să obţinem excomunicarea brutarului pe termen de şase săptămâni şi obligarea lui la plata unui nesfârşit pomelnic de cheltuieli de judecată; după care, judecătorul, proctor-ul brutarului şi avocaţii ambelor părţi (care erau rude apropiate) au plecat împreună undeva afară din oraş, iar mister Spenlow şi cu mine am pornit la drum cu faetonul.</p>
               <p>Faetonul era foarte elegant; caii îşi arcuiau grumazurile şi mergeau în buestru, de parcă ar fi ştiut că stăpânul lor lucrează la „Doctors' Commons”.</p>
               <p>Era mare emulaţie între domnii de la „Doctors' Commons” în tot ce privea pompa şi aveau câteva echipaje foarte frumoase; am fost însă şi întotdeauna voi rămâne de părere că, în vremea mea, principalul teren de emulaţie îl constituiau articolele scrobite: proctor-ii, în special, purtau atâtea lucruri scrobite cât era omeneşte posibil.</p>
               <p>Tot drumul am fost foarte voioşi, şi mister Spenlow mi-a făcut unele destăinuiri cu privire la profesiunea mea. Mi-a spus că era cea mai nobilă din lume şi că nu trebuie cu nici un preţ confundată cu aceea de solicitor, fiind cu totul altceva, întrucât era mai selectă, mai puţin monotonă şi mai bănoasă. Noi, aici, la „Doctors' Commons” mi-a spus, luam lucrurile mult mai uşor decât erau luate la orice alte instanţe, şi prin asta eram o clasă privilegiată, cu totul specială. A recunoscut că era de netăgăduit faptul neplăcut că, în majoritatea cazurilor, primeam procese de la solicitor-i; dar mi-a dat să înţeleg că aceştia reprezentau o rasă inferioară, pe care toţi proctor-ii care se respectă o privesc de sus.</p>
               <p>L-am întrebat pe mister Spenlow care erau, după părerea lui, cele mai avantajoase procese. Mi-a răspuns că procesele în jurul unui testament contestat, care are drept obiect o moşioară frumuşică, în valoare de treizeci-patruzeci de mii de lire, erau, poate, cele mai avantajoase. Mi-a zis că în asemenea procese nu numai că era rost de câştiguri destul de frumoase în toate fazele procesului, fiind nevoie de nenumărate probe cu interogatorii şi contrainterogatorii (fără a mai pune la socoteală că există dreptul de apel la Curtea delegaţilor şi Camera Lorzilor), dar că, întrucât toată lumea ştie că în cele din urmă cheltuielile vor fi acoperite din valoarea moşiei, părţile sunt entuziaste şi întreprinzătoare şi nu se uită la bani. Apoi s-a pornit să facă elogiul lui „Doctors' Commons”, în general. Ceea ce era de admirat mai mult ca orice la „Doctors' Commons” (mi-a zis el) era concentraţia. „Doctors' Commons” era tribunalul cel mai bine organizat din lume. Era o întruchipare a noţiunii de confort. Aveai totul la îndemână. De pildă: introduceai o acţiune de divorţ sau de restituire de dotă la Consistoriu. Prea bine. Îţi încercai norocul la Consistoriu, conduceai procesul binişor, în familie, jucând tacticos cărţile. Presupunând că erai nemulţumit de sentinţă, ce aveai de făcut? Simplu, n-aveai decât să te plângi la „Arches Court”. Ce era „Arches Court”? Era aceeaşi instanţă, în aceeaşi sală de şedinţă, cu aceeaşi bară şi cu aceiaşi avocaţi, numai că judecătorul era altul, căci în zilele când se judecă apelurile, judecătorii de la Consistoriu pledează ca avocaţi la „Arches Court”. Prea bine, aici partida se lua de la început. Dar dacă nici de astă dată nu erai mulţumit? Simplu. Ce-ţi rămâne de făcut? Să mergi la Curtea delegaţilor. Dar delegaţii cine mai erau? Păi, delegaţii ecleziastici erau avocaţi fără procese, care urmăriseră fazele jocului în amândouă instanţele, văzuseră cum s-au amestecat, s-au tăiat şi s-au jucat cărţile, discutaseră cu toţi jucătorii, şi acuma veneau în calitate de judecători să tranşeze problema, spre mulţumirea tuturor! Nemulţumiţii n-aveau decât să vorbească de corupţia de la „Doctors' Commons”, de spiritul da castă de la „Doctors' Commons”, despre necesitatea de a introduce reforma la „Doctors' Commons”, a încheiat solemn mister Spenlow; dar când bushe-ul de grâu a atins preţul cel mai ridicat, la „Doctors' Commons” activitatea a fost mai intensă ca oricând; şi oricine poate, cu mâna pe inimă, să declare în faţa lumii întregi: „Nu vă atingeţi de „Doctors' Commons”, că se duce ţara de râpă”50</p>
               <p>Am ascultat toate astea cu luare-aminte; şi deşi, mărturisesc, aveam oarecare îndoieli că întreaga ţară ar fi chiar atât de îndatorată faţă de „Doctors' Commons” cât pretindea mister Spenlow, m-am plecat, foarte respectuos, în faţa părerii sale. Am găsit că cele spuse despre preţul bushel-ului de grâu depăşeau înţelegerea mea şi că în fond, soluţionau problema. N-am priceput nici până astăzi tâlcul acestui bushel de grâu. Şi, de-a lungul vieţii bushel-ul de grâu a apărut în repetate rânduri, făcându-mă praf în legătură cu cele mai diferite subiecte. Nu ştiu precis ce o fi având cu mine şi ce drept are să-mi dea la cap sub fel de fel de pretexte; dar ori de câte ori văd că, fără nici un rost, se aminteşte de bunul meu prieten bushel-ul de grâu (ceea ce am băgat de seamă că se întâmplă destul de des), mă dau bătut.</p>
               <p>Aceasta n-a fost decât o digresiune. Nu eram eu omul care să se atingă de „Doctors' Commons” şi să ducă ţara de râpă. Prin tăcere mi-am exprimat supus adeziunea la părerile interlocutorului meu, care-mi era superior şi prin vârstă, şi prin experienţă; şi apoi am discutat despre piesa Străinul, şi despre dramaturgie, şi despre cei doi cai, până ce am ajuns la poarta vilei lui mister Spenlow.</p>
               <p>O  grădină frumoasă înconjura casa lui mister Spenlow şi, cu toate că nu era anotimpul cel mai potrivit pentru a judeca o grădină, era atât de bine îngrijită, încât am fost de-a dreptul încântat. Avea o pajişte minunată, şi pâlcuri de copaci şi alei cu pergole, care abia se desluşeau pe întuneric şi care în perioada de vegetaţie pesemne că erau acoperite de verdeaţă şi de flori. „Vai, Doamne, mi-am zis, pe aici se plimbă miss Spenlow!”</p>
               <p>Am păşit în casa luminată vesel şi am intrat în vestibul, unde se găseau fel de fel de pălării, şepci, paltoane, pleduri, mănuşi, cravaşe şi bastoane.</p>
               <p>—  Unde-i miss Dora? l-a întrebat mister Spenlow pe fecior.</p>
               <p>„Dora! mi-am zis. Ce nume frumos!”</p>
               <p>Am trecut într-o odaie adiacentă (pare-mi-se că era sufrageria mică, aceea care-şi datora faima vinului de Xeres adus din Indiile Orientale) şi am auzit un glas făcând prezentările:</p>
               <p>—  Mister Copperfield, fiica meu, Dora, şi prietena fiicei mele Dora.</p>
               <p>Era, fără îndoială, glasul lui mister Spenlow, dar nu l-am recunoscut şi nici nu-mi păsa al cui era. Totul se petrecuse într-o clipă. Destinul meu se împlinise. Eram prizonier şi sclav. O iubeam la nebunie pe miss Dora Spenlow!</p>
               <p>Mi se părea o făptură supraomenească. O zână din poveşti, o silfidă – nu mai ştiu nici eu ce era – era ceva ce nimeni nu văzuse până atunci şi ceva spre care năzuia toată lumea. Şi într-o clipită am fost înghiţit de abisul dragostei. N-am apucat să mă opresc pe marginea prăpastiei; nici să mă uit înainte sau înapoi; şi m-am prăvălit fără a avea timp să mă reculeg şi făr-a apuca să-i spun nici un singur cuvânt.</p>
               <p>M-am înclinat, murmurând ceva, când deodată am auzit un glas binecunoscut spunând:</p>
               <p>—  Pe mister Copperfield l-am mai văzut.</p>
               <p>Nu era glasul Dorei. Nu; ci al prietenei ei, miss Murdstone!</p>
               <p>Nu cred c-am fost prea uimit. După câte îmi dau seama, nu mai eram în stare să mă mir. În afară de Dora Spenlow, nu se afla nimic pe lumea asta care să-mi fi putut trezi uimirea. Am zis:</p>
               <p>—  Bună ziua, miss Murdstone. Ce mai faceţi?</p>
               <p>—  Foarte bine, mi-a răspuns.</p>
               <p>—  Mister Murdstone ce mai face?</p>
               <p>—  Mulţumesc, fratele meu e bine, sănătos.</p>
               <p>În clipa aceea, mister Spenlow, care a fost foarte surprins, cred, când a văzut că ne cunoaştem, s-a amestecat în vorbă:</p>
               <p>—  Îmi pare bine, Copperfield, că dumneata şi miss Murdstone vă cunoaşteţi.</p>
               <p>—  Mister Copperfield şi cu mine suntem rubedenii, a spus miss Murdstone cu un aer sever. Ne-am cunoscut cândva. Pe vremea când era copil. De atunci împrejurările ne-au despărţit. Nu l-aş fi recunoscut.</p>
               <p>I-am răspuns că eu, în orice caz, aş fi recunoscut-o oriunde şi oricând. Ceea ce era destul de adevărat.</p>
               <p>—  Miss Murdstone, mi-a explicat mister Spenlow, a avut bunătatea să primească sarcina dacă mă pot exprima aşa, de a fi prietena de încredere a fiicei mele. Dora. Din păcate, fiica mea Dora şi-a pierdut mama, şi miss Murdstone a binevoit să-i ţină companie şi s-o ocrotească.</p>
               <p>Mi-am zis că miss Murdstone, ca şi acele arme de buzunar numite „boxuri”, era mai potrivită pentru atac decât pentru ocrotire. Dar cum orice gând ce nu era în legătură cu Dora nu putea fi decât un gând fugar, îndată m-am uitat din nou la Dora şi mi s-a părut, judecând după atitudinea-i destul de obraznică, că nu părea să aibă cine ştie ce încredere în dama ei de companie. În clipa aceea a sunat gongul, iar mister Spenlow mi-a spus că era primul semnal pentru cină şi m-a condus în camera mea ca să mă îmbrac.</p>
               <p>Ce idee caraghioasă! Cine mai are poftă să se îmbrace sau să facă ceva când este îndrăgostit? Eu, unul, n-am fost în stare să fac altceva decât să m-aşez în faţa căminului, să ronţăi cheia geamantanului şi să mă gândesc la atrăgătoarea, tânăra, ochioasa şi chipeşa Dora. Ce siluetă avea, ce chip, câtă graţie şi farmec în gesturi!</p>
               <p>Gongul a bătut din nou atât de curând, încât, în loc să mă dichisesc cu grijă, aşa cum aş fi dorit în acele împrejurări, m-am văzut silit să mă îmbrac pe apucate şi am coborât în grabă. Mai erau câţiva musafiri. Dora stătea de vorbă cu un domn bătrân, cu părul cărunt. Deşi cu părul alb – şi pe deasupra şi străbunic, după cum ne-a mărturisit – totuşi am fost cuprins de o gelozie nebună.</p>
               <p>În ce stare mă aflam! Eram gelos pe toată lumea! Gândul că cineva l-ar putea cunoaşte pe mister Spenlow mai bine decât îl cunoşteam eu mi-era insuportabil. Să-i aud vorbind de întâmplări la care nu luasem parte, însemna un canon pentru mine. La masă, când un domn foarte amabil, cu o chelie lucioasă, m-a întrebat dacă mai fusesem vreodată pe acolo, m-am supărat foarte, şi ca să mă răzbun, aş fi fost gata să-i fac orice.</p>
               <p>Nu-mi amintesc cine mai era la masă în afară de Dora. Habar n-am ce s-a servit. Am impresia că m-am săturat sorbind-o din ochi pe Dora şi că s-au perindat prin faţa mea vreo jumătate de duzină de farfurii de mâncare fără să mă ating de ceva. Şedeam lângă dânsa. Îi vorbeam. Avea glăsciorul cel mai dulce, râsul cel mai vesel şi făcea cele mai drăgălaşe şi mai fermecătoare grimase din câte au robit vreodată inima unui tânăr slab de înger. Era ca o miniatură. Şi cu atât mai preţioasă îmi părea.</p>
               <p>Când a părăsit sufrageria, împreună cu miss Murdstone (alte doamne nu erau la masă), am căzut într-un fel de dulce visare, tulburată numai de teama cumplită că miss Murdstone mă va ponegri. Domnul binevoitor, cu chelia lucioasă, mi-a istorisit o poveste lungă, pare-mi-se despre grădinărit. Parcă l-am auzit spunând de câteva ori „grădinarul meu”. Mă făceam că-l ascult cu cea mai mare luare-aminte, dar tot timpul mă plimbam prin grădinile Edenului, împreună cu Dora.</p>
               <p>Temerile c-aş putea fi ponegrit în faţa celei pe care o iubeam atât de fierbinte au fost din nou trezite când în salon, am zărit mutra acră şi distantă a lui miss Murdstone. Dar de aceste temeri am scăpat în chip neaşteptat.</p>
               <p>—  David Copperfield! m-a strigat miss Murdstone, făcându-mi semn să vin lângă fereastră. Am să-ţi spun ceva.</p>
               <p>M-am trezit singur cu miss Murdstone.</p>
               <p>—  David Copperfield, mi-a zis miss Murdstone, nu-i nevoie, cred, să mai vorbim de problemele familiale. Nu reprezintă un subiect atrăgător.</p>
               <p>—  Dimpotrivă, ma'am i-am răspuns.</p>
               <p>—  Dimpotrivă, a încuviinţat miss Murdstone. Nu vreau să trezesc amintirea diferendelor sau jignirilor trecute. Am fost jignită de o persoană – o femeie, îmi pare rău că trebuie s-o spun, căci nu face cinste sexului – de o persoană de care nu pot pomeni fără scârbă şi dispreţ, şi de aceea aş prefera să nici n-o pomenesc.</p>
               <p>Când am auzit această aluzie la mătuşa mea, am simţit că fierb, dar am asigurat-o pe miss Murdstone că ar face mai bine să nici n-o pomenească. Am adăugat, fără să mă exprim pe un ton prea ferm, că n-aş admite ca să fie pomenită în mod ireverenţios.</p>
               <p>Miss Murdstone a închis ochii, înclinând dispreţuitor capul; apoi, deschizându-i încet, a urmat:</p>
               <p>—  David Copperfield, nu voi încerca să ascund faptul că mi-am format o părere proastă despre dumneata când erai copil. Se poate ca să mă fi înşelat, sau poate că, între timp, această părere şi-a pierdut justificarea. Dar nu despre asta e vorba acum. Fac parte dintr-o familie remarcabilă, cred, prin fermitatea ei; şi nu sunt omul care să se schimbe sau să se dea după împrejurări. Sunt în drept să am o părere despre dumneata. Dumneata eşti în drept să ai o părere despre mine.</p>
               <p>La rândul meu, am înclinat capul.</p>
               <p>—  Nu-i nevoie, însă, a urmat miss Murdstone, ca aceste păreri să intre în conflict aici. În împrejurările de faţă, ar fi bine, din toate punctele de vedere, să nu intre. Pentru că întâmplarea a făcut să ne întâlnim şi pentru că s-ar putea să ne pună faţă în faţă şi în alte ocazii, aş propune să ne comportăm ca nişte vagi cunoştinţe. Raporturile noastre de familie justifică îndeajuns o asemenea atitudine şi nu-i câtuşi de puţin necesar să facem comentarii unul despre altul. Nu împărtăşeşti această părere?</p>
               <p>—  Miss Murdstone, i-am răspuns, socotesc că dumneavoastră şi mister Murdstone aţi fost foarte cruzi cu mine şi că v-aţi purtat nemilos cu mama. Cât voi trăi, nu-mi voi schimba această părere. Dar sunt întru totul de acord cu propunerea ce-mi faceţi.</p>
               <p>Miss Murdstone din nou a închis ochii, înclinând capul. Apoi, după ce mi-a atins dosul mâinii cu vârful degetelor ei reci, ţepene, s-a depărtat, potrivindu-şi brăţările şi lănţişoarele, care păreau să fie aceleaşi şi exact în aceeaşi stare ca atunci când o văzusem ultima oară. Ţinând seama de firea cruntei miss Murdstone, acestea mi-au amintit de lanţurile de la poarta unei temniţe care sugerează tuturor celor care le văd de afară la ce se pot aştepta să găsească înăuntru.</p>
               <p>Altceva nu-mi mai aduc aminte din seara aceea decât c-am auzit-o pe stăpâna inimii mele cântând, acompaniindu-se cu un instrument minunat, care aducea cu o ghitară, fermecătoare balade în limba franceză, care în esenţă spuneau că, orice s-ar întâmpla, trebuie mereu să dansăm. Tralala, tralala! C-am fost prins în vârtejul unui dulce delir. Că am refuzat orice băutură. Că simţeam o adevărată repulsie faţă de punch. Că în clipa când, escortată de miss Murdstone, s-a retras, mi-a zâmbit şi mi-a întins mânuţa ei gingaşă. C-am apucat să mă văd în oglindă şi că arătam întocmai ca un neghiob şi ca un idiot. Că m-am culcat năuc şi că a doua zi m-am trezit într-o stare de slăbiciune mintală.</p>
               <p>Era o dimineaţă frumoasă şi, fiind devreme, m-am gândit să mă plimb pe una din aleile boltite şi să dau frâu liber pasiunii mele, evocându-i imaginea. În trecere prin hol, am zărit căţeluşul ei, căruia îi zicea Jip – o prescurtare pentru Gipsy. Am dat să mă apropii cu tandreţe, căci şi pe el îl iubeam; dar mi-a arătat întreaga dantură şi s-a retras sub un scaun, anume ca să mârâie, şi cu nici un preţ n-a vrut să accepte avansurile mele.</p>
               <p>În grădină era rece şi pustiu. M-am plimbat încoace şi încolo, gândindu-mă cât de fericit aş fi dacă vreodată aş reuşi să cuceresc inima acestei făpturi minunate. Cât priveşte gândurile de căsătorie, de căpătuire şi alte asemenea gânduri, cred că-mi erau la fel de străine ca pe vremea când eram îndrăgostit de micuţa Em'ly. Culmea fericirii omeneşti – şi cea mai mare fericire pentru mine – mi se părea c-ar fi să-i pot spune „Dora”, să-mi fie îngăduit să-i scriu, s-o răsfăţ şi s-o ador şi să am motive să cred că se gândeşte la mine chiar şi atunci când se află în altă societate. Nu încape nici o îndoială că eram un nătărău sentimental; dar toate astea izvorau dintr-un simţământ curat, şi asta mă face să nu privesc amintirea lor cu un dispreţ fără rezerve, cu toate că azi fac haz de ele.</p>
               <p>Nu mă plimbasem cine ştie cât, când deodată, la un colţ, am întâlnit-o. Mă înfior şi acum, din cap până în picioare, când în amintire ajung la acel colţ, şi simt cum îmi tremură condeiul în mână.</p>
               <p>—  Dumneavoastră… atât de devreme… miss Spenlow? i-am zis.</p>
               <p>—  Mă plictisesc în casă, şi miss Murdstone asta e atât de absurdă! mi-a răspuns. Vorbeşte prostii, zice că trebuie să aştept să se purifice aerul înainte de-a ieşi la plimbare. Auzi, să se purifice aerul! (Aci a izbucnit într-un râs cum nu se poate mai melodios.) Duminică dimineaţă, când nu exersez la pian, trebuie să fac şi eu ceva. I-am spus aseară tatii că trebuie neapărat să ies. Şi apoi, e partea cea mai frumoasă a zilei. Nu sunteţi de aceeaşi părere?</p>
               <p>M-am încumetat să fac un pas riscant şi i-am spus (nu fără să mă bâlbâi) că pentru mine vremea devenise foarte frumoasă chiar atunci, deşi cu o clipă mai devreme fusese foarte întunecată.</p>
               <p>—  Să fie compliment? m-a, întrebat Dora. Sau vreţi să spuneţi că s-a schimbat vremea cu adevărat?</p>
               <p>Bâlbâindu-mă mai rău ca înainte, i-am spus că nu era nici un compliment, ci purul adevăr, cu toate că nu constatasem nici o schimbare în starea vremii. Şi drept încheiere, am adăugat sfios că schimbarea avusese loc în inima mea.</p>
               <p>Niciodată n-am văzut asemenea bucle – bucle ca acelea pe care le-a scuturat ca să-şi ascundă îmbujorarea – şi oare unde aş fi putut vedea, de vreme ce n-aveau pereche pe lume? Cât despre pălăria de paie cu panglici albastre, care trona peste buclele ei, cred c-ar fi fost cea mai nepreţuită comoară pentru mine dac-aş fi putut s-o atârn în odaia mea din Buckingham Street!</p>
               <p>—  V-aţi înapoiat de curând de la Paris? am întrebat.</p>
               <p>—  Da. Aţi fost vreodată la Paris?</p>
               <p>—  Nu.</p>
               <p>—  Vai, sper că o să vă duceţi să-l vedeţi cât mai curând! O să vă placă foarte mult!</p>
               <p>M-a cuprins o tulburare adâncă. Gândul că spera c-am să mă duc, că socotea c-aş fi chiar în stare să mă duc, mi-era insuportabil. Puţin îmi păsa de Paris, de Franţa! I-am zis că în împrejurările date n-aş părăsi Anglia pentru nimic în lume. Nimic nu m-ar putea determina s-o fac. Dânsa din nou şi-a scuturat buclele şi, în clipa aceea, spre marea noastră uşurare, căţeluşul a venit în fugă spre noi.</p>
               <p>Era grozav de gelos şi nu mai contenea să latre la mine. L-a ridicat în braţe – vai, Doamne! – şi l-a mângâiat, dar el a continuat să latre. Când am încercat să-l ating şi eu, nu s-a lăsat; şi atunci a început să-l bată. Am suferit şi mai crunt când am văzut cum, spre a-l pedepsi, îl lovea uşor peste botul turtit, în timp ce el clipea şi îi lingea mâna, continuând să mârâie pe înfundate, ca un mic contrabas, în cele din urmă s-a potolit – avea ş-i de ce, căci îi simţea bărbia cu gropiţă lipită de capul lui! – şi am pornit să vizităm sera.</p>
               <p>—  Nu sunteţi în strânse legături de prietenie cu miss Murdstone, nu-i aşa? m-a întrebat Dora. Puiul meu! (Ultimele două cuvinte erau adresate căţelului. Vai, ce n-aş fi dat să-mi fi fost adresate mie!)</p>
               <p>—  Nu, i-am răspuns. Nicidecum!</p>
               <p>—  E o fiinţă plicticoasă, mi-a zis Dora, strâmbându-se. Nu ştiu la ce s-o fi gândit papa când mi-a luat-o ca damă de companie pe pisăloaga asta. Cui îi trebuie ocrotire? Mie, în orice caz, nu! Jip poate să mă ocrotească mult mai bine decât miss Murdstone… nu-i aşa, Jip, iubitule?</p>
               <p>Dora i-a sărutat căpşorul rotund ca o minge, şi căţeluşul s-a mulţumit să clipească alene.</p>
               <p>—  Papa zice că-i o prietenă de nădejde, dar sunt sigură că nu-i deloc aşa. Ce zici, Jip? Nu ne încredem noi, Jip şi cu mine, în oameni atât de urâcioşi. Înţelegem să ne bizuim pe cine poftim, iar prietenii vrem să ni-i alegem singuri, nu să ni-i aleagă alţii… nu-i aşa, Jip?</p>
               <p>Drept răspuns, Jip a scos un sunet ce semăna cu zgomotul pe care-l face ceainicul când dă apa în clocot. Pentru mine, însă, fiecare cuvânt al ei înseamnă încă o verigă adăugată lanţului care mă lega de ea.</p>
               <p>—  E foarte greu, căci, rămânând fără mamă, suntem nevoiţi să suportăm o babă îmbufnată şi morocănoasă, ca miss Murdstone, care tot timpul se ţine după noi… nu-i aşa, Jip! Dar nu-ţi face sânge rău, Jip! N-o să-i acordăm încrederea noastră şi, în ciuda ei, o să fim cât se poate de fericiţi şi o s-o necăjim şi n-o să-i facem pe plac. Nu-i aşa, Jip?</p>
               <p>Dacă conversaţia ar mai fi durat mult, cred c-aş fi căzut în genunchi în faţa ei, acolo, pe pietriş, cu riscul de a mi-i juli, şi, pe deasupra, cu acela de a fi dat afară pe loc. Din fericire, însă, sera nu era departe, şi asupra acestor cuvinte ne-am pomenit în faţa ei.</p>
               <p>Era plină de muşcate frumoase. Am trecut încetişor prin faţa lor, Dora oprindu-se adesea să admire când una, când alta, şi eu oprindu-mă să admir aceleaşi flori, şi Dora, râzând ca un copil, a ridicat căţeluşul să miroasă florile; şi dacă nu toţi trei ne-am simţit ca în lumea basmelor, eu cel puţin m-am simţit. Până şi în ziua de astăzi mirosul unei frunze de muşcată mă face să mă minunez, mai în glumă, mai în serios, de schimbarea subită petrecută în sufletul meu; şi apoi revăd o pălărie de pai cu panglici albastre, şi o mulţime de bucle, şi un câine mic, negru, ţinut de două braţe delicate în faţa unei mulţimi de flori şi frunze verzi de muşcată.</p>
               <p>Miss Murdstone ne căuta. Ne-a găsit în seră; şi-a întors faţa antipatică, ale cărei creţuri erau acoperite cu pudră, către Dora, să i-o sărute. Apoi a luat-o de braţ şi ne-a dus solemn, ca la o înmormântare militară, în sufrageria mică, să luăm gustarea.</p>
               <p>Câte ceşti de ceai am băut, fiindcă era preparat chiar de Dora, nu mai ştiu. Dar îmi aduc foarte bine aminte că am înghiţit atâta ceai, încât sistemul meu nervos – dacă în zilele acelea aş fi avut un asemenea sistem – s-ar fi dus pe copcă. După aceea ne-am dus la biserică. Miss Murdstone s-a aşezat în stradă, între mine şi Dora; dar am auzit-o cântând, şi întreaga enorie a încetat să mai existe. S-a ţinut o predică – fireşte în legătură cu Dora – şi asta-i tot ce mi-a rămas în minte din întreaga liturghie.</p>
               <p>Am petrecut o zi liniştită. Nici un musafir; o plimbare, o masă de patru tacâmuri în sânul familiei, iar după-amiază am răsfoit cărţi şi ne-am uitat la gravuri; miss Murdstone, cu un volum de predici în faţă, dar cu ochii pe noi, ne-a supravegheat îndeaproape. Ah, nici prin gând nu-i trecea lui mister Spenlow, după masă, când şedea în faţa mea, cu batista pe cap, cât de fierbinte îl îmbrăţişam în gând, ca viitor ginere! Iar seara, când i-am spus noapte bună, habar n-avea că tocmai îşi dăduse consimţământul la logodna mea cu Dora şi că îl binecuvântam din toată inima!</p>
               <p>Am plecat foarte devreme în dimineaţa următoare, fiindcă aveam la Curtea Amiralităţii un proces de avarii care cerea cunoaştere destul de amănunţită a întregii ştiinţe a navigaţiei, şi la care judecătorul (fiindcă nu se putea aştepta ca la „Doctors' Commons” să găsească experţi în această meserie) invitase doi bătrâni membri ai ghildei „Trinity House”51 să-i dea o mână de ajutor. Dora totuşi a luat gustarea cu noi şi ne-a făcut ceaiul; şi când a pornit faetonul, a ieşit în prag cu Jip în braţe şi am avut melancolica plăcere de-a-mi scoate pălăria ca s-o salut.</p>
               <p>N-am să fac zadarnice sforţări să descriu ce impresie mi-a făcut în ziua aceea Curtea Amiralităţii; sau ce harababură mi s-a părut procesul nostru în timp ce urmăream dezbaterile; sau cum am văzut numele ei, „DORA”, gravat pe latul vâslei de argint, aşezată pe masa judecătorului, ca un simbol al acelei înalte instanţe; sau cum, în clipa când mister Spenlow a plecat spre casă fără mine (avusesem o clipă bezmetica nădejde că mă va lua cu el), m-am simţit eu însumi ca un marinar pe care propria lui corabie l-a părăsit pe o insulă pustie. Dacă această venerabilă şi somnolentă curte s-ar trezi şi ar evoca, în forme concrete, toate visurile pe care mi le-am făurit în incinta ei, în legătură cu Dora, atunci s-ar adeveri spusele mele.</p>
               <p>Nu mă refer numai la visurile din ziua aceea, ci şi la cele pe care le-am făcut zi de zi, săptămână de săptămână, trimestru de trimestru. Mă duceam la instanţe nu ca să urmăresc procesele, ci ca să mă gândesc la Dora. Dintre toate procesele, care se desfăşurau lent şi plicticos în faţa mea, singurele care mă puneau pe gânduri erau cele matrimoniale, căci nu puteam concepe (cu mintea la Dora) cum era cu putinţă ca nişte oameni căsătoriţi să nu fie fericiţi; sau cele de moştenire, care-mi dădeau ghes să meditez ce anume aş face mai întâi pentru Dora dacă banii mi-ar fi fost testaţi mie. În prima săptămână a acestui amor pasionat mi-am cumpărat patru veste elegante – nu atât pentru mine, căci nu ţineam la lux, cât pentru Dora – şi m-am apucat să ies în oraş cu mănuşi galben-pai de căprioară, şi tot de atunci mi se trag şi toate bătăturile de care am suferit ulterior. Dacă s-ar putea găsi ghetele pe care le-am purtat pe vremea aceea şi s-ar compara cu adevărata mea măsură, atunci s-ar învedera, în modul cel mai impresionant cu putinţă, starea mea sufletească.</p>
               <p>Deşi am ajuns un schilod nenorocit datorită acestui omagiu adus Dorei, mergeam totuşi mile peste mile în fiecare zi, în speranţa că o voi întâlni. Curând, nu numai că am ajuns la fel de cunoscut pe Norwood Road ca şi poştaşul cartierului, dar m-am apucat să străbat în lung şi în lat toată Londra. Băteam străzile unde se aflau cele mai elegante prăvălii pentru femei, dădeam târcoale Bazarului ca un strigoi care nu-şi găseşte linişte şi continuam să mă plimb prin „Park”52 încă multă vreme după ce eram sfârşit de oboseală. De câteva ori, la răstimpuri destul de lungi, am văzut-o. Uneori îi vedeam numai mănuşa, fluturată la portiera unei trăsuri, alteori o întâlneam şi făceam câţiva paşi împreună cu ea şi cu miss Murdstone şi îi vorbeam. În aceste cazuri mă simţeam întotdeauna tare nefericit după aceea, când îmi dădeam seama că nu-i spusesem nimic esenţial; sau că habar n-avea cât de mult o iubeam, sau că nici nu-i păsa de mine. E uşor de presupus că tot timpul aşteptam să primesc o nouă invitaţie la mister Spenlow acasă. Dar eram mereu dezamăgit, căci de primit, n-am primit niciuna.</p>
               <p>Missis Crupp era, de bună seamă, o femeie perspicace; căci abia trecuseră câteva săptămâni de când mă îndrăgostisem, şi încă n-avusesem curajul să-i scriu lui Agnes decât că fusesem invitat la mister Spenlow acasă, „a cărui familie, adăugasem eu, e alcătuită dintr-o singură fiică”, când missis Crupp, care era, de bună seamă, o femeie perspicace, a descoperit totul, chiar în faza aceea de început. Într-o seară, când eram foarte abătut, a venit sus la mine (fiind tocmai apucată de un acces al bolii cronice pomenite mai înainte), să mă întrebe dacă nu i-aş putea face un bine cu puţină tinctură de cardamon53, amestecată cu revent şi aromată cu şapte picături de esenţă de cuişoare, căci acesta era cel mai bun leac; sau dacă n-aveam toate acestea, să-i dau puţin coniac, care era înlocuitorul cel mai eficace. A adăugat că gustul acestuia nu-i prea plăcea, dar n-avea încotro, de vreme, ce era înlocuitorul cel mai eficace. Cum de primul leac nu auzisem niciodată, iar cel de al doilea era întotdeauna prezent în cămara mea, i-am dat lui missis Crupp un păhărel, pe care (ca să n-am vreo îndoială că l-ar putea folosi în alt scop) a început să-i bea chiar în faţa mea.</p>
               <p>—  Sus capul, sir mi-a zis missis Crupp. Nu vă pot vedea în halul ăsta: sunt şi eu mamă!</p>
               <p>Nu prea înţelegeam ce legătură avea această afirmaţie cu mine, dar i-am zâmbit cât mai blajin cu putinţă.</p>
               <p>—  Lăsaţi, sir! m-a sfătuit missis Crupp. Iertaţi-mă.. Ştiu eu despre ce-i vorba, sir. E o femeiuşcă la mijloc.</p>
               <p>—  Ce vreţi să spuneţi, missis Crupp? am întrebat roşind.</p>
               <p>—  Vai, Doamne! Inima sus, sir! m-a încurajat missis Crupp, făcându-mi semn cu capul. Nu vă pierdeţi cu firea, sir. Dacă nu vrea să se uite la dumneavoastră, sunt altele, berechet, care vor. Doar sunteţi un tânăr gentleman după care se întorc fetele, mister Copperfull, şi se cade să vă preţuiţi la justa valoare, sir.</p>
               <p>Missis Crupp îmi zicea întotdeauna, „mister Copperfull”; în primul rând, fireşte, pentru că nu mă chema aşa, şi al doilea rând, pentru că în mintea ei, cred că numele meu avea o legătură, cu spălatul rufelor.54</p>
               <p>—  Dar ce vă face să credeţi că e o femeiuşcă la mijloc? am întrebat-o.</p>
               <p>—  Mister Cooperfull, sunt şi eu mamă; mi-a răspuns missis Crupp cu adâncă emoţie.</p>
               <p>Câtva timp, missis Crupp n-a fost în stare de altceva decât să-şi apese mâna pe corsajul rochiei de nanchin şi să se apere împotriva unui nou acces de dureri sorbind din leacul ei. În cele din urmă a prins a vorbi din nou:</p>
               <p>—  Când scumpa dumneavoastră mătuşă a închiriat acest apartament pentru dumneavoastră, mi-am zis c-am găsit pe cineva de care să am grijă. „Slavă cerului, am zis, am găsit acum pe cineva de care am grijă. Dar văd că nu mâncaţi şi nu beţi îndeajuns, sir!”</p>
               <p>—  Pe asta vă întemeiaţi presupunerea, missis Crupp? am întrebat-o.</p>
               <p>—  Sir, mi-a răspuns missis Crupp cu un ton destul de sever, am mai îngrijit eu şi de rufăria altor tineri în afară de dumneavoastră. Unii se dichisesc prea mult, alţii prea puţin. Unii se piaptănă prea des, alţii prea rar. Unii poartă ghete prea mari, alţii prea mici. Asta atârnă de chipul cum îi e îndrumată dintru început firea caracterului. Dar de câte ori un tânăr întrece măsura într-un fel sau altul, să ştiţi, sir, că trebuie să fie vreo femeie la mijloc.</p>
               <p>Şi missis Crupp şi-a întărit spusa dând din cap cu atâta hotărâre, încât n-am mai avut ce-i răspunde.</p>
               <p>—  Chiar gentleman-ul care a murit aici înainte de venirea dumneavoastră, a urmat missis Crupp, s-a îndrăgostit de o chelneriţă şi îndată a pus de i-au strâmtat vestele, cu toate că era umflat de băutură.</p>
               <p>—  Missis Crupp, i-am zis, vă rog stăruitor să nu faceţi nici o apropiere între tânăra doamnă de care-i vorba în cazul meu şi o chelneriţă sau altă femeie de aceeaşi categorie.</p>
               <p>—  Mister Copperfull, mi-a răspuns missis Crupp, sunt şi eu mamă, şi asta înseamnă ceva! Vă cer iertare dacă îmi bag nasul unde nu-mi fierbe oala, sir. N-aş vrea nici în ruptul capului să mă amestec fără voia dumneavoastră. Dar sunteţi tânăr, mister Copperfull, şi sfatul pe care vi-l dau e să ţineţi capul sus, sir, să nu vă pierdeţi cu firea şi să vă preţuiţi la justa valoare. Dacă v-aţi apuca de ceva, sir, dac-aţi juca popice, de pildă, ceea ce-i foarte sănătos, s-ar putea să vă distreze şi să vă facă bine.</p>
               <p>Cu aceste cuvinte, missis Crupp, arătându-se foarte grijulie cu coniacul – deşi golise paharul – mi-a mulţumit şi, făcându-mi o adâncă plecăciune, s-a retras. După ce silueta ei s-a pierdut în umbra vestibulului, mi s-a părut că era o îndrăzneală din partea lui missis Crupp să-mi dea un asemenea sfat; dar în acelaşi timp, din alt punct de vedere, am fost mulţumit că mi-l dăduse şi l-am primit ca pe o povaţă înţeleaptă şi ca pe o învăţătură de minte ca pe viitor să-mi păstrez mai bine tainele.</p>
            </div>
            <div type="div2" rend="P2">
               <head>
                  <label>Capitolul XXVII.</label>Tommy Traddles</head>
               <p>Fie ca o urmare a sfatului ce-mi fusese dat de missis Crupp, fie datorită asemănării sonore între skittles şi Traddles55 a doua zi mi-a venit ideea să mă duc să-l caut pe Traddles. Data la care trebuia să se întoarcă trecuse de mult şi locuia în Camden Town56, pe o uliţă de lângă Şcoala veterinară, unde, după cum îmi spusese unul dintre impiegaţii de la birou care-şi avea casa prin partea locului, stăteau mai ales studenţi ai acelei şcoli, care cumpărau măgari vii şi făceau, în camerele lor, experienţe asupra acestor patrupede. După ce am aflat de la colegul meu cum să găsesc acest centru academic, am pornit, chiar în după-amiaza aceea, să-i fac o vizită vechiului meu coleg.</p>
               <p>Uliţa lăsa de dorit, nefiind la înălţimea la care aş fi vrut să fie, spre binele lui Traddles; locatarii caselor simţeau parcă o deosebită plăcere să arunce în mijlocul uliţei toate nimicurile de care nu mai aveau nevoie, ceea ce o făcea să fie nu numai rău mirositoare şi murdară, dar şi plină de foi de varză. Nu se aruncau însă numai resturi de zarzavaturi, căci, pe când căutam numărul casei lui Traddles, am văzut o gheată, o tigaie coşcovită, o scufie neagră şi o umbrelă, aflate în diferite stadii de degradare.</p>
               <p>Atmosfera locurilor mi-a amintit zilele când locuisem la mister şi missis Micawber. Un aer de indescriptibilă nobleţe ofilită caracteriza casa cu pricina, deosebind-o de celelalte clădiri de pe uliţă – deşi toate erau ridicate după acelaşi şablon şi păreau nişte schiţe naive făcute de un şcolar neîndemânatic, care învăţa să deseneze case de cărămidă tencuită, dar nu depăşise încă stadiul mâzgălelii – un aer care şi el mi-a adus aminte de soţii Micawber. Întâmplându-se să ajung în faţa uşii tocmai în clipa când cineva îi deschisese lăptarului, reminiscenţele în legătură cu familia Micawber au devenit şi mai puternice.</p>
               <p>—  Ian ascultă, a interpelat-o lăptarul pe o slujnică foarte tânără, n-au de gând să-mi plătească socoteala?</p>
               <p>—  A zis stăpânul c-o să plătească neîntârziat, i-a răspuns fata.</p>
               <p>—  Fiindcă – a continuat lăptarul, ca şi cum nici n-ar fi înregistrat răspunsul şi judecând după ton, urmărind mai degrabă să fie auzit de cineva din casă decât de tânăra slujnică, ceea ce păreau să confirme privirile furioase ce le arunca înspre gang – fiindcă socoteala asta a mea aşteaptă de atâta amar de vreme, încât încep să cred că n-o să mai văd banii niciodată! Dar să ştiţi că n-am să înghit una ca asta! a încheiat lăptarul cu glas tare, ca să-l audă cei din casă şi aruncând priviri crâncene înspre gang.</p>
               <p>În treacăt fie spus, ca un om ca acesta să vândă un produs blajin şi nevinovat cum e laptele, era o anomalie de neconceput. Căci mutra şi căutătura lui ar fi fost de speriat chiar şi la un crâşmar sau la un măcelar.</p>
               <p>Tânăra slujnică i-a răspuns cu glasul stins, dar după mişcarea buzelor ei am ghicit că murmura din nou că socoteala va fi plătită neîntârziat.</p>
               <p>—  Ia spune, i s-a adresat atunci lăptarul, uitându-se pentru prima oară în ochii ei şi luând-o de bărbie, îţi place laptele?</p>
               <p>—  Da, 'mi place!</p>
               <p>—  Bine! i-a zis lăptarul. Află că mâine n-o să capeţi nici o picătură. Ai auzit.? Mâine n-ai să ai nici o picătură de lapte!</p>
               <p>Fata mi s-a părut, până una-alta, mulţumită că măcar în ziua aceea va mai căpăta. După ce a dat din cap ameninţător, lăptarul a lăsat-o de bărbie şi, deschizând garniţa cu un gest care numai binevoitor nu era, a turnat în oală obişnuita cantitate de lapte. După care a plecat bombănind, şi cu un accent răzbunător a început să-şi strige laptele la uşa vecinilor.</p>
               <p>—  Locuieşte aici mister Traddles? am întrebat.</p>
               <p>Din fundul, gangului o voce misterioasă a răspuns: „Da”, Apoi slujnica mi-a zis şi, ea: „Da”…</p>
               <p>—  E acasă? am întrebat.</p>
               <p>Din nou vocea misterioasă a răspuns afirmativ, iar slujnica a îngânat-o. Atunci am intrat şi, după îndrumările slujnicei, am urcat la etaj, dându-mi seama, când am trecut prin dreptul odăii din fundul gangului, că eram urmărit de nişte ochi misterioşi, care, de bună seamă, aparţineau vocii misterioase.</p>
               <p>Când am ajuns în capul scării – casa n-avea decât un singur cat – am dat peste Traddles, care ieşise pe palier ca să mă întâmpine. Încântat să mă vadă, m-a poftit cu multă căldură în odăiţa lui. Dădea spre stradă şi era foarte curată, deşi cam modest mobilată. Dintr-o privire, mi-am dat seama că n-avea decât o singură odaie, căci în loc de pat, avea o sofa, iar periile şi crema de ghete erau aşezate printre cărţi, pe raftul de sus, în dosul unui dicţionar. Masa-i era acoperită de hârtii, şi el, într-o haină uzată, tocmai se ridicase de la lucru. Fără a mă uita la nimic anume, într-o clipă, până m-am aşezat, văzusem totul, chiar şi silueta bisericii pictate pe călimara lui de porţelan, căci aveam şi acest dar încă de pe vremea când locuiam cu Micawberii, Ingeniozitatea soluţiilor pe care le găsise pentru a masca o comodă şi pentru a-şi ascunde ghetele, oglinda de bărbierit şi altele m-a impresionat şi m-a convins că în faţa mea îl aveam pe acelaşi Traddles care obişnuia ca din hârtie să improvizeze cuşti ca pentru elefanţi, pentru a pune muşte în ele, şi care, când era asuprit, se consola făurind acele memorabile opere de artă despre care am pomenit atât de des.</p>
               <p>Într-un colţ al odăii se afla un obiect învelit cu grijă într-o pânză mare, albă. Dar n-am putut desluşi ce era.</p>
               <p>—  Traddles, i-am zis, strângându-i din nou mâna după ce mă aşezasem, mă bucur mult să te văd.</p>
               <p>—  Şi eu mă bucur să te văd, Copperfield, mi-a răspuns el. Sunt foarte încântat să te văd. Tocmai fiindcă am fost sincer bucuros când ne-am întâlnit în Ely Place, şi nu m-am îndoit nici o clipă că şi tu eşti sincer bucuros să mă vezi, ţi-am dat această adresă în loc de aceea a biroului.</p>
               <p>—  O, ai un birou?</p>
               <p>—  Da. Am o pătrime dintr-o odaie şi dintr-un coridor, precum şi un sfert de secretar, mi-a răspuns Traddles. M-am unit cu trei colegi ca să luăm un birou – mai prezentabil – şi împărţim pe din patru şi secretarul. Mă costă o jumătate de coroană pe săptămână.</p>
               <p>Zâmbetul cu care mi-a dat aceste lămuriri mi s-a părut că oglindeşte sinceritatea şi bunătatea lui precum şi nenorocul şi nefericirea lui de altădată.</p>
               <p>—  Mă-nţelegi, Copperfield? Nu din vanitate obişnuiesc să nu dau adresa de aici, a urmat Traddles. Fac asta numai pentru aceia cărora s-ar putea să nu le placă aici. În ce mă priveşte, îmi câştig existenţa luptând cu fel de fel de greutăţi şi ar fi caraghios dacă aş încerca să creez impresia că n-ar fi aşa.</p>
               <p>—  Mister Waterbrook mi-a spus că te pregăteşti să intri în barou.</p>
               <p>—  Da, aşa-i, mi-a răspuns Traddles, frecându-şi uşor mâinile, mă pregătesc să intru în barou. De fapt, abia de curând, după o lungă întârziere, am început să urmez cursurile. A trecut cam multişor de când m-am înscris, dar tare mi-a fost greu să plătesc suta aia de lire. Nespus de greu! a încheiat Traddles, strâmbându-se de parcă i s-ar fi scos un dinte.</p>
               <p>—  Ştii ce-mi vine mereu în minte, Traddles, de când m-am aşezat aici şi mă uit la tine? l-am întrebat.</p>
               <p>—  Nu, mi-a răspuns el.</p>
               <p>—  Costumul tău siniliu de altădată.</p>
               <p>—  Vai, Doamne, desigur! a strigat Traddles, râzând. Prea strâmt la coate şi cu pantaloni prea scurţi, îţi aminteşti? Vai! Ce vremuri fericite, nu-i aşa?</p>
               <p>—  Cred că n-ar fi stricat dacă directorul le-ar fi făcut şi mai fericite. Aşa mi se pare… i-am răspuns.</p>
               <p>—  Poate că ai dreptate, mi-a zis Traddles. Dar zău, petreceam totuşi atât de bine! Îţi aminteşti de nopţile din dormitor? Când trăgeam câte un chef? Şi când ne istoriseai poveşti? Ha-ha-ha! Şi cum m-au bătut cu nuiaua pentru că am plâns la plecarea lui mister Mell? Bietul Creakle! Tare-aş vrea să-l revăd!</p>
               <p>—  S-a purtat cu tine ca o brută, Traddles! i-am spus indignat, căci voioşia lui mă înfuria, de parcă abia în ajun aş fi văzut cum fusese bătut.</p>
               <p>—  Crezi? mi-a zis Traddles. Cu adevărat? Poate că a fost cam aspru. Dar a trecut de mult. Bietul Creakle!</p>
               <p>—  Pe vremea aceea te creştea un unchi, nu-i aşa? l-am întrebat.</p>
               <p>—  Aşa e, mi-a zis Traddles. Acela căruia mereu aveam de gând să-i scriu, dar căruia nu-i scriam niciodată. Ha-ha-ha! Da, aveam un unchi pe vremea aceea. A murit curând după ce am părăsit şcoala.</p>
               <p>—  Adevărat?</p>
               <p>—  Da. Era un fost… cum se zice… postăvar, adică un fost negustor de stofe, şi mă lăsase moştenitor. Dar când am crescut mare, nu i-am mai fost pe plac.</p>
               <p>—  Serios?! am exclamat.</p>
               <p>Vorbea atât de liniştit, încât credeam că voise să-mi spună altceva.</p>
               <p>—  Da. Copperfield, serios! Aşa e, mi-a răspuns Traddles. Din păcate, nu i-am plăcut deloc. Mi-a zis că-i înşelasem aşteptările, şi s-a însurat cu menajera.</p>
               <p>—  Şi tu ce-ai făcut? l-am întrebat.</p>
               <p>—  Nimic deosebit, mi-a zis Traddles. Am rămas la ei, aşteptând să-mi facă un rost, până ce, într-o bună zi, podagra i s-a urcat la stomac, şi unchiul s-a prăpădit, şi dânsa şi-a luat atunci un bărbat tânăr, iar eu am rămas de căruţă.</p>
               <p>—  Şi nu te-ai ales cu nimic, Traddles?</p>
               <p>—  Ba da! M-am ales cu cincizeci de lire. Nu învăţasem nici o meserie, şi la început n-am ştiut ce să încep, în cele din urmă, ajutat de unul care învăţase şi el la „Salem House”, fiul unui avocat, unul Yawler, cu nasul strâmb, nu ţi-l mai aminteşti?</p>
               <p>—  Nu. Cu mine n-a fost coleg; pe vremea mea nu era nici un băiat cu nasul strâmb.</p>
               <p>—  N-are-a face, a urmat Traddles. Ajutat de el, m-am apucat să copiez acte. Din asta nu prea puteam trăi; atunci am început să redactez acţiuni şi să fac referate şi alte lucrări de felul ăsta. Căci sunt un băiat stăruitor, Copperfield, şi am învăţat să fac temeinic treburile astea. Ei bine, aşa mi-a dat în gând să studiez dreptul. În felul acesta am cheltuit şi ce bruma îmi mai rămăsese din alea cincizeci de lire. Yawler m-a recomandat la încă vreo două-trei birouri – dintre care unul e acela al lui mister Waterbrook – şi am căpătat mult de lucru. Am mai avut de asemenea norocul să fac undeva cunoştinţa unei persoane care lucrează într-o editură şi pregăteşte pentru tipar o enciclopedie, şi m-a luat să-i ajut. Şi iată, mi-a zis Traddles aruncând o privire către masa lui, în clipa asta lucrez pentru el. Ştii, Copperfield, mă pricep la compilaţii, a urmat Traddles cu acelaşi aer de încredere, dar n-am originalitate; nici măcar o fărâmă de originalitate. Cred că tânăr mai lipsit de originalitate ca mine nici că s-a văzut.</p>
               <p>Întrucât mi s-a părut că Traddles aştepta să mă declar de acord, am dat din cap; iar el, cu aceeaşi resemnare plină de voie bună – altă expresie mai potrivită nu găsesc – a continuat:</p>
               <p>—  Şi aşa, încetul cu încetul, trăind cumpătat, am izbutit, în cele din urmă, să strâng suta de lire şi, slavă Domnului, am plătit-o, deşi a fost… nu-ncape îndoială c-a fost foarte greu, a urmat Traddles, strâmbându-se din nou, de parcă i s-ar mai fi scos încă un dinte. Mai trăiesc însă şi azi de pe urma lucrărilor pomenite şi trag nădejde că într-o bună zi am să devin ziarist: pentru mine asta ar însemna lozul cel mare. Ei, Copperfield, nu te-ai schimbat deloc, ai aceeaşi faţă plăcută şi mă bucur atât de mult văzându-te, că nu-ţi pot ascunde nimic! De aceea trebuie să-ţi mai spun că sunt logodit.</p>
               <p>Logodit! Vai, Dora!</p>
               <p>—  Cu fiica unui pastor din Devonshire, care are zece copii. Da! Asta-i biserica! a zis Traddles, băgând de seamă că, fără să vreau, îmi oprisem privirea asupra imaginii de pe călimară. O iei pe aici, la stânga, pe portiţă, mi-a arătat mişcând degetul în jurul călimării, şi exact aici, unde se află condeiul, e casa ei, cu faţa spre biserică, pricepi?</p>
               <p>N-am înţeles decât mai târziu de ce stăruia cu atâta plăcere asupra acestor amănunte, căci în clipa aceea gândurile-mi egoiste erau ocupate cu schiţarea planului casei şi grădinii lui mister Spenlow.</p>
               <p>—  E atât de drăguţă! a zis Traddles. Ceva mai în vârstă decât mine, dar e cea mai drăguţă fată din lume! Ţi-am spus, cred, c-aveam să lipsesc câtva timp din oraş. Acolo am fost. Am mers pe jos până acolo şi de întors tot pe jos m-am întors, şi am petrecut de minune! Cred că o să, rămânem logodiţi încă multă vreme. Deviza noastră e: „S-aşteptăm şi să tragem nădejde!” Mereu repetăm aceste, cuvinte. Spuneam mereu: „S-aşteptăm şi să tragem nădejde!” Şi vrea să mă aştepte. Copperfield, de o trebui, până la şaizeci de ani… până la orice vârstă.</p>
               <p>Traddles s-a ridicat şi, cu un zâmbet triumfător, a pus mâna pe pânza albă pe care o zărisem mai înainte.</p>
               <p>—  Totuşi, mi-a zis, să nu-ţi închipui că n-am început să strângem câte ceva pentru gospodăria noastră. Nu, nu; am început. Nu putem face treaba asta decât treptat, dar începutul l-am făcut! Iată, mi-a declarat trăgând foarte mândru şi grijuliu pânza, două obiecte cumpărate. Vasul ăsta de flori şi postamentul le-a cumpărat ea. Cu o plantă, le pui lângă fereastră, în salon, şi gata! a adăugat Traddles dându-se înapoi cu un pas, ca să le admire mai bine. Măsuţa cu placa de marmură (măsoară două picioare şi zece ţoli în circumferinţă) am cumpărat-o eu. Vrei să laşi o carte din mână sau vine cineva în vizită la tine sau la nevastă şi e nevoie de un loc unde să pun o ceaşcă de ceai, poftim! E straşnic lucrată, rezistentă ca o stâncă!</p>
               <p>Am admirat şi am lăudat amândouă obiectele, iar Traddles le-a acoperit la loc la fel de grijuliu cum le dezvelise.</p>
               <p>—  Nu reprezintă cine ştie ce, mi-a zis Traddles, dar e un început. Ce mă sperie mai mult, Copperfield, sunt feţele de masă, feţele de pernă şi alte lucruri de soiul ăsta. Apoi obiectele metalice – sfeşnicele, grătarele şi toate celelalte accesorii de felul ăsta – fiindcă toate costă bani, şi adunate la un loc reprezintă ceva. Dar: „S-aşteptăm şi să tragem nădejde!” Te asigur că-i cea mai drăguţă fată din lume!</p>
               <p>—  Nu mă îndoiesc.</p>
               <p>—  Până una-alta, a urmat Traddles, aşezându-se la loc, mă descurc şi eu cum pot, şi cu asta închei ce aveam de spus despre mine. Nu câştig mult, dar nici nu cheltuiesc cine ştie ce. De obicei iau masa cu vecinii de jos, care sunt oameni de treabă. Mister şi missis Micawber au văzut multe şi e o plăcere să stai de vorbă cu ei.</p>
               <p>—  Traddles! am sărit. Cum ai spus?</p>
               <p>Traddles m-a privit mirat, parcă neînţelegând ce voiam.</p>
               <p>—  Mister şi missis Micawber! am repetat. Îi cunosc foarte bine!</p>
               <p>Chiar atunci am auzit două bătăi la intrare, care-mi erau prea bine cunoscute din vremurile de la Windsor Terrace, şi cum nimeni altul decât mister Micawber n-ar fi putut veni să bată la uşă, n-am mai avut nici o îndoială că îmi regăsisem vechii prieteni. L-am rugat pe Traddles să-şi cheme gazda sus.</p>
               <p>Aplecându-se peste balustradă, Traddles s-a conformat; iar mister Micawber, câtuşi de puţin schimbat – cu aceiaşi pantaloni pe picior, cu acelaşi bastonaş şi cu acelaşi plastron şi cu nelipsitul său lornion – a intrat în odaie cu un aer distins şi juvenil.</p>
               <p>—  Vă cer iertare, mister Traddles, a început mister Micawber cu vechea inflexiune în glas, după ce a încetat să fredoneze nu ştiu ce melodie, nu ştiam că în sanctuarul dumneavoastră se află o persoană străină de această casă.</p>
               <p>Mister Micawber mi-a făcut o uşoară plecăciune şi şi-a potrivit plastronul.</p>
               <p>—  Ce mai faceţi, mister Micawber? l-am întrebat.</p>
               <p>—  Sir, mi-a răspuns mister Micawber, sunteţi cât se poate de îndatoritor. Mă aflu în statu quo57.</p>
               <p>—  Şi missis Micawber? l-am întrebat.</p>
               <p>—  Sir, mi-a răspuns, e şi ea, slavă Domnului, în statu quo.</p>
               <p>—  Dar copiii, mister Micawber?</p>
               <p>—  Sir, sunt încântat să vă pot răspunde că şi ei se bucură de o sănătate deplină.</p>
               <p>Deşi stăteam faţă în faţă, mister Micawber nu mă recunoscuse. Dar acum, văzând că zâmbeam, m-a privit mai cu luare-aminte, şi deodată s-a dat înapoi, strigând:</p>
               <p>—  Să fie cu putinţă?! Am oare din nou plăcerea să dau ochii cu Copperfield? şi cu mare căldură mi-a strâns amândouă mâinile. Doamne-Dumnezeule, mister Traddles! a spus apoi mister Micawber. Auzi dumneata, îl cunoşti pe prietenul meu din tinereţe, pe tovarăşul meu de suferinţă de odinioară! Scumpa mea! a strigat-o el pe missis Micawber, repezindu-se în capul scării, în vreme ce Traddles părea foarte uimit (şi cu drept cuvânt) de felul cum mă recomandase. În odaia lui mister Traddles se află un tânăr care doreşte să aibă plăcerea de a-ţi fi prezentat, iubito!</p>
               <p>Mister Micawber s-a întors îndată şi iar mi-a strâns mâinile.</p>
               <p>—  Ce mai face bunul nostru prieten, doctorul? Şi ce mai fac toate cunoştinţele noastre din Canterbury?</p>
               <p>—  N-am decât veşti bune de la ei, i-am răspuns.</p>
               <p>—  Sunt încântat, mi-a zis mister Micawber. Ultima oară ne-am întâlnit la Canterbury. La umbra – dacă mi-e îngăduit să folosesc o figură de stil – acelui edificiu bisericesc imortalizat de Chaucer58 şi către care odinioară se îndreptau pelerini din cele mai îndepărtate colţuri… într-un cuvânt, a conchis mister Micawber, în imediata apropiere a catedralei.</p>
               <p>Am confirmat. Mister Micawber a vorbit mai departe cu cea mai mare volubilitate, dar nu fără a trăda prin anumite semne de îngrijorare că auzea zgomotele din odaia învecinată, care arătau că missis Micawber îşi spăla mâinile şi deschidea şi închidea în grabă nişte sertare care mergeau greu.</p>
               <p>—  Ne găseşti, Copperfield, a zis mister Micawber, trăgând cu coada ochiului la Traddles, deocamdată instalaţi la un nivel destul de modest şi de nepotrivit; dar ştii prea bine că în cursul carierei mele am învins greutăţi şi am biruit piedici. Nu ţi-a rămas necunoscut faptul că au fost în viaţa mea unele perioade când m-am văzut silit să aştept anumite întorsături pe care le prevedeam; altele când a trebuit să mă dau înapoi, înainte de a face – şi sper că nu voi fi învinuit de îngâmfare dacă folosesc acest cuvânt – înainte de a face un salt. Astăzi mă aflu în una din acele perioade importante din viaţa unui om. M-am dat înapoi în vederea unui salt; şi am toate motivele să cred că în curând rezultatul va fi un mare pas înainte.</p>
               <p>Tocmai îi spuneam cât de mulţumit eram, când şi-a făcut intrarea missis Micawber; ceva mai prost îmbrăcată ca de obicei, sau aşa mi s-a părut, căci n-o mai văzusem de mult, totuşi gătită în vederea acestei întâlniri şi purtând o pereche de mănuşi cafenii.</p>
               <p>—  Scumpa mea, i-a spus mister Micawber, conducând-o spre mine, iată un gentleman cu numele de Copperfield, care doreşte să reînnoiască vechea lui cunoştinţă cu tine.</p>
               <p>Ar fi fost mai bine, cum s-a dovedit îndată, s-o fi pregătit binişor pentru această veste, căci missis Micawber, aflându-se într-o situaţie delicată, a fost foarte tulburată şi s-a simţit atât de rău, încât mister Micawber, foarte alarmat, s-a văzut nevoit să alerge jos, la cişmeaua din fundul curţii interioare, să scoată o găleată cu apă ca să-i răcorească fruntea. În cele din urmă, missis Micawber şi-a revenit şi s-a bucurat foarte mult să mă vadă. Am stat de vorbă cu toţii cam vreo jumătate de ceas; am întrebat-o de gemenii ei, care, după cum mi-a spus, deveniseră „oameni în toată firea”, şi de master şi miss Micawber, despre care mi-a declarat că ajunseseră nişte „adevăraţi uriaşi” dar nu ni i-a arătat.</p>
               <p>Mister Micawber a stăruit foarte mult să rămân cu el la masă. N-aş fi avut nimic împotrivă, dar mi s-a părut că citesc în ochii lui missis Micawber oarecare nelinişte şi calcule în privinţa cantităţii de carne rece necesară. De aceea, am spus că eram invitat; şi văzând că missis Micawber imediat s-a luminat la faţă, am rezistat tuturor încercărilor de a mă convinge să nu mă duc.</p>
               <p>I-am spus însă lui Traddles, precum şi lui mister şi missis Micawber, că înainte de a pleca trebuie să hotărască în ce seară au să vină la masă la mine. Traddles fiind foarte ocupat, a fost foarte necesar să ne oprim asupra unei date destul de depărtate; dar am fixat o zi care ne-a convenit tuturor, şi apoi am plecat.</p>
               <p>Sub pretextul că voia să-mi arate un drum mai scurt decât cel pe care venisem, mister Micawber m-a însoţit până la colţul străzii; ţinea (după cum mi-a explicat) să spună între patru ochi câteva cuvinte unui vechi prieten.</p>
               <p>—  Dragul meu Copperfield, mi-a zis mister Micawber, nici nu trebuie să-ţi mai spun că pentru noi e o adevărată mângâiere ca, în împrejurările de faţă, să avem sub acoperişul nostru o minte ca aceea care străluceşte – dacă mă pot exprima astfel – care străluceşte în prietenul dumitale Traddles. Dacă am să-ţi spun că avem ca vecini, alături, o spălătoreasă care expune la fereastră caramele de vânzare, iar peste drum, un copoi, din Bow Street59 îţi vei da desigur seama că prezenţa lui e un izvor de mângâiere pentru mine şi pentru missis Micawber. Mă îndeletnicesc deocamdată, dragă Copperfield, cu negoţul de grâne pe bază de comision. Nu e o meserie bănoasă, cu alte cuvinte, nu se plăteşte; de aici au decurs câteva vremelnice încurcături de natură bănească. Sunt însă încântat să adaug că trag nădejde că neîntârziat se va produce o întorsătură (nu sunt în drept să spun în ce direcţie anume), care sunt sigur că-mi va îngădui să-mi susţin în mod permanent familia şi să am grijă şi de prietenul dumitale Traddles, căruia îi port o sinceră simpatie. S-ar putea să nu fii surprins când am să-ţi spun că missis Micawber e într-o situaţie care face să nu fie cu totul improbabil ca în cele din urmă să sporească acele chezăşii de dragoste care… într-un cuvânt, să sporească copiii. Familia din care descinde missis Micawber a avut bunătatea să-şi arate nemulţumirea faţă de această stare de lucruri. Mă mărginesc doar să observ că, pe cât îmi dau seama, asta nu e treaba lor, şi că această manifestare a sentimentelor lor o resping cu dezgust şi mânie!</p>
               <p>Apoi mister Micawber mi-a strâns din nou mâna şi m-a părăsit.</p>
            </div>
            <div type="div2" rend="P2">
               <head>
                  <label>Capitolul XXVIII.</label>Mister Micawber aruncă mănuşa.</head>
               <p>Până în ziua când urma să-mi ospătez vechii prieteni de curând regăsiţi m-am ţinut mai cu seamă cu amintirea Dorei şi cu cafea. De când eram îndrăgostit, nu prea mai aveam poftă de mâncare şi eram mulţumit, căci dac-aş fi mâncat cu poftă, mi s-ar fi părut cu săvârşesc un act de trădare faţă de Dora. Făceam multă mişcare, dar fără obişnuitele urmări, fiindcă dezamăgirea zădărnicea efectele aerului curat. Afară de asta, experienţa dureroasă culeasă în acea epocă a vieţii mele mă face să am îndoieli că un om torturat în permanenţă de o încălţăminte prea strâmtă s-ar mai putea bucura în mod normal de o hrană de origine animală. Pentru ca stomacul să funcţioneze normal, sunt de părere că este necesar ca extremităţile să fie la largul lor.</p>
               <p>În vederea acestei mese intime n-am mai făcut pregătiri exagerate, ca rândul trecut. Am cumpărat numai doi peşti, o pulpă de berbec şi un pateu de porumbel. Când i-am făcut o timidă aluzie cu privire la gătitul peştelui şi a pulpei de berbec, missis Crupp a avut o izbucnire de revoltă şi, cu aerul demn al unei persoane jignite, mi-a zis:</p>
               <p>—  Nu! Nu, sir! Nu-mi puteţi cere lucrul ista, fiindcă mă cunoaşteţi prea bine ca să presupuneţi c-aş fi în stare, să fac ceva fără deplină tragere de inimă!</p>
               <p>Dar în cele din urmă am ajuns la o înţelegere: missis Crupp s-a învoit să-mi gătească, cu condiţia ca, după aceea, timp de două săptămâni să nu mai mănânc seara acasă.</p>
               <p>Şi aici se cuvine să spun că, din pricina tiraniei pe care missis Crupp a exercitat-o asupra mea, am avut multe de îndurat. De nimeni nu m-am temut vreodată atât de tare. Trebuia să mă tocmesc cu dânsa pentru fiece lucru. Dacă mă codeam, deodată o apuca boala aceea ciudată, care o pândea, gata să izbucnească oricând, instantaneu. Dacă, după vreo jumătate de duzină de zadarnice încercări mai sfioase, trăgeam cordonul soneriei mai nervos şi dacă, în cele din urmă, îşi făcea apariţia – ceea ce nu se întâmpla chiar întotdeauna – îşi făcea apariţia cu un aer de reproş şi se lăsa cu răsuflarea tăiată pe un scaun lângă uşă, apăsându-şi mâna pe corsajul de nanchin şi i se făcea atât de rău, încât eram bucuros să jertfesc oricât coniac sau orice alt lucru numai să scap de ea. Dacă protestam să nu-mi facă patul pentru seară de la ceasurile 5 după-amiază – ceea ce cred şi azi că e cu totul nepotrivit – era de ajuns să-şi îndrepte mâna spre acea regiune înveşmântată în nanchin, unde îşi avea sediul sensibilitatea ei rănită, pentru ca să mă grăbesc să-i cer iertare. Pe scurt, aş fi făcut orice numai să n-o jignesc pe missis Crupp, care era spaima vieţii mele.</p>
               <p>În vederea acestei mese am cumpărat de ocazie o măsuţă de servit, ca să nu fiu nevoit să mai apelez la serviciile „tânărului îndemânatic”; căci prinsesem ciudă pe el de când îl zărisem într-o duminică dimineaţă pe Ştrand, purtând o jiletcă foarte asemănătoare cu aceea care-mi dispăruse când cu prima masă. Pe „fata tânără” am tocmit-o din nou, însă cu condiţia să ducă farfuriile în odaie şi apoi să iasă îndată pe palier, dincolo de uşa de la intrare, căci de acolo năravul ei de a trage cu ochiul n-avea cum să-i supere pe musafiri şi ar fi fost fizic imposibil să mai dea iama în veselă.</p>
               <p>Am pregătit ingredientele necesare pentru punch-ul pe care avea să-l prepare mister Micawber, am cumpărat o sticlă cu apă de lavandă, două lumânări, un pachet de ace de diferite mărimi, precum şi o perniţă de ace, destinate să fie folosite de missis Micawber, ca să-şi pună la punct ţinuta; am pus să se facă focul în dormitor, pentru ca missis Micawber să se simtă bine; apoi, după ce am întins chiar eu faţa de masă, am aşteptat, liniştit, desfăşurarea evenimentelor.</p>
               <p>Cei trei oaspeţi au sosit împreună la ora fixată: mister Micawber, cu un plastron mai mare ca de obicei şi cu o panglică nouă la lornion, missis Micawber, cu capişonul împachetat într-o hârtie cafeniu-deschis, iar Traddles ducând pachetul şi ţinând-o la braţ pe missis Micawber. Toţi au fost încântaţi de apartamentul meu. Când am dus-o pe missis Micawber la masa de toaletă şi a văzut ce pregătiri făcusem în cinstea ei, a fost atât de fericită, că l-a chemat pe mister Micawber să vină şi el să vadă.</p>
               <p>—  Dragul meu Copperfield, mi-a zis mister Micawber, e de-a dreptul luxos. Felul acesta de a trăi îmi aduce aminte de vremea când mai eram becher şi când missis Micawber încă nu fusese solicitată să jure credinţă în faţa altarului lui Himeneu60.</p>
               <p>—  Vrea să spună: solicitată de dânsul, mister Copperfield, a comentat ironic missis Micawber. Căci pentru alţii nu poate fi tras la răspundere.</p>
               <p>—  Scumpa mea, i-a răspuns mister Micawber cu o neaşteptată seriozitate, n-am poftă să fiu tras la răspundere pentru alţii. Îmi dau seama că atunci când, prin nepătrunsele hotărâri ale sorţii, mi-ai fost hărăzită mie, se prea poate să fi fost menită unui om al cărui destin cerea ca, după o luptă îndelungată, să cadă în cele din urmă victima unor greutăţi băneşti de o natură foarte complicată. Am înţeles aluzia, iubito. Îmi pare rău, dar pot suporta şi asta.</p>
               <p>—  Micawber! a izbucnit missis Micawber lăcrimând. Nu meritam asta! Eu, care niciodată nu te-am părăsit, care niciodată nu te voi părăsi, Micawber!</p>
               <p>—  Iubita mea, a protestat mister Micawber, foarte emoţionat, îmi vei ierta şi tu, îmi va ierta, desigur şi vechiul şi încercatul nostru prieten Copperfield sfâşierea de o clipă a unei inimi rănite, pe care o recentă ciocnire cu o unealtă a stăpânirii – mai exact, cu un grosolan slujbaş de la reţeaua de alimentare cu apă – a făcut-o să fie mai sensibilă, şi departe de a-i osândi excesele, o veţi compătimi.</p>
               <p>Apoi mister Micawber a îmbrăţişat-o pe missis Micawber, iar mie mi-a strâns mâna, lăsându-mă să înţeleg din această vagă aluzie că în după-amiaza aceea îi fusese închisă apa pentru neplata taxelor.</p>
               <p>Pentru a-i abate gândurile de la acest trist subiect, i-am spus lui mister Micawber că mă bizuiam pe el ca să prepare punch-ul şi l-am pus faţă în faţă cu lămâile. Proaspăta lui amărăciune, ca să nu spun deznădejde, s-a risipit într-o clipită. Niciodată n-am văzut om să se delecteze cu aroma cojilor de lămâie şi a zahărului, cu mirosul romului care ardea şi cu aburul apei clocotinde ca mister Micawber în după-amiaza aceea. Era o desfătare ca, printre vaporii preţioaselor mirodenii, să-i zăreşti chipul radiind de bucurie, în timp ce învârtea cu lingura, amesteca şi gusta, ca şi cum, în loc să prepare un punch, ar fi făurit o avere, menită să-i fericească urmaşii peste veacuri. Cât despre missis Micawber, nu ştiu dacă datorită capişonului, apei de lavandă, acelor, focului din cămin sau lumânărilor, dar mi s-a părut relativ drăguţă când a ieşit din odaia mea. Şi nici ciocârlia n-a fost mai veselă vreodată decât această femeie atât de cumsecade.</p>
               <p>Presupun – nu m-am încumetat să cercetez, dar presupun – că lui missis Crupp i s-a făcut rău după ce a fript peştele. Fiindcă tot ce a urmat a ieşit anapoda. Pulpa de berbec ne-a fost adusă sus crudă pe dinăuntru şi foarte albicioasă pe dinafară, fiind presărată cu un praf ciudat, de ai fi zis că se tăvălise în cenuşa faimoasei maşini de gătit. Nu am fost însă în măsură să verificăm acest fapt după gustul sosului, deoarece „tânăra fată” îl vărsase pe scară, unde a rămas sub forma unei lungi dâre, până ce, în cele din urmă, s-a şters. Pateul de porumbel n-a fost rău, dar a fost un pateu amăgitor, căci, pentru a folosi un limbaj frenologic, coaja, ca o scoarţă cerebrală înşelătoare, era numai cute şi protuberanţe, fără nimic dedesubt. Pe scurt, masa a fost un fiasco, şi aş fi fost foarte nefericit – de acest fiasco vreau să zic, căci eram în permanenţă nefericit din pricina Dorei – dacă voioşia musafirilor mei şi o straşnică idee a lui mister Micawber nu m-ar fi îmbărbătat.</p>
               <p>—  Dragul meu Copperfield, mi-a zis mister Micawber, accidente se întâmplă în cele mai bune familii; iar în familiile care nu sunt dominate de acea puternică înrâurire care sfinţeşte şi înalţă în acelaşi timp… aş spune, într-un cuvânt, înrâurirea Femeii, învestite cu titlul sacru de Soţie, asemenea accidente sunt inevitabile şi se cade să fie privite cu resemnare filosofică. Dacă mi-ai îngădui, m-aş încumeta să observ că există puţine mâncăruri mai gustoase, în felul lor, decât carnea la grătar şi că, după părerea mea, aplicând o mică diviziune a muncii, am putea prepara una straşnică! Dacă tânăra persoană care ne serveşte ne-ar aduce un grătar, te asigur că această mică nenorocire ar putea fi lesne îndepărtată.</p>
               <p>Aveam în oficiu un grătar, pe care-mi frigeam în fiecare dimineaţă o felie de slănină. L-am adus în grabă şi ne-am apucat de îndată să punem în aplicare ideea lui mister Micawber. Diviziunea muncii de care pomenise s-a înfăptuit astfel: Traddles a tăiat carnea de berbec în felii, mister Micawber (care se pricepea de minune la de-alda astea) le-a presărat cu piper, muştar, sare şi cayenne61 eu le-am pus pe grătar şi le-am întors cu o furculiţă şi apoi le-am scos, sub îndrumarea lui mister Micawber; iar missis Micawber a pus la încălzit, într-o crăticioară, amestecându-l mereu, un sos picant de ciuperci. Când am avut destule felii gata, ne-am aşezat la masă aşa, cu mânecile suflecate, în timp ce altă serie se frigea şi sfârâia pe foc, iar noi ne uitam când la carnea de berbec din farfurie, când la cea de pe grătar.</p>
               <p>Stimulaţi de noutatea acestui mod de a găti, de avantajele lui, de forfota inerentă, ne ridicam mereu ca să supraveghem grătarul şi apoi ne aşezam la loc, să mâncăm feliile rumene luate fierbinţi-fierbinţi de pe foc, atât de zoriţi, atât de încinşi de dogoarea grătarului şi atât de bine dispuşi în zarva şi în mirosul acela îmbietor, încât am mâncat pulpa de berbec până la os. Ca prin minune mi-a revenit şi mie pofta de mâncare. Mi-e ruşine să mărturisesc, dar pentru câtva timp am uitat-o cu totul pe Dora. Sunt convins că mister şi missis Micawber n-ar fi savurat mai bine mâncarea nici chiar de ar fi vândut un pat pentru a o procura. Mai tot timpul Traddles a râs cu aceeaşi poftă cu care mânca şi lucra. De fapt, râdeam cu toţii; şi îndrăznesc să spun că nici că s-a pomenit vreodată ospăţ mai reuşit.</p>
               <p>Eram în toiul petrecerii şi lucram de zor fiecare în sectorul lui, silindu-ne să pregătim cât mai bine ultimele felii, pentru a încununa ospăţul, când deodată am băgat de seamă că se afla în odaie un străin, şi privirea-mi a întâlnit-o pe aceea a severului Littimer, care, cu pălăria în mână, stătea în picioare în faţa mea.</p>
               <p>—  Ce s-a întâmplat? l-am întrebat fără să vreau.</p>
               <p>—  Vă cer iertare, sir, mi s-a spus să intru. Stăpânul meu nu e aici, sir?</p>
               <p>—  Nu.</p>
               <p>—  Nu l-aţi văzut, sir?</p>
               <p>—  Nu; nu vii din partea lui?</p>
               <p>—  Nu chiar, sir.</p>
               <p>—  Ţi-a spus că-l vei găsi aici?</p>
               <p>—  Nu tocmai, sir. Dar de vreme ce n-a venit astăzi, cred că s-ar putea să vină mâine.</p>
               <p>—  S-a întors de la Oxford?</p>
               <p>—  Vă rog, sir, să luaţi loc şi să-mi îngăduiţi să fac eu treaba asta, mi-a răspuns Littimer, foarte respectuos.</p>
               <p>Şi rostind aceste cuvinte, mi-a luat furculiţa din mână şi s-a aplecat asupra grătarului, concentrându-şi întreaga atenţie asupra lui.</p>
               <p>Apariţia lui Steerforth în persoană cred că nu ne-ar fi tulburat cine ştie ce, dar în faţa respectabilului său servitor am devenit într-o clipă cei mai supuşi dintre supuşi. Mister Micawber s-a aşezat pe un scaun fredonând o melodie, ca să arate că se simţea la largul lui, dar mânerul unei furculiţe, pe care o ascunsese în grabă, îi ieşea de sub surtuc, de parcă s-ar fi înjunghiat singur. Missis Micawber şi-a tras mănuşile cafenii, luându-şi un aer de distinsă plictiseală. Traddles şi-a trecut mâinile unsuroase prin păr, zburlindu-l de tot, şi se uita încurcat la faţa de masă. În ce mă priveşte, mă simţeam ca un copil în capul propriei mele mese, şi abia mă încumetam să-l privesc pe respectabilul fenomen, care venise, Dumnezeu ştie de unde, ca să pună rânduială în gospodăria mea.</p>
               <p>Între timp, Littimer a scos carnea de berbec de pe grătar şi a servit-o solemn, făcând ocolul mesei. Am luat fiecare câte o bucată, dar parcă ne pierise pofta, şi mai mult ne prefăceam că mâncăm. Pe măsură ce am dat la o parte farfuriile, le-a ridicat fără zgomot şi ne-a servit brânza. Când am sfârşit, a luat-o, a strâns masa, a grămădit totul pe măsuţa de servit şi ne-a adus paharele de vin, şi, din proprie iniţiativă, a împins măsuţa de servit în oficiu. Toate acestea le-a făcut în mod ireproşabil, fără a-şi fi ridicat o clipa ochii. Totuşi, chiar când sta cu spatele spre mine, mi s-a părut că până şi coatele lui exprimau părerea neclintită că eram foarte tânăr.</p>
               <p>—  Mai e ceva de făcut, sir?</p>
               <p>I-am mulţumit şi i-am zis: „Nu”, şi l-am întrebat dacă nu voia să mănânce şi el ceva.</p>
               <p>—  Vă mulţumesc foarte mult, nu, sir.</p>
               <p>—  Mister Steerforth urmează să vină de la Oxford?</p>
               <p>—  Iertaţi-mă, sir, n-am înţeles.</p>
               <p>—  Mister Steerforth urmează să vină de la Oxford?</p>
               <p>—  Presupun, sir, că mâine ar putea fi aici. Credeam c-ar fi putut sosi şi astăzi, sir. Fără îndoială, greşeala e a mea, sir.</p>
               <p>—  Dacă ai să-l vezi înaintea mea…</p>
               <p>—  Vă rog să mă iertaţi, sir, dar nu cred că-l voi vedea înaintea dumneavoastră.</p>
               <p>—  Dacă totuşi ai să-l vezi, i-am zis, te rog să-i spui că-mi pare rău că n-a venit în seara aceasta, pentru c-a fost aici un vechi coleg de şcoală de-al lui.</p>
               <p>—  Prea bine, sir!</p>
               <p>Littimer a făcut o plecăciune adresată mie pe jumătate, şi pe jumătate lui Traddles, pe care l-a cercetat cu privirea.</p>
               <p>Se îndrepta cu pas domol către uşă, când, împins de o dorinţă disperată de a vorbi cu el pe un ton firesc – ceea ce n-am izbutit niciodată – i-am zis:</p>
               <p>—  Littimer!</p>
               <p>—  Sir!</p>
               <p>—  Ai rămas multă vreme la Yarmouth atunci?</p>
               <p>—  Nu prea multă, sir.</p>
               <p>—  Ai rămas până s-a armat ambarcaţia?</p>
               <p>—  Da, sir. Am rămas tocmai pentru a supraveghea armarea.</p>
               <p>—  Ştiu!</p>
               <p>Şi-a ridicat respectuos ochii spre mine.</p>
               <p>—  Bănuiesc că mister Steerforth n-a văzut-o încă, am adăugat.</p>
               <p>—  Asta n-aş putea să vă spun, sir. Cred… dar sigur n-aş putea să vă spun, sir. Vă urez noapte bună, sir.</p>
               <p>Şi rostind aceste cuvinte, a tras o respectuoasă plecăciune tuturor celor de faţă şi s-a făcut nevăzut. Când l-au văzut plecat, musafirii au răsuflat uşuraţi, dar cel mai mulţumit am fost eu, căci, pe lângă jena datorită acelei foarte ciudate senzaţii pe care-o încercam întotdeauna în prezenţa lui, mai aveam şi mustrări de conştiinţă că mă îndoisem de stăpânul său şi nu mă puteam împiedica de a simţi o vagă temere c-ar putea să afle acest lucru. Cum se explica oare faptul că, deşi în realitate n-aveam mai nimic de ascuns, mă simţeam întotdeauna ca şi cum omul ăsta ar fi fost în stare să-mi citească gândurile?</p>
               <p>Din această meditaţie, care se împletea cu oarecare temeri de a-l revedea pe Steerforth, am fost trezit de mister Micawber, care a început să laude pe Littimer, spunând că era o persoană cât se poate de respectabilă şi un servitor admirabil. Trebuie să adaug că mister Micawber, socotind plecăciunea făcută de acesta tuturor ca fiind adresată mai cu seamă lui, îi răspunsese cu nemărginită condescendenţă.</p>
               <p>—  Ei, dragul meu Copperfield, punch-ul, ca şi fluxul şi refluxul, nu aşteaptă pe nimeni, ne-a avertizat mister Micawber, gustându-l. Ah! Acum are aroma cea mai bună! Vrei să-ţi dai părerea, iubito?</p>
               <p>Missis Micawber l-a găsit excelent.</p>
               <p>—  Atunci, dacă prietenul Copperfield îmi îngăduie să iau această libertate, a spus mister Micawber, voi bea în cinstea acelor zile când atât eu, cât şi prietenul Copperfield eram mai tineri şi luptam cot la cot pentru existenţă. Despre mine şi despre prietenul Copperfield aş putea spune, folosind cuvinte pe care le-am cântat cândva împreună, că amândoi prin crâng am alergat, Butculiţe-am tot cules62, în sens figurativ, fireşte, în mai multe rânduri. Nu-mi prea dau seama, a urmat mister Micawber, cu obişnuita-i inflexiune şi cu acel are indescriptibil pe care-l lua când voia să spună ceva mai distins, nu-mi prea dau seama ce ar putea fi acele butculiţe, dar nu mă îndoiesc că atât eu, cât şi Copperfield am fi cules mai des dacă ar fi fost cu putinţă.</p>
               <p>În clipa aceea mister Micawber a sorbit din punch. Toţi am făcut la fel, Traddles întrebându-se, de bună seamă, în ce vremuri depărtate o fi putut mister Micawber să fie camaradul meu, în lupta pentru existenţă.</p>
               <p>—  Aha! a făcut mister Micawber, dregându-şi glasul şi simţindu-se încălzit de punch şi de dogoarea focului din cămin. Încă un pahar, draga mea?</p>
               <p>Missis Micawber a rugat ca ei să nu-i toarne decât un pic; dar n-am putut fi de acord şi i-am umplut paharul.</p>
               <p>—  Fiindcă suntem între noi, mister Copperfield, mi-a spus missis Micawber sorbindu-şi punch-ul, căci mister Traddles e de-ai casei aş ţine mult să aflu părerea dumitale asupra planurilor lui mister Micawber. După cum, în repetate rânduri, i-am spus lui mister Micawber, şi-a început missis Micawber expunerea, o fi comerţul cu grâu o îndeletnicire vrednică de un gentleman, dar nu-i deloc bănoasă. Un comision de doi şilingi şi nouă pence în două săptămâni nu poate fi socotit mulţumitor, oricât de modeşti am fi.</p>
               <p>Asupra acestui punct am fost cu toţii de acord.</p>
               <p>—  Dacă-i aşa, a urmat missis Micawber, care se mândrea că vedea clar lucrurile şi că, prin înţelepciunea ei femeiască, îl ţinea în frâu pe mister Micawber, care, altfel, ar fi luat-o razna, dacă-i aşa, îmi pun următoarea întrebare: Dacă pe grâu nu ne putem bizui, atunci pe ce să ne bizuim? Pe cărbuni? Câtuşi de puţin! Urmând sfaturile familiei mele, am încercat şi în direcţia asta, dar am constatat că nu-i decât o iluzie.</p>
               <p>Răsturnat în fotoliu, cu mâinile în buzunare, mister Micawber ne privea şi încuviinţa din cap, dând a înţelege că problema era foarte bine pusă.</p>
               <p>—  De grâu şi de cărbuni nemaiputând fi vorba, a argumentat mai departe missis Micawber, am privit, cum era şi firesc, mister Copperfield, în jurul meu şi mi-am zis: „În ce domeniu ar putea să se afirme un om cu talentele lui mister Micawber?” Am înlăturat din capul locului orice afaceri pe bază de comision, pentru că este bine ştiut că nu-i lucru sigur comisionul. Temperamentul deosebit pe care-l are mister Micawber cere, sunt convinsă, certitudine.</p>
               <p>Traddles şi cu mine am emis un murmur de simpatie, spre a arăta că această mare descoperire în privinţa lui mister Micawber era cât se poate de adevărată şi că nu-i făcea decât cinste.</p>
               <p>—  Nu-ţi voi ascunde, dragă mister Copperfield, a continuat missis Micawber, că de mult am impresia că lui mister Micawber i-ar conveni foarte bine negoţul de bere. Gândeşte-te, de pildă, la „Barclay” şi „Perkins”! Sau la „Truman”, „Hanbury” şi Buxton”63! Ştiu, din proprie experienţă, că mister Micawber este făcut să strălucească în asemenea afaceri de mari proporţii; câştigurile, mi s-a spus, sunt e-NOR-me! Dar de vreme ce mister Micawber nu poate intra în legătură cu aceste firme – care refuză să răspundă scrisorilor prin care şi-a oferit serviciile, chiar şi pentru posturi foarte modeste – ce rost ar avea sa stăruim asupra acestei idei? Niciunul. Sunt încredinţată că manierele lui mister Micawber…</p>
               <p>—  Hm! Zău, dragă… a intervenit mister Micawber.</p>
               <p>—  Taci, iubitule, i-a spus missis Micawber, punându-şi mănuşa cafenie pe mâna lui. Sunt încredinţată, mister Copperfield, că prin manierele sale, mister Micawber este foarte potrivit pentru afacerile de bancă. Pot spune că, dacă aş avea bani depuşi la o bancă, manierele lui mister Micawber, ca reprezentant al acelei bănci, mi-ar inspira încredere şi ar spori afacerile întreprinderii. Dar ce rost ar avea să mai stăruim asupra acestei idei dacă diferitele case de bancă refuză cu insolenţă să folosească aptitudinile deosebite ale lui mister Micawber sau să-i primească ofertele? Niciunul. Cât despre ideea de a întemeia o întreprindere bancară, ştiu că dacă unii membri ai familiei mele s-ar hotărî să-şi dea banii pe mâna lui mister Micawber, ar putea înjgheba o asemenea întreprindere. Dar ce folos dacă nu se hotărăsc să-şi dea banii pe mâna lui mister Micawber? Aşadar, din nou trebuie să constat, că n-am făcut nici un pas înainte.</p>
               <p>Am clătinat din cap şi am zis:</p>
               <p>—  Nici un pas.</p>
               <p>Traddles de asemenea a clătinat din cap şi a zis:</p>
               <p>—  Nici un pas.</p>
               <p>—  Ce concluzie trag din toate acestea? a urmat missis Micawber, afectând mai departe dorinţa de a prezenta situaţia în mod lucid. Care e concluzia de neînlăturat, dragă mister Copperfield? Greşesc oare când spun că trebuie totuşi să trăim?</p>
               <p>Am răspuns:</p>
               <p>—  Câtuşi de puţin!</p>
               <p>Şi Traddles a răspuns:</p>
               <p>—  Câtuşi de puţin!</p>
               <p>Şi apoi m-am trezit adăugând singur, plin de înţelepciune, că orice om trebuie sau să trăiască, sau să moară.</p>
               <p>—  Aşa e! a încuviinţat missis Micawber. Întocmai. Şi fapt e, dragă mister Copperfield, că nu o să mai putem trăi dacă nu se va produce în curând o întorsătură radicală în situaţia noastră. Dar sunt convinsă, şi în ultimul timp i-am repetat acest lucru de mai multe ori lui mister Micawber, că nu ne putem aştepta ca întorsătura să se producă de la sine. Trebuie, într-o anumită măsură, s-o ajutăm să se producă. Poate că greşesc, dar am ajuns la această convingere.</p>
               <p>Traddles şi cu mine am aprobat-o călduros.</p>
               <p>—  Prea bine, a zis missis Micawber. Şi atunci, ce soluţie propun? Iată-l pe mister Micawber, înzestrat cu atâtea însuşiri… plin de talent…</p>
               <p>—  Te rog, iubito… a întrerupt-o mister Micawber.</p>
               <p>—  Te rog, dragul meu, dă-mi voie să închei. Iată-l pe mister Micawber înzestrat cu atâtea însuşiri, plin de talent… aş zice chiar, plin de geniu… asta, din partea soţiei, s-ar putea să pară o afirmaţie părtinitoare…</p>
               <p>Traddles şi cu mine am îngânat amândoi: „Nu.”</p>
               <p>—  Iată deci că mister Micawber n-are o situaţie sau o slujbă potrivită. Răspunderea pentru asta cine o poartă? Nu încape îndoială, societatea. De aceea mă gândesc să dau în vileag această ruşinoasă situaţie şi, fără frică, să somez societatea s-o îndrepte. După părerea mea, dragă mister Copperfield, a declarat cu emfază missis Micawber, ceea ce-i rămâne de făcut lui mister Micawber e s-arunce mănuşa societăţii şi să spună răspicat: „Să vedem cine are s-o ridice! Cine se încumetă să poftească!”</p>
               <p>Am îndrăznit s-o întreb pe missis Micawber cum s-ar putea face aceasta.</p>
               <p>—  Publicând anunţuri în toate ziarele, a declarat missis Micawber. Mi se pare că faţă de sine, faţă de familia sa, şi voi merge atât de departe, încât voi adăuga chiar şi faţă de societatea care până acum n-a ţinut seama de el, mister Micawber are datoria să dea anunţuri în toate ziarele, să se descrie amănunţit aşa cum e, arătând anume toate însuşirile sale, şi să încheie astfel: „Acum, daţi-mi o slujbă, cu o remuneraţie cumsecade, şi adresaţi-vă cu răspuns plătit lui W. M., Oficiul poştal, Camden Town”.</p>
               <p>—  Această idee, dragă Copperfield, a spus mister Micawber, înfundându-şi bărbia în plastron şi uitându-se cu coada ochiului la mine, este, de fapt, saltul de care ţi-am pomenit când am avut plăcerea să vorbesc cu dumneata ultima oară.</p>
               <p>—  Dar anunţurile sunt cam costisitoare, am obiectat eu, cu oarecare îndoială.</p>
               <p>—  Aşa e! a încuviinţat missis Micawber, cu acelaşi aer stringent logic. Foarte adevărat, dragă mister Copperfield! I-am spus şi eu exact acest lucra lui mister Micawber. Tocmai de aceea sunt de părere că mister Micawber ar trebui (aşa cum am zis adineauri, are această datorie faţă de sine, faţă de familia sa, faţă de societate) să ia bani cu împrumut, pe poliţă.</p>
               <p>Lăsându-se pe spătarul fotoliului, mister Micawber a început să se joace cu lornionul şi şi-a ridicat privirea, în tavan; dar în acelaşi timp mi s-a părut că trăgea cu coada ochiului la Traddles, care se uita la focul din cămin.</p>
               <p>—  Dacă niciunul dintre membrii familiei mele, a spus missis Micawber, nu are destulă solicitudine naturală ca să negocieze această poliţă… mi se pare însă că există un cuvânt mai potrivit pentru ceea ce vreau să spun…</p>
               <p>Mister Micawber, cu ochii în tavan, i-a venit în ajutor:</p>
               <p>—  Să sconteze.</p>
               <p>—  Să sconteze această poliţă, a urmat missis Micawber, atunci cred că mister Micawber trebuie să se ducă în City să ofere poliţa pe piaţa financiară şi să ia pe ea ce s-o putea. Dacă indivizii de pe piaţa financiară îl vor sili pe mister Micawber să facă o jertfă prea mare, îi priveşte, e o problemă de conştiinţă. Eu sunt ferm convinsă că e o investiţie sigură. Şi îl sfătuiesc pe mister Micawber să facă la fel; s-o considere ca pe o investiţie care fără greş va da rezultate, şi să fie gata la orice sacrificiu.</p>
               <p>Mi s-a părut, nu ştiu de ce, că asta constituia încă o dovadă de devotament şi abnegaţie din partea ei, şi am bolborosit ceva în acest sens. Traddles, care îmi ţinea isonul, a făcut acelaşi lucru privind mai departe focul din cămin.</p>
               <p>—  Nu vreau, a spus missis Micawber golind paharul de punch şi strângându-şi şalul pe umeri, fiind gata să se retragă în dormitor, nu vreau să mai prelungesc aceste discuţii cu privire la afacerile băneşti ale lui mister Micawber. Nu m-am putut opri ca aici, lângă focul din căminul dumitale, dragă mister Copperfield, şi în faţa lui mister Traddles, care, deşi nu e un prieten atât de vechi, e totuşi unul de-ai noştri, nu m-am putut opri, zic, să-ţi aduc la cunoştinţă ce cale îl sfătuiesc eu pe mister Micawber să apuce. Sunt de părere c-a sosit vremea ca mister Micawber să acţioneze şi, aş adăuga, să se afirme, şi cred că acestea sunt metodele cele mai potrivite. Ştiu prea bine că nu sunt decât o femeie şi că îndeobşte judecata unui bărbat e socotită mai temeinică în discutarea unor astfel de probleme, totuşi nu trebuie să uit că atunci când trăiam acasă cu tăticu şi cu mămica, tăticu spunea mereu: „Emma e cam pirpirie, dar în ceea ce priveşte puterea de pătrundere, n-o întrece nimeni”. Ştiu bine că tăticu era cam prea părtinitor, dar atât datoria, cât şi raţiunea nu-mi îngăduie să mă îndoiesc că tăticu judeca bine caracterul oamenilor.</p>
               <p>Cu aceste cuvinte, rezistând rugăminţilor noastre insistente de a cinsti cu prezenţa ei punch-ul rămas, missis Micawber s-a retras în dormitorul meu. Şi mi-am dat seama că era într-adevăr o femeie plină de nobleţe, o femeie din aluatul matroanelor romane, capabilă să săvârşească tot felul de fapte eroice în vremuri de restrişte.</p>
               <p>Însufleţit de acest gând, l-am felicitat pe mister Micawber că avea o asemenea comoară. Traddles a făcut la fel. Mister Micawber ne-a dat pe rând mâna, apoi şi-a acoperit faţa cu batista, care, lucru neştiut de el, era plină de tabac de prizat. După aceea, foarte voios, s-a întors lângă vasul cu punch.</p>
               <p>Era cât se poate de elocvent. Ne-a dat a înţelege că ne retrăim viaţa în persoana copiilor noştri şi că, în momentele de jenă financiară, orice sporire a numărului lor era de două ori binevenită. Ne-a destăinuit că missis Micawber avusese în ultima vreme anumite îndoieli în această privinţă, dar că dânsul i le risipise, liniştind-o. Despre neamurile ei ne-a zis că erau nevrednice de ea şi că nu se sinchisea defel de părerea lor şi că ar putea – citez propriile sale cuvinte – să-i ia dracu pe toţi.</p>
               <p>Apoi mister Micawber i-a adus un cald elogiu lui Traddles. A spus că Traddles era un caracter, şi că dânsul (mister Micawber), deşi nu avea virtuţi neclintite ca Traddles, era totuşi în stare, slavă Domnului, să le admire. A amintit apoi, cu emoţie, de tânăra necunoscută pe care Traddles o cinstea cu dragostea lui şi care răspundea acestui simţământ, cinstindu-l şi binecuvântându-l pe Traddles cu dragostea ei. Mister Micawber a închinat în sănătatea ei. La fel am făcut şi eu. Traddles ne-a mulţumit amândurora, spunând cu o naivitate şi o sinceritate care, mărturisesc fără înconjur, m-au fermecat: „Vă sunt foarte îndatorat. Şi vă asigur că e cea mai drăguţă fată din lume!”</p>
               <p>După aceea, mister Micawber a prins primul prilej pentru a aduce vorba, cu cea mai mare grijă şi delicateţe, de starea inimii mele. Nimic – în afară de o tăgadă cât se poate de serioasă din partea prietenului său Copperfield – nu l-ar putea clinti din credinţa că prietenul său Copperfield iubeşte şi e iubit. După ce m-am simţit foarte înfierbântat şi foarte prost câtva timp şi după ce m-am îmbujorat la faţă şi m-am bâlbâit şi am tăgăduit, am spus, ridicând paharul: „Bine, să bem în cinstea lui D.!”, ceea ce pe mister Micawber l-a surescitat şi l-a încântat în aşa măsură încât a dat fuga, cu un pahar de punch în mână, în dormitor, pentru ca şi missis Micawber să bea în sănătatea lui D., ceea ce dânsa a făcut cu entuziasm, strigând cu glas piţigăiat şi bătând cu pumnul în perete: „Bravo, bravo! Dragă mister Copperfield, sunt încântată! Bravo!”</p>
               <p>După aceea ne-am apucat să vorbim de lucruri mai mărunte. Mister Micawber a declarat că, după părerea lui, Camden Town era un cartier nepotrivit şi că primul lucru pe care avea de gând să-l facă, de îndată ce anunţurile vor fi determinat o întorsătură cât de cât mulţumitoare, era să se mute. Ne-a vorbit de o clădire de la capătul dinspre apus al lui Oxford Street, chiar în faţa „Hyde Park”-ului, pe care pusese de mult ochii, dar pe care nu spera s-o poată închiria imediat, pentru că necesita cheltuieli foarte mari. Va mai trece un timp, ne-a explicat, în care se va mulţumi să ocupe catul de sus al unei case, într-un cartier comercial respectabil, de pildă în Picadilly64, unde missis Micawber se va simţi bine şi unde – dacă ar amenaja un bow-window, sau dacă ar construi un etaj, sau ar face unele mici modificări de acest fel – ar putea locui vreo câţiva ani, plăcut şi demn. Ne-a spus că, orice i-ar hărăzi soarta şi oriunde i-ar fi dat să locuiască, să fim siguri că se va găsi întotdeauna o odaie pentru Traddles şi un tacâm pentru mine. I-am mulţumit pentru bunăvoinţa sa, iar el ne-a rugat să-l iertăm că a intrat în asemenea amănunte practice, gospodăreşti, lucrul acesta fiind scuzabil din partea unui om care se pregăteşte să-şi organizeze viaţa pe baze cu totul noi.</p>
               <p>Această parte a discuţiei noastre prieteneşti a fost întreruptă de missis Micawber, care a bătut din nou în perete ca să întrebe dacă apa de ceai era gata. Ne-a pregătit apoi ceaiul în chipul cel mai amabil cu putinţă; şi de câte ori mă apropiam de ea pentru a lua ceştile sau feliile de pâine cu unt, mă întreba în şoaptă dacă D. era blondă sau brună, dacă era micuţă sau înaltă şi alte amănunte de felul acesta, ceea ce cred că mi-a făcut plăcere. După ce am luat ceaiul, am stat în jurul focului şi am vorbit de unele şi de altele; iar missis Micawber a binevoit să ne cânte (cu un glas scăzut, firav şi monoton, pe care, după câte îmi amintesc, când l-am auzit întâia oară, l-am socotit foarte potrivit) baladele ei preferate; Viteazul sergent alb65 şi Micuţul Tafflin66. Pe vremea când locuise acasă la tăticu şi mămica, missis Micawber dobândise o faimă deosebită cu aceste două cântece. Mister Micawber ne-a zis că atunci când a auzit-o cântând prima bucată, cu prilejul celei dintâi vizite ce i-o făcuse sub acoperişul părintesc, missis Micawber i-a tras în mod deosebit luarea-aminte; şi că atunci când dânsa a executat Micuţul Tafflin, s-a hotărât s-o cucerească, sau, de nu ar fi izbutit, să-şi dea viaţa pentru ea.</p>
               <p>Pe la ceasurile 10 sau 11. Missis Micawber s-a sculat să-şi împacheteze capişonul în hârtia cea cafenie şi să-şi pună pălăria. Mister Micawber a profitat de momentul când Traddles şi-a pus paltonul ca să-mi strecoare o scrisoare, rugându-mă în şoaptă s-o citesc când voi avea timp. Când am ieşit cu o lumânare ca să le luminez drumul, întrucât mister Micawber o pornise înainte la braţ cu missis Micawber, l-am putut opri o clipă în capul scării pe Traddles, care rămăsese în urmă cu capişonul.</p>
               <p>—  Traddles, i-am zis, mister Micawber e un om cumsecade, săracul, dar în locul tău, nu i-aş împrumuta nimic.</p>
               <p>—  Dragă Copperfield, mi-a răspuns Traddles zâmbind, n-am ce să-i împrumut.</p>
               <p>—  Nu uita însă că ai un nume.</p>
               <p>—  O! Şi consideri tu că se poate da cu împrumut? mi-a replicat Traddles, privindu-mă lung.</p>
               <p>—  Desigur!</p>
               <p>—  O! a exclamat Traddles. Da, ai dreptate! Îţi mulţumesc foarte mult, Copperfield, dar.. pare-mi-se că i l-am şi împrumutat.</p>
               <p>—  Pe poliţa aia care constituie o investiţie sigură!</p>
               <p>—  Nu. Nu pentru aia. De aia abia acum am aflat. Mă aşteptam ca în drum spre casă să-mi propună să i-o girez. I-am dat numele pe o alta.</p>
               <p>—  Sper că n-o să iasă vreun bucluc, i-am spus.</p>
               <p>—  Sper şi eu, mi-a răspuns Traddles. Cred, pentru că mi-a spus acum câteva zile că e asigurată acoperirea ei. Chiar acestea au fost cuvintele lui mister Micawber: „Acoperirea e asigurată”.</p>
               <p>Cum în clipa ceea mister Micawber şi-a ridicat privirea spre locul unde ne oprisem, abia am avut timp să-i repet povaţa. Traddles mi-a mulţumit şi a coborât. Dar când l-am văzut cât de liniştit a coborât scara cu pachetul în mână şi cum i-a dat braţul lui missis Micawber, mi-a fost tare teamă că va fi târât, de mâini şi de picioare, pe piaţa financiară.</p>
               <p>M-am întors lângă cămin, şi tocmai reflectam, pe jumătate râzând, asupra caracterului lui Micawber şi la vechile noastre legături, când deodată am auzit paşii grăbiţi suind scările. Mai întâi am crezut că o fi Traddles, care se întorcea pentru că missis Micawber uitase ceva; dar când s-au apropiat, i-am recunoscut, şi inima a început să-mi zvâcnească şi sângele mi-a năvălit în obraji, căci erau paşii lui Steerforth.</p>
               <p>Nu uitasem sfatul lui Agnes şi imaginea ei nu părăsise nici o clipă acel sanctuar pe care, dacă mă pot exprima astfel, încă de la început i-l hărăzisem în gândurile mele. Dar când Steerforth a intrat şi l-am avut în faţa ochilor cu mâna întinsă, umbra care-l învăluise s-a prefăcut în lumină şi m-am simţit stânjenit şi ruşinat că mă îndoisem de un prieten atât de iubit. Asta nu însemna că o iubeam mai puţin pe Agnes; o socoteam mai departe drept geniul meu bun şi binefăcător; şi mie îmi făceam reproşuri, nu ei, că-l nedreptăţisem pe Steerforth; şi ca să-mi ispăşesc greşeala, aş fi fost în stare să fac orice dacă aş fi ştiut ce să fac şi cum să procedez!</p>
               <p>—  Ei, Daisy, bătrânule, ai rămas ca lovit de trăsnet! mi-a zis Steerforth râzând şi strângându-mi călduros mâna. Iar te-am prins la chef, sibaritule! Băieţii ăştia de la „Doctors' Commons” sunt cei mai mari cheflii din oraş, n-au ce alege din noi, studenţii cumpătaţi de la Oxford!</p>
               <p>Şi rotindu-şi vioi privirea prin odaie, s-a aşezat în faţa mea, pe sofaua pe care de curând o părăsise missis Micawber, şi s-a apucat să aţâţe focul.</p>
               <p>—  Atâta am fost de uimit în prima clipă, i-am spus, urându-i bun venit din toată inima, încât mi s-a tăiat suflarea şi abia am fost în stare să-ţi urez bun venit, Steerforth.</p>
               <p>—  Bine, bine! Vorba scoţienilor: „Chipul meu e o desfătare pentru ochii celor osteniţi”, mi-a răspuns Steerforth, şi aşa-i şi chipul tău înfloritor, Daisy. Ce mai faci, amice, slujitor al lui Bachus?</p>
               <p>—  Foarte bine, i-am zis, deşi astă-seară nu i-am slujit lui Bachus, cu toate că recunosc că din nou am avut trei invitaţi la masă.</p>
               <p>—  Pe care i-am întâlnit pe stradă, lăudându-te în gura mare, mi-a zis Steerforth. Cine-i amicul cu pantalonii strâmţi?</p>
               <p>În câteva cuvinte i l-am descris pe mister Micawber cât m-am priceput mai bine. A râs din toată inima de palidul portret ce i l-am făcut şi mi-a spus că era un om pe care ar merita şi ar vrea să-l cunoască.</p>
               <p>—  Dar celălalt cine crezi că este? l-am întrebat la rândul meu.</p>
               <p>—  Dumnezeu ştie! N-o fi vreun pisălog, sper? După înfăţişare aşa mi s-a părut.</p>
               <p>—  Traddles! i-am zis eu, triumfător.</p>
               <p>—  Ăsta cine mai e? m-a întrebat Steerforth, dezinvolt ca de obicei.</p>
               <p>—  Nu-ţi mai aduci aminte de Traddles? Traddles, din dormitorul nostru de la „Salem House”!</p>
               <p>—  Aha, individul ăla! a spus Steerforth, ciocănind cu vătraiul o bucată de cărbune de pe foc. Tot atât de molâu ca şi odinioară? Unde dracu l-ai mai pescuit?</p>
               <p>Drept răspuns, l-am ridicat în slăvi pe Traddles; căci mi s-a părut că Steerforth îl cam desconsidera. După ce a schimbat vorba zâmbind, clătinând uşor din cap şi declarând că ar fi bucuros să-l vadă şi el, căci întotdeauna i se păruse un tip cam ciudat, Steerforth m-a întrebat dacă n-aş avea ceva de mâncare pentru el. Mai tot timpul, în pauzele dintre aceste replici nervoase şi repezite, a stat alene, ciocănind cărbunele cu vătraiul. Am băgat de seamă că acelaşi lucru l-a făcut şi cât am adunat rămăşiţele pateului de porumbel şi celelalte.</p>
               <p>—  Bine, Daisy, dar ăsta-i un ospăţ vrednic de un rege! a exclamat Steerforth, trezindu-se brusc din visare şi ridicându-se pentru a se aşeza la masă. O să-i fac cinstea cuvenită, căci vin de la Yarmouth.</p>
               <p>—  Credeam că vii de la Oxford.</p>
               <p>—  Nu. Am fost pe mare… mult mai plăcut.</p>
               <p>—  Littimer a trecut azi pe aci şi te-a căutat, şi din spusele lui înţelesesem că erai la Oxford; cu toate că dacă mă gândesc bine, nu mi-a zis acest lucru.</p>
               <p>—  Littimer ăsta e măi prost decât credeam de vreme ce s-a apucat să mă caute, a spus Steerforth, jovial, umplându-şi paharul cu vin şi închinând în sănătatea mea. Iar dacă eşti în stare să-l înţelegi, înseamnă, dragă Daisy, că eşti mai deştept decât mulţi muritori.</p>
               <p>—  Ai dreptate, am zis, trăgându-mi scaunul mai aproape de masă. Aşadar, ai fost la Yarmouth! am adăugat, curios să aflu amănunte. Ai stat mult?</p>
               <p>—  Nu. O escapadă de vreo săptămână şi ceva.</p>
               <p>—  Şi ce mai fac cei de acolo? Fireşte, micuţa Em'ly nu s-a măritat încă.</p>
               <p>—  Nu încă. Se va mărita, cred… peste câteva săptămâni, câteva luni sau aşa ceva. Nu prea i-am văzut. Dar bine că mi-am adus aminte! şi lăsând din mână cuţitul şi furculiţa pe care le folosise de zor, a început să-şi pipăie buzunarele. Am o scrisoare pentru tine.</p>
               <p>—  De la cine?</p>
               <p>—  De la fosta ta dădacă, mi-a răspuns scoţând mai multe hârtii din buzunarul de la piept. „J. Steerforth Esquire, notă de consumaţii la „Băiatul de viaţă”;” nu, asta nu-i. Răbdare, o găsesc îndată. Bătrânul, am uitat cum îl cheamă, e foarte rău şi cred că despre asta îţi scrie.</p>
               <p>—  Barkis cumva?</p>
               <p>—  Da! mi-a zis tot căutându-se prin buzunare şi cercetându-le conţinutul. Cred că s-a zis cu bietul Barkis! Am întâlnit acolo un spiţer… un felcer sau ce-o mai fi… care a adus-o pe lume pe înălţimea-voastră. Mi-a ţinut o disertaţie foarte savantă despre cazul lui Barkis; concluzia a fost că bietul harabagiu va ajunge destul de iute la capătul ultimului său drum. Ia caută tu în buzunarul de la piept al paltonului meu – e pe scaunul de colo – acolo cred c-ai să găseşti scrisoarea. E acolo?</p>
               <p>—  Iat-o!</p>
               <p>—  Bine!</p>
               <p>Era de la Peggotty; scurtă şi mai puţin citeaţă ca de obicei. Mă încunoştinţa de starea deznădăjduită a soţului ei şi îmi dădea a înţelege că devenise „ceva mai scump” ca mai nainte şi că din această pricină nu prea avea cu ce să-i aline suferinţa. Nu pomenea nici un cuvânt nici de oboseala ei, nici de nopţile petrecute la căpătâiul lui şi îi aducea mari laude. Era scrisă cu o pietate simplă, firească, neînflorită, pe care o ştiam sinceră, şi se încheia cu cuvintele: „Tot respectul în veci iubitului meu copilaş”, adică mie.</p>
               <p>Cât am descifrat, Steerforth a mâncat şi a băut mai departe.</p>
               <p>—  Proastă afacere! mi-a zis când am sfârşit de citit. Dar soarele apune în fiecare zi, şi oameni mor în fiece clipă, şi nu se cade să ne temem să împărtăşim soarta obştească. Dacă ne-am pierde cu firea ori de câte ori auzim pasul acela neîndurat undeva pe la uşile tuturor oamenilor, n-am mai înţelege nimic din viaţă. Nu! Înainte! Înainte cu orice preţ! Treci peste toate obstacolele, şi câştigă neapărat întrecerea!</p>
               <p>—  Să câştig ce întrecere?</p>
               <p>—  Întrecerea în care am luat plecarea. Înainte!</p>
               <p>Când s-a oprit, uitându-se la mine, cu capul lui frumos uşor lăsat pe spate şi cu paharul ridicat, îmi aduc aminte c-am băgat de seamă că, deşi faţa-i sănătoasă respira prospeţimea vântului de mare, pe ea se vedeau semne ivite de la ultima noastră întâlnire încoace, care parcă arătau că se consumase, desfăşurând, cum îi era obiceiul, energia lui clocotitoare, care, atunci când o stârnea ceva, izbucnea cu atâta pasiune. Voiam să-l cert, arătându-i că rău face aruncându-se ca un disperat în urmărirea fiecărui capriciu – cum ar fi, de pildă, vânzoleala pe marea dezlănţuită şi înfruntarea furtunilor – când mi-am amintit de cele ce vorbisem înainte şi am urmat:</p>
               <p>—  Am să-ţi spun ceva, Steerforth, fireşte, dacă această efervescenţă a spiritului îţi permite să mă asculţi…</p>
               <p>—  Spiritul meu este la dispoziţia ta, mi-a răspuns, ridicându-se de la masă şi apropiindu-se din nou de cămin.</p>
               <p>—  Atunci să-ţi spun, Steerforth. Cred c-am să mă duc la Yarmouth s-o văd pe fosta mea dădacă. Nu pentru c-aş putea s-o ajut cu ceva sau că i-aş putea fi cu adevărat de folos, dar ţine atât de mult la mine, încât vizita mea i-ar face mai mult bine decât orice. Se va bucura, şi asta-i va fi şi sprijin, şi mângâiere. Nu-i un sacrificiu prea mare, sunt sigur, pentru o prietenă cum mi-a fost dânsa. Dac-ai fi în locul meu, nu te-ai duce pentru o zi s-o vezi?</p>
               <p>A  rămas pe gânduri, chibzuind câtva timp, după care mi-a răspuns în şoaptă:</p>
               <p>—  Bine! Du-te. N-are ce strica.</p>
               <p>—  De-abia te-ai înapoiat, aşa că degeaba te-aş ruga să mă însoţeşti, nu-i aşa?</p>
               <p>—  Aşa e. Plec la Highgate încă noaptea asta. N-am mai văzut-o pe mama de mult şi mă mustră cugetul, căci nu-i puţin lucru să fii iubit aşa cum maică-mea îşi iubeşte fiul risipitor… Astea-s prostii!. Presupun că ai de gând să pleci chiar mâine? m-a întrebat, punându-şi mâinile pe umerii mei şi ţinându-mă la un braţ depărtare de el.</p>
               <p>—  Da, aşa cred.</p>
               <p>—  Ştii? las-o pe poimâine. Aş fi vrut să vii să stai câteva zile la noi. De aceea am şi venit, să te poftesc, şi tu zbori la Yarmouth!</p>
               <p>—  Vorbeşti de zburat tocmai tu, Steerforth, care mereu porneşti valvârtej nu ştiu încotro?</p>
               <p>S-a uitat la mine câteva clipe fără a scoate o vorbă, ţinându-mă la fel ca înainte, apoi m-a scuturat şi mi-a spus:</p>
               <p>—  Hai! Zi că pleci poimâine şi vino de stai mâine cu noi! Altfel, cine ştie când ne-om mai întâlni? Hai! Zi că pleci poimâine! Am nevoie de tine să stai între mine şi Rosa Dartle şi să ne desparţi.</p>
               <p>—  V-aţi iubi prea mult unul pe altul fără mine?</p>
               <p>—  Da; sau ne-am urî! a râs Steerforth. Care din două, n-are a face. Hai! Zi că pleci poimâine!</p>
               <p>Am consimţit; şi-a pus paltonul, şi-a aprins ţigara şi s-a pregătit de plecare. Văzând că pleacă, mi-am pus şi eu paltonul (dar nu mi-am aprins o ţigară, căci mă săturasem de fumat) şi l-am însoţit până la drumul mare, care la ceasul acela din noapte era pustiu. Tot drumul a fost foarte voios; iar când ne-am despărţit şi l-am petrecut cu privirea, văzând cum mergea spre casă, cu pasul semeţ şi uşor, mi-am adus aminte de cuvintele lui: „Treci peste toate obstacolele şi câştigă neapărat întrecerea”, şi pentru întâia oară i-am dorit să concureze într-o cursă care să merite să fie câştigată.</p>
               <p>Tocmai mă dezbrăcăm în dormitorul meu, când scrisoarea lui mister Micawber s-a rostogolit pe podea. Atunci mi-am adus aminte de ea, am rupt pecetea şi m-am apucat s-o citesc. Era datată cu un ceas şi jumătate înaintea cinei. Nu ştiu sigur dacă n-am mai spus că, ori de câte ori se afla într-o situaţie disperată, mister Micawber obişnuia sa folosească un fel de frazeologie juridică, ceea ce, pare-se, în ochii lui era echivalent cu lichidarea activului şi pasivului său.</p>
               <p>SIR… căci nu îndrăznesc să scriu dragă Copperfield, Este nimerit să vă aduc la cunoştinţă că subsemnatul e Distrus. S-ar putea să mai observaţi astăzi la el câteva sforţări sporadice de a vă cruţa prematura destăinuire a nefericitei sale situaţii; dar nădejdea a coborât sub linia orizontului, şi subsemnatul e Distrus.</p>
               <p>Această comunicare e scrisă în prezenţa unui individ (nu pot spune în societatea lui) aflat într-o stare vecină cu beţia, care e slujbaşul unui misit. Individul se află în mod legal în posesia locuinţei, în virtutea unei urmăriri pentru neplata chiriei. Inventarul obiectelor sechestrate nu cuprinde numai averea mişcătoare şi toate efectele de orice fel care aparţin subsemnatului, în calitatea lui de chiriaş cu anul al acestei locuinţe, ci şi cele aparţinând lui mister Traddles, subchiriaş, membru al onoratei asociaţii „Inner Temple”67.</p>
               <p>Dacă mai lipsea o picătură de amărăciune ca să se verse cupa, care în această clipă se „oferă” (precum spune, un nemuritor poet) buzelor subsemnatului, acea picătură o constituie faptul că mai sus-amintitul mister Thomas Traddles a girat, din prietenie faţă de subsemnatul, o poliţă pentru suma de 23 lire, 4 şilingi şi 91/2 pence, care a ajuns la scadenţă şi NU a fost achitată. De asemenea, şi faptul că la răspunderile vii ce apasă în prezent asupra subsemnatului se va adăuga, după rânduielile firii, încă o victimă nevinovată, a cărei apariţie este aşteptată – în cifre rotunde – nu mai târziu decât în şase luni socotite (după calendarul lunar) de la data prezentei.</p>
               <p>După cele de mai sus, ar fi poate să întrec măsura dacă aş adăuga că praful şi cenuşa se vor aşterne de-a pururi, pe capul lui WILKINS MICAWBER.</p>
               <p>Sărmanul Traddles! Ajunsesem să-l cunosc destul de bine pe mister Micawber ca să pot prevedea c-avea să-şi revină şi în urma acestei lovituri; dar am fost tulburat toată noaptea gândindu-mă la Traddles şi la fiica pastorului din Devonshire, cu zece copii, la logodnica lui, care era cea mai drăguţă fată din lume şi care era gata să-l aştepte pe Traddles (fatidică laudă!) până la vârsta de 60 de ani… până la orice vârsta.</p>
            </div>
            <div type="div2" rend="P2">
               <head>
                  <label>Capitolul XXIX.</label>Din nou la Steerforth acasă</head>
               <p>Dimineaţă i-am spus lui mister Spenlow că am nevoie de un scurt concediu; şi cum nu primeam salariu, şi cum, prin urmare, neînduratul mister Jorkins n-avea de ce să se supere, n-am întâmpinat nici o greutate. Am profitat de acest prilej şi, cu glasul înecat şi cu privirea înceţoşată, i-am spus că nădăjduiam că miss Spenlow e bine, sănătoasă, la care mister Spenlow mi-a răspuns, cu o nepăsare de parcă ar fi vorbit de o făptură ca oricare alta, că e foarte bine şi că-mi mulţumeşte de întrebare.</p>
               <p>Noi, stagiarii, care urma să intrăm în ordinul privilegiat al proctor-ilor, eram trataţi cu atâta consideraţie, încât puteam fi liberi oricând pofteam. Cum nu ţineam să ajung la Highgate înainte de ceasurile 1 sau 2 după prânz, şi cum în dimineaţa aceea aveam un mic proces de excomunicare, intitulat „Acţiune deschisă de judecător pe baza plângerii depuse de Tipkins împotriva lui Bullock pentru îndreptarea sufletului acestuia”, am mai petrecut în chip foarte plăcut un ceas sau două cu mister Spenlow la tribunal. Pricina se iscase dintr-o încăierare între doi epitropi, dintre care unul era învinuit că-l îmbrâncise pe celălalt, pocnindu-l de o cişmea; mânerul cişmelei fiind lângă clădirea unei şcoli, aflată sub colţul acoperişului unei biserici, brânciul devenise un delict cu caracter bisericesc. Era un proces amuzant, şi în drum spre Highgate, stând sus pe imperiala poştalionului, m-am gândit la „Doctors' Commons” şi la afirmaţia lui mister Spenlow că de s-ar atinge cineva de „Doctors' Commons”, s-ar duce ţara de râpă.</p>
               <p>Atât missis Steerforth, cât şi Rosa Dartle s-au bucurat când m-au văzut. Am fost plăcut surprins când am băgat de seamă că Littimer lipsea şi că în locul lui servea o slujnică tânără, care purta o bonetă cu panglici albastre şi avea ochi a căror privire, când, din întâmplare, o întâlneai, era mai plăcută şi te punea mai puţin în încurcătură decât aceea a respectabilului Littimer. Dar n-a trecut nici o jumătate de ceas de când sosisem, şi am observat că miss Dartle mă urmărea îndeaproape şi cu luare-aminte şi că, pe furiş, compara fizionomia mea cu aceea a lui Steerforth, şi pe aceea a lui Steerforth cu a mea, gata să surprindă orice schimbare de expresie. De câte ori mă uitam la ea, îi vedeam faţa încordată, cu sprâncenele încruntate, şi ochii negri adânciţi în orbite aţintiţi asupra mea; sau trecând brusc de la mine la Steerforth; sau cercetându-ne pe amândoi deodată. Când îşi dădea seama că-i urmăresc căutătura ca de linx, nu se ferea deloc, ci, dimpotrivă, îşi aţintea privirea asupra mea cu o expresie şi mai concentrată. Deşi eram, şi ştiam că sunt, nevinovat de orice rele m-ar fi putut bănui, am şovăit în faţa ochilor ei ciudaţi, neputând suporta strălucirea lor nesăţioasă.</p>
               <p>Toată ziua a fost parcă prezentă în toate colţurile casei în acelaşi timp. Când am stat de vorbă cu Steerforth în odaia lui, am auzit foşnetul rochiei ei pe mica galerie exterioară. Când m-am dus cu Steerforth pe pajiştea din dosul casei, să ne jucăm, ca odinioară, i-am zărit faţa trecând de la o fereastră la alta, ca o lumină rătăcitoare, până s-a oprit în dreptul uneia şi ne-a iscodit. După prânz, când toţi patru am pornit să ne plimbăm, mâna ei delicată m-a prins de braţ ca un arc, ca să mă facă să rămân în urmă, până ce Steerforth şi maică-sa s-au depărtat atât de mult, încât nu ne puteau auzi, şi atunci mi-a spus:</p>
               <p>—  A trecut multă vreme de când n-aţi mai dat pe aici. E oare atât de atrăgătoare şi de interesantă profesia dumneavoastră încât vă absoarbe întreaga atenţie? Vă întreb, pentru că ori de câte ori nu ştiu ceva, doresc să mă informez. Spuneţi, aşa e?</p>
               <p>I-am răspuns că noua mea profesie îmi place destul de mult, dar că n-aş putea spune că mă absoarbe în aşa măsură.</p>
               <p>—  O! Mă bucur, pentru că totdeauna îmi place să mi se atragă atenţia când greşesc. Vreţi să spuneţi că e cam searbădă?</p>
               <p>—  Da, i-am răspuns, poate că e puţin cam searbădă.</p>
               <p>—  O! Aşa se explică de ce aveţi nevoie de recreaţie, de schimbare, de distracţii şi aşa mai departe! mi-a zis. Ah! Foarte adevărat! Dar nu e niţel cam… nu-i aşa… pentru el? Nu pentru dumneavoastră.</p>
               <p>O  privire fugitivă către locul unde Steerforth se plimba la braţ cu maică-sa m-a lămurit la cine se referea; dar afară de asta, n-am priceput nimic. Şi, fără nici o îndoială, acest lucru mi se citea pe faţă.</p>
               <p>—  Şi nu cumva… nu vreau să spun că ar fi aşa, dar aş vrea să ştiu… nu cumva îi impune un efort prea mare? Nu cumva îl face să fie, poate, mai lăsător ca de obicei în privinţa vizitelor ce i le face… dânsei, care-i poartă o dragoste oarbă… nu?</p>
               <p>Şi rostind aceste cuvinte, a aruncat din nou o privire fugară spre el, după care s-a uitat la mine, de parcă ar fi vrut să-mi pătrundă gândurile cele mai ascunse.</p>
               <p>—  Miss Dartle, i-am spus, vă rog să nu credeţi…</p>
               <p>—  Nu cred nimic! Vai, Doamne, să nu vă închipuiţi c-aş crede ceva! Nu-s bănuitoare. Întreb numai. Nu exprim o părere! Vreau să-mi formez una din ceea ce îmi veţi spune. Atunci, nu e aşa? Perfect! Sunt cât se poate de fericită să ştiu acest lucru.</p>
               <p>—  Nu încape îndoială, i-am spus cam buimăcit, că nu pot fi ţinut răspunzător de faptul că Steerforth a lipsit de acasă mai mult ca de obicei… dacă într-adevăr a lipsit, fapt de care n-am cunoştinţă afară doar din spusele dumneavoastră. Până aseară nu l-am văzut în acest lung interval.</p>
               <p>—  Nu?</p>
               <p>—  Vă asigur că nu, miss Dartle!</p>
               <p>De astă dată, când m-a privit în faţă, am văzut cum obrazul ei a devenit mai ascuţit şi a pălit, cum semnul vechii răni s-a lungit, întinzându-se peste buza deformată şi peste cea de jos, de-a curmezişul bărbiei. Mi s-a părut sinistră această transfigurare, precum şi licărirea din ochii ei în clipa când, fixându-mă, m-a întrebat:</p>
               <p>—  Atunci, ce face?</p>
               <p>Am repetat aceste cuvinte mai mult pentru mine decât pentru ea, de buimăcit ce eram.</p>
               <p>—  Atunci, ce face? m-a întrebat, consumată de curiozitatea care o mistuia ca o văpaie. Ce urzeşte cu individul acela, care niciodată nu se uită la mine fără o impenetrabilă perfidie în ochi? Nu vă cer să vă trădaţi prietenul dacă sunteţi cinstit şi credincios. Vă întreb numai ce îl mână: ciuda, ura, mândria, neliniştea, o idee năstruşnică, sau dragostea? Ce anume?</p>
               <p>—  Miss Dartle, i-am răspuns, cum aş putea să vă conving că nu ştiu despre Steerforth nimic mai mult decât ştiam când am venit întâia oară aici? N-am idee. Cred că nu-i nimic la mijloc. Aproape că nici nu înţeleg ce vreţi să spuneţi.</p>
               <p>Se uita fix la mine, când deodată crâncena cicatrice a fost străbătută de un fior, de o tresărire ce mi s-a părut că nu putea fi pricinuită decât de o durere; un fior care a făcut să i se ridice un colţ al buzei într-o strâmbătură de dezgust sau de milă, amestecate cu dispreţ. Şi-a dus însă iute mâna la gură – o mână atât de firavă şi delicată încât altă dată, când o ridicase ca să-şi ferească faţa de dogoarea focului, o comparasem în gând cu un porţelan fin – şi precipitat, cu o inflexiune aspră, pătimaşă, mi-a spus doar atât:</p>
               <p>—  Vă conjur, nu spuneţi nimănui nici un cuvânt!</p>
               <p>Missis Steerforth părea cât se poate de fericită lângă fiul ei, iar Steerforth de astă dată s-a arătat deosebit de drăguţ şi de respectuos. Pentru mine era foarte interesant să-i văd împreună, nu numai pentru că se iubeau reciproc, ci şi pentru motivul că semănau foarte mult, semeţia şi impulsivitatea fiului, temperate de feminitate şi vârstă, preschimbându-se la dânsa într-o demnitate plină de graţie. Şi nu o dată m-am gândit că era o fericire că nu s-a ivit niciodată vreo neînţelegere adâncă între ei; căci două firi atât de asemănătoare – aş spune mai degrabă două nuanţe ale aceleiaşi firi – ar fi mai greu de împăcat decât cele mai opuse caractere din lume. Trebuie să mărturisesc însă că izvorul acestei observaţii nu se afla în discernământul meu, ci în cuvintele Rosei Dartle.</p>
               <p>La cină miss Dartle a zis:</p>
               <p>—  O, vă rog, spuneţi-mi, careva un lucru la care m-am gândit toată ziua şi aş vrea să-l ştiu.</p>
               <p>—  Ce ai vrea să ştii, Rosa? a întrebat-o missis Steerforth. Zău, nu fi misterioasă.</p>
               <p>—  Misterioasă! O! Într-adevăr? Mă socoteşti misterioasă?</p>
               <p>—  Nu te-am rugat de nenumărate ori, i-a răspuns missis Steerforth, să te exprimi desluşit şi firesc?</p>
               <p>—  O! Va să zică nu m-am exprimat în mod firesc? s-a mirat miss Dartle. Te rog să fii îngăduitoare cu mine, căci nu întreb decât ca să mă lămuresc. Nu suntem în stare să ne cunoaştem pe noi înşine.</p>
               <p>—  La tine asta a devenit un fel de a doua natură, a observat fără supărare missis Steerforth. Dar ţin minte, şi desigur că nici tu n-ai uitat, Rosa, că a fost o vreme când te purtai altfel, nu te fereai atât şi erai mai încrezătoare.</p>
               <p>—  Ai desigur dreptate, aşa se întâmplă că te trezeşti cu deprinderi proaste! Chiar aşa? Să mă feresc mai puţin şi să fiu mai încrezătoare? Mă întreb, oare cum a fost cu putinţă să mă schimb aşa pe nesimţite? Da, e cât se poate de ciudat! Trebuie să-mi dau silinţa s-ajung cum am fost altădată.</p>
               <p>—  Aş dori să ţi-o dai, i-a spus zâmbind missis Steerforth.</p>
               <p>—  Vai! Într-adevăr, am să mi-o dau, să ştii! Am să învăţ să fiu sinceră de la… să văd… de la James.</p>
               <p>—  Nici că ai putea găsi un profesor mai bun, Rosa! i-a replicat missis Steerforth înţepată, căci era o urmă de sarcasm în orice spunea Rosa Dartle, deşi vorbea întotdeauna cum vorbise şi de astă dată, cu aerul cel mai nevinovat din lume.</p>
               <p>—  De asta sunt sigură! a întărit Rosa cu neobişnuită căldură. Dacă există vreun lucru de care să fiu sigură, apoi să ştii că ăsta e.</p>
               <p>Am avut impresia că missis Steerforth regreta că se formalizase, căci i-a spus amabil:</p>
               <p>—  Bine, dragă Rosa, dar tot nu ne-ai spus ce ai vrea să ştii!</p>
               <p>—  Ce aş vrea să ştiu? a repetat dânsa cu o răceală sfidătoare. Vai! Aş vrea să ştiu doar dacă oamenii care au aceeaşi structură morală… e corectă expresia?</p>
               <p>—  Tot atât de corectă ca oricare alta, a asigurat-o Steerforth.</p>
               <p>—  Mulţumesc… dacă oamenii care au aceeaşi structură morală riscă, atunci când între ei se iveşte o neînţelegere gravă, să ajungă la o ruptură mai adâncă decât ceilalţi.</p>
               <p>—  Cred că da, i-a răspuns Steerforth.</p>
               <p>—  Aşa crezi? Vai, Doamne! Să presupunem, de pildă, deşi această ipoteză e puţin probabilă, că s-ar isca o ceartă serioasă între tine şi mama.</p>
               <p>—  Rosa dragă, a intervenit missis Steerforth râzând, pune o altă ipoteză! James şi cu mine, slavă Domnului, ne cunoaştem îndatoririle reciproce.</p>
               <p>—  Vai! a făcut miss Dartle, dând din cap şi căzând pe gânduri. Desigur. Asta ar împiedica ruptura? Da, fireşte c-ar putea. Exact. Îmi pare bine că în prostia mea am pus această ipoteză, căci sunt încântată să aflu că îndatoririle ce le aveţi unul faţă de altul ar împiedica o ruptură! Vă mulţumesc foarte mult.</p>
               <p>Nu se cade să trec cu vederea o altă întâmplare măruntă în legătură cu miss Dartle; căci de ea am avut motive să-mi aduc aminte mai târziu, când trecutul ireversibil a ieşit la iveală în întregimea lui. În tot restul zilei, şi mai ales după acest episod, Steerforth s-a străduit, cu toată iscusinţa lui şi cu o perfectă naturaleţe, s-o vrăjească pe această făptură ciudată şi s-o preschimbe într-o interlocutoare agreabilă. Pentru mine n-a fost de mirare c-a izbutit. De asemenea, nu m-a surprins faptul că dânsa a încercat să reziste înrâuririi minunate a fermecătoarei lui măiestrii – a firii lui fermecătoare, cum credeam eu atunci – căci ştiam că era uneori urâcioasă şi afurisită. Am văzut cum i s-au schimbat cu încetul trăsăturile şi atitudinea; am văzut-o privindu-l cu admiraţie crescândă; am văzut-o cum, tot mai slab – dar permanent înciudată, de parc-ar fi condamnat propria ei slăbiciune – încerca să ţină piept puterii farmecului său; şi, în cele din urmă, am văzut privirea-i severă îmblânzindu-se, iar zâmbetul ei devenind blajin, şi am încetat să mă mai tem de ea, cum mă temusem tot restul zilei, şi am stat cu toţii în preajma căminului, pălăvrăgind şi făcând haz ca nişte copii.</p>
               <p>După plecarea ei, n-am mai rămas în sufragerie nici cinci minute; nu ştiu dacă asta se datora împrejurării că zăbovisem cam mult acolo sau faptului că Steerforth îşi pusese în gând să exploateze avantajul dobândit.</p>
               <p>—  Cântă la harpă, mi-a şoptit Steerforth, oprindu-se în dreptul uşii salonului, şi cred că, în ultimii trei ani, nimeni, afară de mama, n-a auzit-o cântând.</p>
               <p>A  rostit aceste cuvinte cu un zâmbet ciudat, care s-a risipit îndată, şi am intrat în salon, unde am găsit-o singură.</p>
               <p>—  Nu, nu te ridica, Rosa dragă, a rugat-o Steerforth (deşi dânsa se şi sculase). Fii şi tu drăguţă o dată şi cântă-ne un cântec irlandez.</p>
               <p>—  Ce nevoie ai tocmai de un cântec irlandez? l-a întrebat.</p>
               <p>—  Mare! Mult mai mare nevoie decât de orice alt cântec. Uite, şi Daisy iubeşte muzica din tot sufletul. Cântă-ne un cântec irlandez, Rosa, şi lasă-mă să stau jos şi să te ascult ca altădată.</p>
               <p>Nu s-a atins de ea, nici de scaunul de pe care se ridicase, ci s-a aşezat lângă harpă. Dânsa a rămas câtva timp lângă harpă, trecându-şi în chip straniu mâna dreaptă peste strune fără a le atinge. În cele din urmă, s-a aşezat, a tras brusc harpa mai aproape şi a început să cânte, acompaniindu-se din gură.</p>
               <p>Era ceva – nu ştiu ce – în tuşeul ei sau în timbrul ei care imprima acestui cântec o notă eterică; niciodată în viaţa mea n-am auzit şi nici nu pot să-mi închipui ceva asemănător. Cântecul era de o autenticitate cutremurătoare. Părea că nu fusese scris sau pus pe note nicicând, ci ţâşnea din patima-i lăuntrică; patimă ce-şi găsea expresia cea mai potrivită în sunetele grave ale glasului ei şi care se ascundea când se aşternea tăcerea. Am rămas încremenit când am văzut-o aplecându-se din nou asupra harpei şi trecându-şi dreapta peste strune, fără a cânta.</p>
               <p>N-a trecut nici un minut, şi am fost trezit din visare: Steerforth se ridicase de pe scaun, se apropiase de ea şi o cuprinsese cu braţul, spunându-i:</p>
               <p>—  De aci înainte, Rosa, ne vom iubi foarte mult!</p>
               <p>Dar dânsa îl lovise şi, îndepărtându-l cu furia unei pisici sălbatice, dăduse buzna afară din salon.</p>
               <p>—  Ce s-a întâmplat cu Rosa? a întrebat missis Steerforth intrând.</p>
               <p>—  S-a purtat ca un înger, mamă, i-a răspuns Steerforth, iar peste o clipă, drept compensare, a trecut la extrema cealaltă.</p>
               <p>—  Bagă de seamă, n-o scoate din sărite, James. Nu uita c-a devenit cam arţăgoasă şi că-i mai sănătos să nu fie zgândărită.</p>
               <p>Rosa nu s-a mai întors; şi numele ei n-a mai fost pomenit până ce-am intrat în odaia lui Steerforth, ca să-i spun noapte bună. Atunci a început să râdă pe socoteala ei şi m-a întrebat dacă-mi fusese dat să văd vreodată o fiinţă mai sălbatică şi mai de neînţeles.</p>
               <p>I-am mărturisit că eram uluit peste măsură şi l-am întrebat dacă bănuieşte ce anume o supărase aşa de tare.</p>
               <p>—  Dumnezeu ştie, mi-a răspuns Steerforth. Orice, sau nimic! Ţi-am mai spus că trage pe tocilă şi ascute fiece lucru, chiar şi pe sine însăşi. E un instrument tăios, şi se cade să fie mânuită cu mare băgare de seamă. E întotdeauna periculoasă. Noapte bună!</p>
               <p>—  Noapte bună, Steerforth dragă! i-am zis. Plec mâine în zori, înainte ca să te trezeşti. Noapte bună!</p>
               <p>Nu m-a lăsat să mă duc la culcare, şi punându-şi mâinile pe umerii mei, m-a ţinut în faţa lui cum făcuse şi când fusese la mine.</p>
               <p>—  Daisy, mi-a spus zâmbind, deşi naşii şi naşele tale nu ţi-au dat acest nume, mie aşa-mi place să-ţi spun… şi tare-aş vrea… aş vrea… aş vrea să poţi şi tu să-mi spui la fel.</p>
               <p>—  Pot să-ţi spun, dacă vreau, i-am răspuns.</p>
               <p>—  Daisy, dacă vreodată se va ivi ceva care să ne despartă, să-ţi aminteşti numai de părţile mele bune, băiete. Hai să cădem la această învoială. Dacă împrejurările ne vor despărţi vreodată, adu-ţi aminte de părţile mele bune.</p>
               <p>—  Steerforth, în ochii mei n-ai părţi bune şi părţi rele. În inima mea te iubesc şi te preţuiesc deopotrivă întotdeauna.</p>
               <p>Am încercat atunci remuşcări atât de adânci că l-am nedreptăţit cândva, fie numai cu umbra unei bănuieli, încât am fost gata-gata să-i mărturisesc. Numai temerea ca nu cumva s-o trădez pe Agnes şi nehotărârea cum să ating acest subiect fără a comite vreo indiscreţie m-au oprit înainte ca dânsul să-mi fi spus:</p>
               <p>—  Dumnezeu să te ajute, Daisy, şi noapte bună!</p>
               <p>Numai datorită acestor ezitări nu i-am mărturisit; apoi ne-am dat mâna şi ne-am despărţit.</p>
               <p>A  doua zi m-am sculat în zori, şi după ce m-am îmbrăcat fără zgomot, am aruncat o privire în odaia lui. Dormea un somn adânc; cu capul pe braţ, aşa cum adesea îl văzusem dormind la şcoală.</p>
               <p>Şi foarte curând a venit vremea să mă minunez cum de nu-i tulbura nimic somnul atunci când l-am privit. Dormea – îl văd şi acuma – aşa cum adesea îl văzusem dormind la şcoală; şi astfel, în ceasul acela tăcut, l-am părăsit.</p>
               <p>Vai, niciodată, Dumnezeu să te ierte, Steerforth, niciodată nu-mi va mai fi dat să-ţi ating cu dragoste şi prietenie mâna inertă. Niciodată, niciodată!</p>
            </div>
            <div type="div2" rend="P2">
               <head>
                  <label>Capitolul XXX.</label>O jale</head>
               <p>Am ajuns seara la Yarmouth şi am tras la han. Ştiam că odaia de musafiri a lui Peggotty – odaia mea – va fi ocupată probabil peste scurt timp, dacă nu cumva Marele Oaspete, în faţa căruia fiecare muritor trebuie să se dea la o parte, se şi instalase în casă; aşadar, m-am dus la han, unde am mâncat şi mi-am oprit loc pentru noapte.</p>
               <p>Era 10 când am ieşit. Multe prăvălii erau închise, iar oraşul părea somnoros. Când am ajuns la prăvălia firmei Omer şi Joram, am găsit obloanele puse, dar uşa era deschisă. Zărindu-l pe mister Omer, care trăgea din lulea, aşezat în pragul salonaşului, am intrat şi l-am întrebat cum o mai duce.</p>
               <p>—  Ei, Doamne-Dumnezeule, ia te uită! a exclamat mister Omer. Dar dumneata ce mai faci? Ia loc. Sper că nu te supără fumul?</p>
               <p>—  Câtuşi de puţin, i-am răspuns. Chiar îmi place… din luleaua altuia.</p>
               <p>—  Va să zică, în luleaua dumitale, nu? a spus mister Omer râzând. Cu atât mai bine, sir. Prost nărav la cei tineri. Ia loc. Eu fumez, că-mi face bine la astm.</p>
               <p>Mister Omer mi-a făcut loc şi mi-a adus un scaun. Apoi s-a aşezat la loc, gâfâind şi trăgând cu nesaţ din lulea, ca şi cum în ea s-ar fi aflat provizia de aer fără de care ar fi pierit.</p>
               <p>—  Sunt mâhnit de ştirile proaste pe care le am despre mister Barkis, i-am zis.</p>
               <p>Mister Omer s-a uitat la mine grav şi a clătinat din cap.</p>
               <p>—  Ştiţi cumva cum se simte astă-seară! am întrebat.</p>
               <p>—  Tocmai asta voiam să vă întreb şi eu, sir, dar n-am îndrăznit, mi-a răspuns mister Omer. E unul din neajunsurile branşei. Când cineva-i bolnav, nu putem să ne interesăm de mersul bolii.</p>
               <p>Nu mă gândisem la acest neajuns; e drept, însă, că, înainte de a intra, mi-a fost teamă că voi auzi iar vechea melodie. Când a pomenit de acest neajuns, am recunoscut că aşa stăteau lucrurile şi am şi spus-o.</p>
               <p>—  Da, da, mă-nţelegeţi, a urmat mister Omer clătinând din cap. Nu îndrăznim s-o facem, Dragă Doamne, dacă le-am trimite vorbă: „Firma „Omer şi Joram” vă prezintă omagii şi întreabă cum vă simţiţi în dimineaţa asta”, sau în după-amiaza asta, după cum ar fi cazul, asta ar fi o lovitură care pe mulţi i-ar da gata.</p>
               <p>Atât eu cât şi mister Omer, am dat din cap, iar mister Omer s-a folosit de lulea pentru a se alimenta cu aer.</p>
               <p>—  E una dintre consideraţiunile care impun membrilor branşei să se abţină de la actele de curtoazie pe care am dori adesea să le facem, mi-a zis mister Omer. Să luăm cazul meu. Îl cunosc pe mister Barkis de patruzeci de ani. Dar nu pot să mă duc să-ntreb: „Cum îi mai merge?”</p>
               <p>Mi-am dat seama că asta nu putea să-i vină uşor şi i-am spus-o.</p>
               <p>—  Vreau să sper că nu-s mai interesat decât oricare altul, mi-a zis mister Omer. Uitaţi-vă la mine! Pot să-mi dau ultima suflare în orice clipă, şi, pe cât îmi dau seama, în această situaţie e puţin probabil c-aş mai putea fi interesat. E puţin probabil să fie un om care ştie că-şi poate da în orice clipă ultima suflare, aşa ca foalele când se taie burduful; mai ales când omul acela e şi bunic.</p>
               <p>—  Fireşte că nu, am încuviinţat.</p>
               <p>—  Nu că m-aş plânge de meseria mea, a urmat mister Omer. Nu, nicidecum. Fiecare meserie are, fireşte, părţi bune şi rele. Aş dori numai ca oamenii să nu se piardă atât de lesne cu firea.</p>
               <p>Cu un aer blajin şi îndatoritor, mister Omer a tras de câteva ori din lulea, fără a spune nici un cuvânt; apoi, reluând prima idee, a zis:</p>
               <p>—  De aceea, ca s-aflăm cum o mai duce Barkis, suntem siliţi să ne mărginim la Em'ly. Ştie ea prea bine ce gânduri nutrim şi n-are, în privinţa noastră, mai multe temeri sau bănuieli decât dac-am fi nişte mieluşei. Minnie şi Joram tocmai s-au dus la Barkis acasă (unde, după închidere, Em'ly se duce să-i dea o mână de ajutor mătuşii), ca să-ntrebe cum îi mai merge în astă seara; dac-aţi binevoi s-aşteptaţi până se întorc, aţi afla de la ei toate amănuntele. N-aţi vrea să luaţi ceva? Un grog, cu puţină apă? Când fumez, mai beau din când în când şi câte un grog, mi-a zis mister Omer, ridicând paharul, fiindcă se spune că moaie înghiţitoarea prin care se face păcătoasa asta de respiraţie a mea. Dar, slavă Domnului, nu înghiţitoarea-i bolnavă, a adăugat mister Omer, răguşit. Mereu îi zic fiicei mele Minnie: „Respiraţia să fie cum trebuie, că de înghiţitoare n-am eu grijă!”</p>
               <p>Într-adevăr, respira foarte greu şi era îngrijorător să-l vezi râzând. Când şi-a revenit, i-am mulţumit pentru grogul oferit, dar am refuzat, întrucât tocmai cinasem; i-am spus însă că, de vreme ce mă poftise, voi aştepta până s-or întoarce fiica şi ginerele lui, şi l-am întrebat ce mai făcea micuţa Em'ly.</p>
               <p>—  Să vă spun drept, sir, mi-a zis mister Omer, scoţând luleaua din gură, ca să-şi poată freca bărbia, am să fiu bucuros după ce am s-o văd măritată.</p>
               <p>—  De ce? l-am întrebat.</p>
               <p>—  Nu prea e în apele ei deocamdată, mi-a explicat mister Omer. Nu că n-ar fi la fel de frumoasă ca totdeauna, căci e mai frumoasă, vă asigur că e mai frumoasă. Nu că n-ar lucra la fel de bine ca totdeauna, căci lucrează. Lucra cât şase, şi acum tot cât şase lucrează. Dar îi lipseşte tragerea de inimă, mi-a zis mister Omer, şi după ce şi-a mai frecat puţin bărbia şi a mai tras un fum, a adăugat: Nu ştiu dacă veţi înţelege ce vreau să spun: „Trageţi straşnic, nu vă încurcaţi, trageţi cu sete, trageţi toţi o dată, băieţi, ura!” Vedeţi, asta mi se pare că-i lipseşte lui Em'ly.</p>
               <p>Chipul şi gesturile lui mister Omer erau atât de expresive, încât, cu drept cuvânt, i-am putut face semn cu capul că-i înţelesesem gândul. Faptul c-am priceput atât de repede i-a făcut plăcere, pare-mi-se, şi a urmat:</p>
               <p>—  Eu, unul, socot că asta se datoreşte mai ales faptului că-i nehotărâtă. Am stat eu mult de vorbă cu unchiul ei, şi cu logodnicul ei, seara, după lăsatul lucrului; şi socot că asta se datoreşte faptului că-i nehotărâtă. Nu trebuie să uitaţi nici o clipă, a urmat mister Omer, clătinând binişor din cap, că Em'ly e o fiinţă nemaipomenit de iubitoare. Vorba ceea: „Din coadă de câine nu mă faci sită de mătase”. La asta nu mă pricep. Dar cred că totu-i cu putinţă dacă începi din vreme. A fost ea în stare, sir, ca din barcazul acela vechi să facă o locuinţă pe care nici o clădire din piatră şi marmură n-o întrece!</p>
               <p>—  Într-adevăr, a făcut! am adeverit.</p>
               <p>—  Face să vezi cum se ţine fetiţa asta drăguţă de unchiul ei, cum se agaţă de el şi cum se alintă tot mai mult pe zi ce trece. Asta înseamnă că se dă o luptă în sufletul ei. Ce rost are s-o lungească mai mult decât trebuie?</p>
               <p>L-am ascultat cu luare-aminte pe acest bătrân cumsecade şi i-am dat dreptate din toată inima.</p>
               <p>—  De aceea le-am şi spus-o, a urmat mister Omer pe un ton domol. Le-am spus: „Să nu credeţi că Em'ly trebuie să rămână aici până se-mplineşte sorocul uceniciei. O lăsăm să plece oricând poftiţi. A lucrat mai bine decât mă aşteptam; a învăţat mai repede decât credeam: „Omer şi Joram” pot să renunţe dintr-o trăsătură de condei la răstimpul ce a mai rămas; e liberă să plece când doriţi. Şi dacă vrea, după aceea, să lucreze pentru noi la domiciliu, cu atât mai bine. Dacă nu, tot bine. În nici un caz nu ne păgubeşte”. Căci, vedeţi dumneavoastră, mi-a zis mister Omer, atingându-mă cu pipa. S-ar putea oare ca un om suferind de astm ca mine; şi care pe deasupra mai e şi bunic, să-i facă greutăţi unei floricele cu ochi albaştri, ca dânsa?</p>
               <p>—  Nicidecum, i-am zis.</p>
               <p>—  Nicidecum! Aveţi dreptate! mi-a zis mister Omer. Bine, sir, vărul ei… ştiţi că se mărită cu un văr al ei?</p>
               <p>—  Da, ştiu, i-am răspuns. Îl cunosc bine.</p>
               <p>—  Desigur că-l cunoaşteţi, a spus mister Omer. Bine, sir! Vărul ei, care, pare-se, e om cu stare şi are mult de lucru, mi-a mulţumit cât se poate de frumos (s-a purtat, trebuie să mărturisesc într-un fel care mi-a făcut o impresie excelentă) şi s-a dus şi a închiriat o căsuţă, aşa cum ne-am dori fiecare dintre noi. Căsuţa e acum gata mobilată în întregime şi e frumoasă ca o casă de păpuşi. Dacă nu s-ar fi întâmplat necazul acesta cu agravarea bolii bietului mister Barkis, azi ar fi fost gata căsătoriţi, pot spune. Dar aşa, au trebuit să mai amâne nunta.</p>
               <p>—  Şi Em'ly, mister Omer? l-am întrebat. Em'ly s-a mai liniştit?</p>
               <p>—  Ei, la asta nu ne prea putem aştepta, mi-a răspuns, mângâindu-şi guşa. Despărţirea şi toate schimbările aş putea spune, i se par în acelaşi timp şi, apropiate şi foarte depărtate. Moartea lui Barkis n-ar trebui să le întârzie cununia prea mult, dar dacă s-o mai chinui bietul om, s-ar putea să se tărăgăneze lucrurile. În orice caz, precum vedeţi, e o situaţie destul de nesigură.</p>
               <p>—  Văd, i-am zis.</p>
               <p>—  Prin urmare, a spus mai departe mister Omer, Em'ly e cam abătută, şi cam neliniştită, poate mai mult chiar decât înainte. Pe zi ce trece pare mai legată de unchiul ei şi-i vine mai greu să se despartă de noi toţi. Când îi spun o vorbă bună, o podidesc lacrimile, şi dacă ai vedea-o când e împreună cu fetiţa fiicei mele Minnie, n-ai mai uita-o niciodată; O, Doamne; cât de mult o iubeşte pe fetiţa asta! a încheiat mister Omer, îngândurat.</p>
               <p>Având un prilej atât de bun, m-am grăbit să-l întreb pe mister Omer, înainte ca discuţia noastră să fie întreruptă de înapoierea fiicei şi a ginerelui său, dacă mai ştia ceva despre Martha.</p>
               <p>—  Vai! mi-a răspuns, clătinând din cap şi părând foarte mâhnit. Nimic bun. Oricum aţi lua-o, sir, e o poveste tare tristă. Niciodată n-am crezut că fata asta ar fi o stricată. N-aş vrea să spun lucrul ăsta de faţă cu fiica mea, Minnie, fiindcă s-ar supăra, dar, zău, niciodată n-am crezut. Niciunul dintre noi n-a crezut.</p>
               <p>Mister Omer, auzind paşii fiicei sale înaintea mea. M-a atins cu pipa şi mi-a făcut semn cu ochiul, ca să-mi dea de veste. Imediat după aceea, Minnie a sosit împreună cu bărbatul ei.</p>
               <p>Ne-au spus că starea lui mister Barkis era „cât se poate de proastă” că şi-a pierdut cunoştinţa şi că în bucătărie, în clipa când să plece, mister Chillip le spusese, foarte mâhnit, că nici chiar dacă la căpătâiul lui s-ar întruni Colegiul medicilor, Colegiul chirurgilor şi toţi membrii Asociaţiei farmaciştilor, tot nu i-ar mai putea ajuta cu nimic. Pentru cele două colegii, precizase mister Chillip, era prea târziu, iar asociaţia n-ar fi putut face altceva decât să-i dea otravă.</p>
               <p>Auzind aceste veşti, şi aflând totodată că mister Peggotty se găsea acolo, am hotărât să mă duc şi eu numaidecât. Le-am spus noapte bună lui mister Omer şi soţilor Joram şi, stăpânit de un simţământ de jale care făcea ca mister Barkis să-mi pară o fiinţă cu totul nouă şi deosebită, mi-am îndreptat paşii într-acolo.</p>
               <p>Am bătut încetişor la uşă şi mi-a deschis mister Peggotty. Acesta, când m-a văzut, nu s-a arătat nici pe departe atât de surprins cât m-aş fi aşteptat. Am băgat de seamă acelaşi lucru şi la Peggotty când a coborât; şi de atunci am mai avut prilejul să-l observ şi în alte împrejurări; şi cred că în preajma cutremurătorului deznodământ, toate celelalte schimbări şi surprize pierd orice însemnătate.</p>
               <p>I-am strâns mâna lui mister Peggotty şi am intrat în bucătărie, el închizând încet uşa după mine. Micuţa Em'ly şedea lângă foc, acoperindu-şi faţa cu mâinile. În picioare, lângă dânsa, stătea Ham.</p>
               <p>Am vorbit în şoaptă, ascultând din când în când dacă nu se aude vreun zgomot din odaia de sus. Cu prilejul ultimei mele vizite, nici că băgasem de seamă acest amănunt, dar de astă dată mi s-a părut ciudat că mister Barkis lipsea din bucătărie!</p>
               <p>—  Foarte frumos din partea 'neavoastră, mas'r Davy, mi-a spus mister Peggotty.</p>
               <p>—  Com nu se poate mai frumos! a întărit Ham.</p>
               <p>—  Em'ly, draga mea! a exclamat mister Peggotty. Ete-te! A venit mas'r Davy. Hai, capul sus, frumoaso? Nu-i spui nici un cuvânt lui mas'r Davy?</p>
               <p>Văd şi acum cum a tresărit, străbătută de un fior. Şi parcă mai simt şi astăzi ce rece îi era mâna când i-am strâns-o. Unicul semn de viaţă a fost că s-a tras înapoi; apoi s-a ridicat binişor de pe scaun şi, tremurând toată şi fără a spune nici un cuvânt, s-a strecurat lângă unchiul ei şi şi-a lăsat capul pe pieptul lui.</p>
               <p>—  Are o inimă atât de bună, a zis mister Peggotty, netezindu-i părul bogat cu mâna lui mare şi aspră, încât nu poate-ndura durerea asta. E şi firesc, mas'r Davy, la tineri nedeprinşi cu încercările de acest fel şi care sunt şi sfielnici ca păsărică mea… E firesc!</p>
               <p>Dânsa s-a ghemuit mai tare lângă el, tăcută şi fără a-şi ridica privirea.</p>
               <p>—  Se face târziu, draga mea, i-a spus mister Peggotty, şi a venit Ham să te ia acasă. Hai! Du-te cu el, c-are suflet tot atât de bun ca tine! Ce-i, Em'ly? Ce-i, frumoaso?</p>
               <p>Glasul ei n-a răzbătut până la mine, dar mister Peggotty îşi plecase capul într-o parte şi părea s-o asculte, şi apoi i-a zis:</p>
               <p>—  Să stai cu unchiul? Nu, nu se cade să-mi ceri una ca asta! Să stai cu unchiul, fetiţa mea, când acela care-n curând îţi va fi soţ a venit să te petreacă acasă? Ei, e de necrezut cât ţine mititica asta la un bătrân lup-de-mare ca mine! a declarat mister Peggotty, uitându-se la noi cu nespusă mândrie. Dar nu-i atâta sare în apa mării câtă dragoste-i poartă ea unchiului ei… prostuţa asta de Em'ly!</p>
               <p>—  Are dreptate Em'ly, mas'r Davy! a spus Ham. Dac-aşa vrea ea şi dacă-i îngrijorată şi speriată pe deasupra, o las aici până dimineaţă. Şi rămân şi eu!</p>
               <p>—  Nu, nu, s-a împotrivit mister Peggotty. Nu se cade, un bărbat însurat ca tine – sau aproape însurat – să-şi irosească o zi de lucru. Şi nici să veghezi noaptea şi să munceşti ziua nu se cade. Asta nu merge! Du-te acasă şi te culcă! Teamă că n-o s-avem destulă grijă de Em'ly ştiu că nu-ţi e!</p>
               <p>În faţa acestor argumente, Ham a cedat şi şi-a luat pălăria, dând să plece. Dar chiar şi când a sărutat-o – şi trebuie să spun că niciodată nu l-am văzut apropiindu-se de dânsa fără să-mi zic în gând că fusese dăruit din naştere cu un suflet de gentleman – Em'ly mi s-a părut că se lipeşte mai tare de unchiul ei, ferindu-se parcă de Ham. Am închis uşa după el, pentru ca nimic să nu tulbure liniştea ce domnea în casă; iar când m-am întors, l-am găsit pe mister Peggotty vorbindu-i mai departe micuţei Em'ly.</p>
               <p>—  Acu mă duc sus, să-i spun mătuşii c-a venit mas'r Davy; asta o s-o mai lumineze puţintel. Pân' mă-ntorc, şezi colo lângă foc, dragă, şi încălzeşte-ţi mâinile, că-s îngheţate. Nu se cade să fii atât de speriată şi să pui totul la inimă. Cum? Vrei să vii cu mine? Bine vino cu mine, hai! Sunt sigur, mas'r Davy, că fata asta nu şi-ar părăsi unchiul nici chiar dac-ar fi izgonit din casă şi ar fi nevoit să se culce pe dig, mi-a spus mister Peggotty, tot atât de mândru ca şi înainte. Dar foarte curând o să vină rândul altuia, Em'ly foarte curând o să vină rândul altuia!</p>
               <p>Mai târziu când, urcând scara, am trecut, prin faţa uşii odăiţei mele, în care era întuneric,; mi s-a părut că dânsa era acolo, că o zăresc întinsă pe podea. Dar dacă într-adevăr ea a fost, sau n-a fost decât o iluzie pricinuită de umbrele din odaie, nici acuma nu ştiu.</p>
               <p>Cât am stat în bucătărie, în faţa focului, am avut răgaz să reflectez asupra spaimei faţă de moarte pe care o resimţea micuţa Em'ly, care, adăugată celor spuse de mister Omer, mi s-a părut că ar fi pricina schimbării ei, şi până ce a coborât Peggotty, am avut răgaz, numărând bătăile pendulei şi pătrunzându-mă de reculegerea din jur, să privesc mai cu îngăduinţă aceste slăbiciuni ale ei. Peggotty m-a îmbrăţişat, m-a binecuvântat şi n-a mai contenit să-mi mulţumească pentru mângâierea ce i-o aduceam (acestea au fost cuvintele ei) în această restrişte. M-a rugat apoi să vin sus, spunându-mi printre suspine că mister Barkis m-a iubit şi m-a admirat întotdeauna; că deseori îi vorbise de mine înainte de a-şi pierde cunoştinţa; şi că era încredinţată că dacă şi-ar recăpăta-o, s-ar bucura să mă vadă, dacă mai există ceva care să-l poată bucura pe lumea asta.</p>
               <p>Când l-am văzut, mi s-a părut foarte puţin probabil că s-ar mai putea bucura de ceva. Zăcea cu capul şi umerii afară din pat, într-o poziţie incomodă, rezemat pe jumătate de lădiţa care-l costase atâtea oboseli şi griji. Am aflat apoi că, din clipa când nu s-a mai putut târî din pat ca s-o deschidă şi n-a mai fost în stare să se încredinţeze cu ajutorul băţului miraculos, că lădiţa se afla în siguranţă, a cerut să fie aşezată pe un scaun lângă pat, şi că de atunci, zi şi noapte, nu-şi mai ridicase mâna de pe ea. Şi acum îşi ţinea braţul pe lădiţă. Nu-şi mai dădea seama de vreme şi de oameni, dar lădiţa o păstra lângă el; şi ultimele cuvinte pe care le rostise (în chip de explicaţie) fuseseră: „Haine vechi!”</p>
               <p>—  Barkis dragă! i-a zis Peggotty aproape voioasă, aplecându-se asupra lui, în timp ce fratele ei şi cu mine stăteam la celălalt capăt al patului. Uite, a venit băiatul meu scump, băiatul meu drag, master Davy, prin care m-ai peţit, Barkis! Ştii tu, acela prin care mi-ai trimis răvaşe! Nu vrei să-i spui nimic lui master Davy?</p>
               <p>A  rămas mut şi ţeapăn, ca lădiţa de la care chipul lui împrumutase singura expresie ce o avea.</p>
               <p>—  O să se ducă o dată cu apele, mi-a zis mister Peggotty, ducând mâna la gură.</p>
               <p>Ochii îmi erau înecaţi în lacrimi, şi la fel erau aceia ai lui mister Peggotty; dar am repetat în şoaptă:</p>
               <p>—  Cu apele?</p>
               <p>—  Pe litoral oamenii nu pot trece din viaţă, mi-a zis mister Peggotty, decât când apele coboară. Şi nu se nasc decât când se ridică… nu vin pe lume, până nu-ncepe fluxul. Da, o să se ducă o dată cu apele. La trei juma se isprăveşte refluxul, iar fluxul nu porneşte decât după vreo juma de ceas. De apucă să trăiască pân' ce-ncepe fluxul, supravieţuieşte până trece, şi nu se duce decât o dată cu mareea următoare.</p>
               <p>Am rămas acolo, veghindu-l multă vreme… ceasuri întregi. Ce tainică înrâurire a avut prezenţa mea asupra lui, în starea în care se afla, n-am să mă încumet a spune; fapt e că atunci când, într-un târziu, a început să aiureze, a îngăimat ceva despre vremea când mă ducea la şcoală.</p>
               <p>—  Îşi revine! a exclamat Peggotty.</p>
               <p>Mister Peggotty m-a atins şi mi-a şoptit cu spaimă şi reculegere:</p>
               <p>—  Se duce şi el, şi se duc şi apele.</p>
               <p>—  Barkis, dragul meu… l-a îmbiat Peggotty.</p>
               <p>—  C. P. Barkis… a exclamat el cu glas stins. Femeie mai de treabă ca dânsa nici că mai e pe lume…</p>
               <p>—  Ia te uită! A venit master Davy! i-a zis Peggotty, căci deschisese ochii.</p>
               <p>Eram cât pe-aci să-l întreb dacă mă recunoaşte, când dânsul a dat să-mi întindă mâna şi, zâmbind prietenos, mi-a zis desluşit:</p>
               <p>—  Barkis ar vrea…</p>
               <p>Şi, fiind ceasul refluxului, s-a dus o dată cu apele.</p>
            </div>
            <div type="div2" rend="P2">
               <head>
                  <label>Capitolul XXXI.</label>O şi mai cumplită jale</head>
               <p>Nu mi-a venit greu să iau hotărârea ca, la cererea lui Peggotty, să rămân la ea până ce rămăşiţele pământeşti ale bietului harabagiu vor fi făcut ultimul drum la Blunderstone. Cumpărase de mult, din propriile ei economii, un locşor în vechiul nostru cimitir, lângă mormântul „fetiţei ei scumpe”, cum îi spusese întotdeauna mamei; şi acolo urmau să se odihnească amândoi.</p>
               <p>Este şi astăzi o mângâiere pentru mine gândul că, ţinându-i de urât lui Peggotty şi făcând pentru dânsa tot ce-mi stătea în putinţă (prea puţin, din păcate), mi-am manifestat din plin recunoştinţa. Cred însă că cea mai mare satisfacţie de ordin personal şi profesional am încercat-o când am luat asupra mea deschiderea testamentului lui mister Barkis.</p>
               <p>Îmi revine meritul de a fi dat ideea să se caute testamentul în lădiţă. După oarecare cercetare a fost descoperit în lădiţă, pe fundul unei traiste, unde (pe lângă resturi de paie) s-au mai găsit şi un vechi ceas de aur, cu lanţ şi brelocuri, pe care mister Barkis îl purtase la nunta sa şi pe care nu-l mai văzuse nimeni nici mai înainte, nici după acest eveniment; o garnitură de accesorii pentru pipă din argint, având forma unui picior; o cutie în formă de lămâie, plină cu ceşti şi farfurioare minuscule, cumpărată, bănuiesc, de mister Barkis ca să mi-o dăruiască încă pe vremea când eram copil, dar de care nu se îndurase să se despartă; optzeci şi şapte de guinee şi jumătate, în monede de câte o guinee şi de câte o jumătate de guinee; două sute zece lire, în bancnote noi-nouţe; chitanţa pentru plăţi efectuate în contul unor acţiuni ale Băncii Angliei; o potcoavă veche, un şiling falsificat, o bucată de camfor şi o scoică. Din faptul că în interior aceasta din urmă era foarte lustruită şi avea luciri multicolore, am dedus că mister Barkis avusese unele idei confuze despre perle, dar că nu reuşise să şi le limpezească.</p>
               <p>Ani de-a rândul, mister Barkis cărase cu el lădiţa, zilnic, în cursele ce le făcea. Ca să nu bată la ochi, inventase o poveste cum că lădiţa aparţinea lui „mister Blackboy”, şi că urma să rămână în păstrarea lui Barkis până i-o va cere; iar povestea asta o scrisese pe capacul lădiţei cu litere care acum abia se mai puteau descifra.</p>
               <p>În toţi aceşti ani tezaurizase, urmărind scopuri lăudabile. Averea lui în numerar se ridica la aproape trei mii de lire. Uzufructul unui capital de o mie de lire îl lăsa lui mister Peggotty, pe tot timpul vieţii, urmând ca după moartea acestuia, suma să fie împărţită în cote egale între Peggotty, micuţa Em'ly şi mine, sau aceluia sau acelora dintre noi care-ar supravieţui. Tot restul averii lui îl lăsa Clarei Peggotty, pe care o numea legatară universală şi executoare testamentară.</p>
               <p>Când am dat citire cu glas tare şi cu solemnitatea cuvenită acestui document, explicându-le celor de faţă clauzele care-i priveau, m-am simţit ca un proctor în toată puterea cuvântului. Şi am început să cred că a lucra la „Doctors' Commons era o cinste mult mai mare decât bănuisem până atunci. După ce am cercetat cu luare-aminte testamentul, am declarat că e perfect valabil din toate punctele de vedere şi am făcut câteva însemnări marginale cu creionul, mirându-mă singur de întinderea cunoştinţelor mele.</p>
               <p>Săptămâna care a precedat înmormântarea am petrecut-o absorbit de aceste îndeletniciri abstrase, întocmind pentru Peggotty un inventar al bunurilor succesorale, punând în ordine toate socotelile şi slujindu-i, spre mulţumirea ei şi a mea, de sfetnic şi îndrumător în toate privinţele. În tot acest răstimp n-am văzut-o niciodată pe micuţa Em'ly, dar mi s-a spus că urma să se căsătorească, fără nici un alai, peste două săptămâni.</p>
               <p>N-am luat parte la înmormântare în ţinută de rigoare, dacă mă pot exprima astfel. Vreau să spun că nu m-am îmbrăcat în haine negre şi cu crep, ca o sperietoare de ciori; devreme, dimineaţă, m-am dus pe jos la Blunderstone şi am aşteptat în cimitir sosirea sicriului, care a fost urmat numai de Peggotty şi de fratele ei. Gentleman-ul cel nebun privea pe fereastra odăiţei mele; copilul lui mister Chillip îşi clătina capul mare şi îşi rotea ochii bulbucaţi, ca să se uite la pastor peste umărul dădacei; mister Omer sufla din greu, undeva în arierplan; nu mai era nimeni altcineva de faţă, şi totul s-a petrecut în linişte. După ce înmormântarea a luat sfârşit, ne-am plimbat vreun ceas prin cimitir şi am smuls câteva frunze tinere din copacul ce străjuia mormântul mamei.</p>
               <p>Aici mă cuprinde groaza. Un nor se lasă asupra oraşului situat în depărtare, spre care-mi îndrept iar paşii singuratici. Mă tem să mă apropii de el. Îmi este insuportabilă amintirea celor întâmplate în acea noapte de pomină, amintirea întâmplărilor pe care le voi retrăi dacă-mi urmez povestirea.</p>
               <p>De înrăutăţit; nu se vor înrăutăţi lucrurile dacă voi scrie despre ele. Dar nici de îmbunătăţit nu se vor îmbunătăţi. Dacă voi lăsa din mână condeiul şovăitor. Faptele sunt consumate; nimic nu le mai poate schimba.</p>
               <p>A  doua zi, bătrâna mea dădacă urma să plece cu mine la Londra, pentru validarea testamentului. Micuţa Emily se afla la mister Omer. Seara urma să ne întâlnim cu toţii la locuinţa amenajată în vechiul barcaz. Ham avea s-o aducă pe Emily la ora obişnuită. Eu urma să mă întorc singur. Mister Peggotty şi soră-sa aveau să se înapoieze împreună, aşa cum veniseră, şi să ne aştepte pe înserat lângă focul din cămin.</p>
               <p>M-am despărţit de ei în dreptul portiţei unde odinioară vizionarul Strap68 se odihnise cu traista lui Roderick Random; în loc s-o pornesc de-a dreptul spre casă, am mers o bucată pe drumul ce ducea spre Lowestoft. Apoi m-am întors şi m-am îndreptat către Yarmouth. Am poposit la un han curăţel, la vreo milă sau două depărtare de podul umblător de care am mai amintit, şi am stat la masă; astfel a trecut ziua, iar când am ajuns la bac, se înnoptase. Ploua cu găleata şi bătea un vânt cumplit, dar luna se afla în dosul norilor, aşa că nu era întuneric.</p>
               <p>Curând am zărit casa lui mister Peggotty şi lumina care licărea prin geam. Păşind de-a dreptul peste nisipurile în care piciorul se înfunda la fiecare pas, am ajuns la uşă şi am intrat.</p>
               <p>Înăuntru domnea o atmosferă foarte plăcută. Mister Peggotty isprăvise de fumat luleaua de seară, şi se făceau pregătiri pentru cină. Focul ardea vesel, cenuşa fusese strânsă, iar lădiţă o aştepta pe micuţa Emily la locul ştiut. Peggotty şedea la locul ei de altădată, şi (dacă n-ar fi purtat altă rochie) ai fi zis că nici nu-l părăsise vreodată, îşi reluase cutia de lucru, cu poza catedralei Sfântul Paul pe capac, cu ruleta ca o colibă, în care era înfăşurat iardul, şi cu mucul de lumânare; şi totul era neschimbat. În colţul ştiut, missis Gummidge părea că se frământă, aşa că avea aerul ei obişnuit.</p>
               <p>—  Aţi venit cel dintâi, mas'r Davy! m-a întâmpinat mister Peggotty radios. Scoateţi-vă haina, sir, dacă-i udă.</p>
               <p>—  Mulţumesc, mister Peggotty, i-am răspuns, dându-i mantaua să mi-o atârne. Nu s-a udat.</p>
               <p>—  Aveţi dreptate, mi-a zis, pipăind-o la umeri. E uscată ca iasca! Staţi jos, sir. Nu-i nevoie să vă mai spun bun venit, căci la noi sunteţi binevenit oricând, v-o spun din toată inima!</p>
               <p>—  Mulţumesc, mister Peggotty, de asta sunt încredinţat. Ei, Peggotty, i-am spus apoi dădacei sărutând-o, ce mai faci, bătrânico?</p>
               <p>—  Ha, ha! a râs mister Peggotty, luând loc lângă noi şi frecându-şi mâinile, uşurat de apăsarea din ultima vreme şi sincer bucuros. Nu se află femeie pe lume, sir – cum i-am şi zis – care să aibă cugetul mai împăcat. Şi-a făcut datoria faţă de răposatu, şi răposatu a ştiut treaba asta; şi răposatu s-a purtat cuviincios cu ea, aşa cum şi dânsa s-a purtat cuviincios cu răposatu; şi… şi… totu-i în ordine!</p>
               <p>Missis Gummidge a gemut.</p>
               <p>—  Sus inima, mămuco! a îndemnat-o mister Peggotty (dar ne-a făcut semn cu capul că recentele întâmplări erau fireşte făcute să-i trezească amintirea bătrânului). Nu fi abătută! Hai, curaj, numai puţintel curaj, şi, ai să vezi, restul o să vină de la sine.</p>
               <p>—  Nu, Dan'l, nu pentru, mine, i-a întors missis Gummidge. Aşa mi-e scris, să rămân orfană şi oropsită.</p>
               <p>—  Nu, nu-i deloc aşa, a contrazis-o mister Peggotty, căutând să-i risipească jalea.</p>
               <p>—  Ba da, ba da, aşa-i, Dan'l, a stăruit missis Gummidge. Nu mi-e scris mie să trăiesc între oameni care au moştenit atâţia bani. Toate-mi merg anapoda. Mai bine ar fi să scăpaţi de mine.</p>
               <p>—  Ei, dar com aş putea să cheltuiesc eu banii ăia fără matale? a mustrat-o mister Peggotty. Ce-s vorbele astea? Nu-ţi dai seama c-am nevoie de'neata acuma mai mult ca oricând?</p>
               <p>—  Ştiam eu şi nainte că n-are nimeni nevoie de mine, a izbucnit missis Gummidge cu mare jale, şi acum iată că mi-o şi spuneţi! Cum m-aş fi putut aştepta să aibă cineva nevoie de mine, când nu-s decât o biată făptură orfană şi oropsită, căreia toate-i merg anapoda?!</p>
               <p>Mister Peggotty s-a cutremurat când a băgat de seamă că rostise cuvinte susceptibile să fie astfel răstălmăcite, dar Peggotty l-a oprit să răspundă, clătinând din cap şi trăgându-l de mânecă. După ce, cu mâhnire adâncă, privind-o pe missis Gummidge timp de câteva clipe, mister Peggotty s-a uitat la pendula nemţească, s-a ridicat, a scurtat mucul lumânării, şi a aşezat-o în faţa ferestrei.</p>
               <p>—  Aşa! a zis mulţumit. Aşa, missis Gummidge! (Missis Gummidge a gemut uşor. Fereastra luminată, ca de obicei! Vă-ntrebaţi, desigur, pen'ce, sir? Păi, pentru micuţa noastră Em'ly! Vedeţi 'neavoastră, poteca-i cam întunecoasă şi singuratică după căderea nopţii; de aceea, dacă-s acasă la ceasul cinci obişnuieşte să se întoarcă pon întotdeauna lumânarea în fereastră. Asta, vedeţi 'neavoastră, a adăugat mister Peggotty, aplecându-se vesel spre mine, are două rosturi. „Îs acas'!” zice ea, adică zice Em'ly. De asemenea, Em'ly îşi zice: „E şi unchiu acas'!” Căci dacă nu-s acasă nu se pone lumina.</p>
               <p>—  Ce copil eşti! i-a spus Peggotty, căreia îi era cu atât mai drag din această pricină.</p>
               <p>—  Drept să spun, a răspuns mister Peggotty, stând cu picioarele răsghinate şi frecându-le mulţumit cu mâinile şi privind când spre noi, când spre foc, nu-mi vine a crede. Nu prea am mutră de copil.</p>
               <p>—  Nn tocmai, a încuviinţat Peggotty.</p>
               <p>—  Nu, a repetat mister Peggotty râzând,; n-am mutră de copil, dar ştii, dacă mă gândesc bine… Puţin' îmi pasă! Ascultă ce-ţi spun. Când mă duc să văd căsuţa aia frumuşică a micuţei Em'ly, ce să spun, sunt… sunt ca vrăjit, a declarat mister Peggotty, apăsând subit asupra acestor cuvinte. Iac-aşa! Ce să spun, o regăsesc parcă pe Em'ly în lucrurile cele mai mărunte. Le iau în mână, le las jos şi le ating cu aceeaşi băgare de seamă cu care aş atinge-o pe Em'ly. La fel şi cu bonetele ei, şi cu toate celelalte. Pentru nimic în lume n-aş suferi să le boţească cineva. Se prea poate să ai dreptate, în ochii tăi nu-s decât un copil, cu toată înfăţişarea mea de arici-de-mare, a încheiat mister Peggotty, râzând cu hohote.</p>
               <p>Am râs şi eu şi Peggotty, dar mai puţin zgomotos.</p>
               <p>—  Vezi, a urmat mister Peggotty, după ce şi-a mai frecat picioarele o bucată de vreme, asta se datoreşte, cred, faptului că pe vremea când nu-mi ajungea nici până la genunchi, m-am jucat atât de mult cu ea de-a turcii, de-a franţujii, de-a rechinii şi de-a, tot felul de venetici… ei, Doamne, aşa-i… şi de-a leii, şi balenele, şi de-a mai ştiu eu ce… Şi, vezi, aşa m-am deprins. Uite-acum, la lumânarea asta, a zis mister Peggotty, arătând vesel cu mâna înspre, fereastră, ştiu prea bine că, după ce s-o mărita şi ne-o părăsi, o s-o pun mereu în acelaşi loc. Ştiu prea bine că seara, ori de câte ori voi fi aici (şi, Doamne, chiar dac-aş ajunge nespus de bogat, unde în altă parte aş putea să mă duc?) şi dânsa n-o să fie aici, am să pon lumânarea în fereastră şi am să mă aşez în faţa căminului, ca şi cum aş aştepta-o, cum aştept acum. Ai dreptate, a recunoscut mister Peggotty râzând din nou cu hohote, nu-s decât un copil cu înfăţişare de arici-de-mare! Şi chiar în clipa asta, când văd lumânarea aprinsă, îmi zic: „Em'ly o vede! Em'ly vine!” Ai dreptate, nu-s decât un copil cu înfăţişare de arici-de-mare! Ai perfectă dreptate, a încheiat mister Peggotty, întrerupându-şi hohotele de râs şi bătând din palme, căci, iat-o!</p>
               <p>Dar nu era decât Ham. Pare-se că ploaia se înteţise de când venisem, căci Ham îşi trăsese pe ochi pălăria cernită de marinar.</p>
               <p>—  Unde-i Em'ly? l-a întrebat mister Peggotty, Ham a făcut un semn din cap, vrând parcă să arate că era afară. Mister Peggotty a luat lumânarea din fereastră, i-a tăiat mucul, a pus-o pe masă şi s-a apucat să aţâţe focul, când Ham, care nu se mişcase, a spus:</p>
               <p>—  Mas'r Davy, n-aţi vrea să veniţi puţin afară, să vedeţi ce vrem să vă arătăm Em'ly şi cu mine?</p>
               <p>Am ieşit împreună. La uşă, când am trecut pe lângă el, am băgat de seamă cu spaimă şi mirare că era palid ca un mort. M-a împins repede afară şi a tras uşa după noi. Numai după noi.</p>
               <p>—  Ham, ce s-a întâmplat?</p>
               <p>—  Mas'r Davy…</p>
               <p>Vai nenorocitul, amarnic a mai început să plângă!</p>
               <p>Am înlemnit în faţa acestei izbucniri de jale. Nu mai ştiu ce mi-am închipuit sau ce anume presimţiri am avut. N-am putut decât să stau şi să mă uit la el.</p>
               <p>—  Ham! Bunul şi sărmanul meu prieten! Pentru numele lui Dumnezeu, spune-mi, ce s-a întâmplat?</p>
               <p>—  Mas'r Davy, dragostea mea – mândria şi nădejdea inimii mele – pentru care mi-aş fi dat şi viaţa şi mi-aş mai da-o încă… a fugit!</p>
               <p>—  A fugit!</p>
               <p>—  Em'ly a fugit! Vai, mas'r Davy, închipuiţi-vă numai com a fugit, dacă eu (care o iubesc mai presus de orice) mă rog bunului şi milostivului Dumnezeu mai degrabă să-i ia viaţa decât s-o lase să se afunde în mocirlă şi să se acopere de ruşine!</p>
               <p>Până în clipa de faţă căutătura ochilor săi ridicaţi către cerul întunecat, tremurul mâinilor sale împreunate, durerea ce i se citea pe faţă au rămas legate în mintea mea de acele ţărmuri pustii. Pentru mine sunt pe veci cufundate în beznă, şi dânsul este singur în mijlocul scenei.</p>
               <p>—  Neavoastră sunteţi om învăţat, mi-a zis apoi cu glas precipitat şi ştiţi ce-i mai bine şi mai potrivit. Ce să le spun celor din casă? Cum să-i dau lui vestea asta cumplită, mas'r Davy?</p>
               <p>Am văzut uşa mişcându-se şi am încercat, instinctiv, să ţin clanţa dinafară, ca să mai câştig o clipă. Era însă prea târziu. Mister Peggotty a scos capul pe uşă, şi niciodată nu voi uita cum s-a schimbat la faţă când ne-a văzut, nici de mi-ar fi dat să trăiesc cinci sute de ani.</p>
               <p>Îmi amintesc un geamăt şi un ţipăt sfâşietor, şi femeile îmbulzindu-se în jurul lui, şi noi toţi ceilalţi în picioare în odaie; eu ţinând în mână o hârtie ce mi-o dăduse Ham; iar mister Peggotty, cu haina descheiată, cu părul răvăşit, cu faţa şi buzele foarte albe şi cu un fir de sânge ce i se prelingea pe piept (cred că-i ţâşnise pe gură), se uita ţintă la mine.</p>
               <p>—  Citiţi-o, sir mi-a şoptit el cu glas tremurător. Dar încet, vă rog. Nu ştiu dac-o să pot înţelege.</p>
               <p>În mijlocul unei tăceri mormântale, am citit de pe fila pătată de lacrimi:</p>
               <p>Când voi, care mă iubiţi mult mai mult decât aş fi meritat vreodată, chiar şi când aveam cugetul curat, o să citiţi aceste rânduri, eu am să fiu departe…</p>
               <p>—  Am să fiu departe”… a îngânat dânsul. Staţi! Em'ly departe. Citiţi înainte!</p>
               <p>Mâine în zori am să părăsesc căminul meu drag, dragul meu cămin… vai, căminul meu drag…</p>
               <p>Scrisoarea era datată din ajun.</p>
               <p>.  Şi n-am să mă mai întorc niciodată, afară numai dacă dânsul mă va aduce înapoi o lady. Diseară, multe ceasuri după ce voi fi plecat, veţi găsi această scrisoare în locul meu. Vai, de-aţi şti cum mi se rupe inima! Dacă ai şti cât sufăr măcar tu, căruia i-am făcut atâta rău şi care niciodată nu mă vei putea ierta! Prea sunt păcătoasă ca să-ţi scriu despre mine! Vai, caută mângâiere în gândul că sunt atât de dezmăţată. Pentru numele lui Dumnezeu, te rog spune-i unchiului că mai mult ca acuma nu l-am iubit niciodată! Daţi uitării cât de buni şi prietenoşi aţi fost voi toţi cu mine – dă uitării faptul că trebuia să ne căsătorim – şi încercaţi de vă gândiţi la mine ca şi cum aş fi murit de mică şi aş fi înmormântată departe. Roagă-te cerului, de care mă despart acum, să aibă milă de unchiul! Spune-i că mai mult ca acum nu l-am iubit niciodată. Fii mângâierea lui! Îndrăgosteşte-te de o fată bună, care pentru unchiul să fie ceea ce am fost eu cândva, care să-ţi fie credincioasă şi să fie vrednică de tine, şi să nu ai parte în viaţă de altă ruşine decât aceea pe care eu ţi-am adus-o. Dumnezeu să vă binecuvânteze pe toţi! Mă voi ruga deseori, în genunchi, pentru voi. Dacă dânsul nu mă va aduce înapoi o lady şi nu voi mai cuteza să mă rog pentru mine, mă voi ruga pentru voi toţi. Spune-i unchiului toată dragostea mea, acum când mă despart de el. Ultimele lacrimi şi ultimele mulţumiri sunt pentru unchiu!</p>
               <p>Asta era tot.</p>
               <p>Multă vreme după ce sfârşisem de citit, a rămas cu ochii aţintiţi asupra mea. În cele din urmă m-am încumetat să-i întind mâna şi să-l rog, aşa cum m-am priceput, să se stăpânească.</p>
               <p>—  Mulţumesc, sir, mulţumesc, mi-a răspuns, fără nici o schimbare în expresie.</p>
               <p>I-a vorbit şi Ham. Mister Peggotty a luat parte în aşa măsură la durerea lui, încât i-a strâns mâna; dar a rămas neclintit, şi nimeni n-a îndrăznit să-l tulbure.</p>
               <p>În cele din urmă, ca şi cum s-ar fi trezit dintr-un vis urât, mister Peggotty şi-a întors încet privirea de la mine şi s-a uitat de jur împrejur prin odaie. Apoi a întrebat cu glas scăzut:</p>
               <p>—  Cine-i? Vreau să-i ştiu numele.</p>
               <p>Ham mi-a aruncat o privire şi brusc m-am cutremurat.</p>
               <p>—  Este de presupus că-i un bărbat la mijloc, a insistat mister Peggotty. Cine-i?</p>
               <p>—  Mas'r Davy! s-a rugat Ham. Ieşiţi puţin şi lăsaţi-mă să-i spun. Nu-i nevoie s-auziţi ce-i spun, sir.</p>
               <p>M-am cutremurat din nou. M-am prăbuşit pe un scaun şi am încercat, să-i răspund; dar limba mi se împleticea în gură şi ochii îmi erau împăienjeniţi.</p>
               <p>—  Vreau să-i ştiu numele! l-am auzit spunând din nou.</p>
               <p>—  În vremea din urmă, a zis Ham şovăind, un servitor a fost văzut dând târcoale pe aici. A fost văzut şi un gen'lm'n. Ţineau unul de altul.</p>
               <p>Mister Peggotty asculta nemişcat ca şi înainte, cu singura deosebire că acum îşi aţintise privirea asupra lui.</p>
               <p>—  Noaptea trecută, servitorul, a urmat Ham, a fost văzut împreună cu biata noastră fetiţă. De o săptămână şi mai bine se afla ascuns undeva pe aici. Se zicea că ar fi plecat, dar el se ascundea. Zău, ieşiţi puţin, mas'r Davy, ieşiţi!</p>
               <p>Am simţit braţul lui Peggotty în jurul gâtului, dar nu m-aş fi putut urni din loc nici dacă s-ar fi prăbuşit casa peste mine.</p>
               <p>—  Afară din oraş, pe şoseaua ce duce Ia Norwich, azi în zori a fost văzută o trăsură necunoscută, cu cai înhămaţi, a urmat Ham. Servitorul acela ba venea, ba pleca şi iar venea la trăsură. Când a venit ultima oară, Em'ly era cu el. Celălalt era înăuntru. Ăsta-i vinovatul.</p>
               <p>—  Doamne-Dumnezeule! a izbucnit mister Peggotty, trăgându-se înapoi şi ridicând mâna, de parcă ar fi vrut să se ferească de o vedenie îngrozitoare. Să nu-mi spui că se numeşte Steerforth!</p>
               <p>—  Mas'r Davy, a exclamat Ham cu vocea, sugrumată, nu-i vina 'neavoastră, departe de mine gândul de a vă face vreo vină, dar numele lui e Steerforth, şi-i un ticălos afurisit!</p>
               <p>Mister Peggotty n-a scos nici un cuvânt, n-a vărsat nici o lacrimă, n-a făcut nici o mişcare, până ce, parcă trezindu-se subit, şi-a smuls din cui scurta cea groasă.</p>
               <p>—  Ajutaţi-mă s-o îmbrac! Sunt ca trăsnit şi nu pot singur, a zis nerăbdător. Ajutaţi-mă s-o îmbrac. Aşa! a zis după ce cineva l-a ajutat să îmbrace scurta. Acum daţi-mi şi pălăria de colo!</p>
               <p>Ham l-a întrebat unde voia să se ducă.</p>
               <p>—  Mă duc să-mi caut nepoata. Mă duc după Em'ly a mea. Mai întâi mă duc să sparg barca aceea şi s-o dau la fund, aşa cum mă jur pe viaţa mea că l-aş fi înecat şi pe el dac-aş fi avut cea mai mică bănuială de ce dospea în mintea lui! Să mă bată Dumnezeu, a urmat el mânios, cu pumnul drept încleştat, dacă nu l-aş fi înecat, aţa cum şedea înaintea mea. Cum stăteam faţă în faţă, şi dacă n-aş fi avut cugetul împăcat! Mă duc să-mi caut nepoata.</p>
               <p>—  Unde? a strigat Ham, tăindu-i drumul spre uşă.</p>
               <p>—  Pretutindeni! O să-mi caut nepoata în lumea întreagă. Am s-o găsesc pe biata mea nepoată batjocorită şi am s-o aduc înapoi! Nimeni să nu-ncerce a mă opri! Îţi spun că mă duc să-mi caut nepoata!</p>
               <p>—  Nu, nu! a strigat missis Gummidge, apucată de un acces de plâns, despărţindu-i. Nu, nu, Dan'l, nu-n halul în care te afli acum,! Ai să pleci s-o cauţi niţel mai târziu, bietul, bietul meu Dan'l, şi o să fie bine! Da' nu-n halul ăsta! Şezi jos şi iartă-mă, Dan'l, dacă ţi-am pricinuit necazuri! Ce sunt toate supărările mele faţă de asta? Şi hai să ne amintim de vremurile când dânsa nu era decât o orfană, şi Ham la fel, când eu nu eram decât o văduvă săracă, şi m-ai luat în casa ta. Asta o să-ţi mai aline inima, Dan'l, a urmat dânsa, lăsându-şi capul pe umărul lui, şi ai să-nduri mai bine durerea, căci, doar ştii făgăduiala, Dan'l: „Ori de câte ori aţi făcut aceste lucruri unuia dintre aceşti foarte neînsemnaţi fraţi ai mei, mie mi le-aţi făcut”; şi aceste cuvinte nu pot să nu se adeverească sub acest acoperiş, care ne-a fost adăpost atâţia, atâţia ani de-a rândul!</p>
               <p>Se liniştise aproape; şi când l-am auzit plângând, pornirea ce simţeam să cad în genunchi, să le cer iertare pentru năpasta ce-o adusesem asupra casei lor şi să-l blestem pe Steerforth a făcut loc unei porniri mai sănătoase. Inima-mi atât de împovărată a aflat aceeaşi uşurare şi am plâns şi eu.</p>
            </div>
            <div type="div2" rend="P2">
               <head>
                  <label>Capitolul XXXII.</label>Primii paşi într-o lungă călătorie</head>
               <p>Ceea ce-mi pare mie firesc cred că trebuie să pară firesc şi altora, şi de aceea nu mă sfiesc să spun că niciodată nu l-am iubit mai mult pe Steerforth decât în clipa în care legăturile care ne uneau au fost rupte. În momentele de adâncă amărăciune, după ce a ieşit la iveală ticăloşia lui, am preţuit mai mult ca oricând strălucitele sale aptitudini, m-am înduioşat mai tare gândindu-mă la părţile lui bune şi am recunoscut mai nepărtinitor acele însuşiri care i-ar fi îngăduit să ajungă un om plin de nobleţe şi să-şi făurească un nume mare. Cu toate că îmi dădeam prea bine seama de rolul pe care, fără voie, îl jucasem în profanarea unui cămin nepătat, cred că dacă întâmplarea mi l-ar fi scos în cale, n-aş fi fost în stare să-i fac nici o mustrare. Deşi încetase să mă mai fascineze, l-aş fi iubit mai departe şi aş fi păstrat cu atâta duioşie amintirea vechii mele afecţiuni pentru dânsul, încât cred că m-aş fi purtat ca un copil slab la minte, asta în toate privinţele, afară de una, şi anume: în privinţa gândului că am mai putea fi vreodată prieteni. Iluzia asta n-am mai nutrit-o nicicând. Simţeam aşa cum simţise şi el, de altfel, că între noi totul era sfârşit. N-am aflat niciodată ce amintiri avea despre mine – pesemne că vor fi fost fugare, lesne de alungat – eu însumi îmi aminteam de el ca despre un prieten scump care a murit.</p>
               <p>Da, Steerforth, de mult ai părăsit scena acestei jalnice povestiri! S-ar putea ca, fără voie, la scaunul Judecăţii de Apoi, durerea mea să fie socotită drept mărturie împotriva ta; ştiu însă că niciodată gândurile sau reproşurile mele amare nu te vor învinui!</p>
               <p>Vestea acestei întâmplări s-a răspândit atât de iute în oraş, încât a doua zi dimineaţă, când am trecut pe străzi, am auzit oamenii vorbind de ea pe la porţi. Mulţi erau severi cu dânsa, iar câţiva, puţini la număr, dădeau vino pe el, dar în ceea ce-i privea pe tatăl adoptiv şi pe logodnic toţi erau de aceeaşi părere. Oamenii de toate categoriile le arătau un respect plin de bunăvoinţă şi delicateţe. Dis-de-dimineaţă, când i-au văzut pe amândoi trecând cu paşi rari pe plajă, marinarii s-au ţinut deoparte, şi pâlcuri-pâlcuri au vorbit între ei, compătimindu-i.</p>
               <p>I-am întâlnit şi eu pe plajă, chiar la marginea apei. Aş fi văzut cât de colo că nu închiseseră ochii toată noaptea, chiar şi dacă Peggotty nu mi-ar fi spus că rămăseseră împietriţi, aşa cum îi lăsasem, până s-a luminat de ziuă. Păreau vlăguiţi; şi mi s-a părut că într-o singură noapte capul lui mister Peggotty se plecase mai mult decât în toţi anii de când îl cunoşteam. Dar amândoi erau dârzi şi întunecaţi ca marea, care, în clipa aceea, se întindea calmă, fără valuri, sub cerul plumburiu, legănată însă la intervale regulate de o hulă puternică – întocmai ca o făptură ce răsuflă în somn – tivită la orizont cu o geană de lumină argintie, dăruită de soarele nevăzut.</p>
               <p>—  Am chibzuit o mulţime despre ce s-ar cuveni şi despre ce nu s-ar cuveni să facem, mi-a spus mister Peggotty, după ce am făcut împreună vreo câţiva paşi în tăcere. Dar acum ştim ce cale trebuie s-apucăm.</p>
               <p>Uitându-mă la Ham, care tocmai privea în larg, la acea geană de lumină depărtată, mi-a trecut deodată prin minte un gând înfricoşător – cu toate că faţa-i era calmă, cu toate că pe faţă nu i se citea altceva decât o hotărâre de neclintit – şi anume gândul că de l-ar întâlni pe Steerforth, l-ar ucide.</p>
               <p>—  Aici mi-am făcut datoria, sir, a zis mister Peggotty. Acum trebuie să mă duc s-o caut… S-a oprit o clipă, şi apoi a urmat cu glas mai hotărât: Mă duc s-o caut. Asta mi-e datoria de acum înainte.</p>
               <p>Când i-am cerut să-mi spună unde avea de gând s-o caute, a clătinat din cap şi m-a întrebat dacă hotărâsem să plec la Londra a doua zi. I-am răspuns că anume nu plecasem azi, pentru a-i putea fi de folos, dar că eram gata de plecare oricând ar fi dorit.</p>
               <p>—  Mâine plec cu 'neavoastră, sir, dacă nu vă e cu supărare, mi-a zis.</p>
               <p>Am mai mers o bucată de vreme împreună, în tăcere.</p>
               <p>—  Ham o să-şi vadă mai departe de lucrul lui, a reluat el, şi o să locuiască la soru-mea. Cât despre vechiul barcaz…</p>
               <p>—  Aveţi de gând să-l părăsiţi, mister Peggotty? l-am întrebat cu glas scăzut.</p>
               <p>—  Locul meu, mas'r Davy, nu mai e aici, mi-a răspuns. Dacă vreodată de când este întunerec deasupra adâncului s-a scufundat o ambarcaţiune, nu-ncape îndoială că barcazul a naufragiat. Dar nu, sir nu; asta nu-nseamnă c-aş avea de gând să-l las în părăsire. Departe de mine.</p>
               <p>Am mai mers o bucată ca mai înainte, până ce a început să-mi explice:</p>
               <p>—  Dorinţa mea, sir, e ca zi şi noapte, iarna şi vara, s-arate aşa cum a arătat întotdeauna, de când l-a văzut ea întâia oară. Dacă s-ar întâmpla vreodată să vină-napoi, n-aş vrea ca vechiul cămin să-i pară neprimitor, ci, dimpotrivă, înţelegeţi 'neavoastră, aş vrea s-o atragă, s-o îmbie, ca, înfruntând ploaia şi vântul, să se apropie ca o nălucă de ferestruică şi s-arunce o privire înăuntru, să revadă colţişorul de lângă foc. S-ar putea ca atunci, mas'r Davy, văzând-o numai pe missis Gummidge, să prindă curaj şi să intre tremurând; s-ar putea chiar să se culce în patul ei şi să-şi odihnească din nou capul zbuciumat acolo unde fusese atât de veselă altădată.</p>
               <p>N-am fost în stare să-i răspund, cu toate c-am încercat.</p>
               <p>—  În fiecare noapte, a urmat mister Peggotty, îndată ce se lasă întunericul, lumânarea va fi aşezată la locul ei obişnuit, lângă geam pentru ca, de-ar zări-o cumva, să-i spună parcă: „Vino-napoi, fetiţo, vino-napoi!” Dacă pe-nserate ai s-auzi vreodată ciocănind la uşa mătuşii, să nu te duci să deschizi, Ham, mai ales de vei auzi ciocănind uşor. Mai bine ea – nu tu – s-o întâmpine pe copila mea pierdută!</p>
               <p>Ne-a luat-o puţin înainte şi a mers singur câteva minute. M-am uitat iar la Ham în acest interval, şi văzând că avea aceeaşi expresie aţintită asupra luminii aceleia depărtate, i-am atins braţul.</p>
               <p>De două ori a trebuit să-l strig pe nume, cum strigi ca să trezeşti din somn pe cineva, înainte ca să mă bage în seamă. Când, în cele din urmă, l-am întrebat la ce se gândea, mi-a răspuns:</p>
               <p>—  La ce-mi stă în faţă, mas'r Davy, şi la ce-i colo.</p>
               <p>—  Vrei să spui la viaţa ce-ţi stă înainte? l-am întrebat, căci, zăpăcit, arătase către larg.</p>
               <p>—  Da, mas'r Davy. Nu prea ştiu com se face, dar de colo mi s-a părut c-o să vină sfârşitul, mi-a răspuns privindu-mă, ca şi cum abia s-ar fi dezmeticit, dar cu aceeaşi expresie hotărâtă.</p>
               <p>—  Ce sfârşit? l-am descusut, stăpânit de gândul care mă înfricoşase înainte.</p>
               <p>—  Nu ştiu, mi-a spus îngândurat; îmi aduceam aminte că totul a început aici… şi apoi a venit sfârşitul. Dar a trecut! Mas'r Davy, a adăugat el apoi, răspunzând, cred, privirii mele. Nu trebuie să vă temeţi de mine; sunt puţin cam fâstâcit; nu mă dumiresc defel.</p>
               <p>Ceea ce însemna, de fapt, că nu mai era stăpân pe sine şi că se simţea cu totul buimac.</p>
               <p>Mister Peggotty oprindu-se ca să-l ajungem din urmă, ne-am apropiat şi n-am mai scos nici un cuvânt. Şi până la deznodământul inevitabil, care s-a produs la timpul său, nu o dată mi-am adus aminte de scena asta şi de gândul de mai nainte.</p>
               <p>Fără a băga de seamă, ne apropiasem de vechiul barcaz şi am intrat. Missis Gummidge nu şedea morocănoasă în colţul ei, ci pregătea de zor gustarea de dimineaţă. A luat pălăria lui mister Peggotty, i-a tras scaunul mai aproape şi i-a vorbit cu atâta blândeţe şi duioşie, că n-am mai recunoscut-o.</p>
               <p>—  Dan'l dragă, i-a zis, trebuie să bei şi să mănânci, şi să-ţi ţii puterile, căci altfel n-ai să fii în stare să faci nimic. Încearcă, dragule! Şi dacă te plictisesc cu zornăiala, voia să spună cu pălăvrăgeala, spune-mi, Dan'l, şi am să-ţi dau pace!</p>
               <p>După ce' ne-a servit pe toţi, s-a retras lângă fereastră şi a început a cârpi cu mare sârguinţă cămăşi şi alte rufe de-ale lui mister Peggotty, împăturindu-le apoi frumos şi aşezându-le într-un sac marinăresc de pânză impermeabilă. Şi în acelaşi timp a continuat să vorbească domol:</p>
               <p>—  Să ştii, Dan'l, şi zi şi noapte, vara şi iarna, totdeauna am să fiu aici şi totul o să fie rânduit cum doreşti. Nu prea am învăţat carte, dar am să-ţi scriu din când în când, cât o să lipseşti, şi o să-ţi trimit scrisorile la mas'r Davy. Poate că, din când în când, ai să-mi scrii şi tu, Dan'l, cum îţi merge în aste singuratice ş-amarnice călătorii.</p>
               <p>—  Teamă mi-e c-ai să te simţi tare stingheră pe-aici! i-a zis mister Peggotty.</p>
               <p>—  Nu, nu, Dan'l, i-a răspuns, câtuşi de puţin. Nu purta tu grija mea. O s-am destulă treabă ca să ţin ogeacul (miss Gummidge voia să spună casa) până te-i înapoia, un ogeac pentru oricine s-ar întâmpla să vină înapoi, Dan'l. Când o fi vreme frumoasă, o să stau în faţa uşii, aşa ca altădată. Că de s-ar întâmpla să vină cineva, de departe s-o vadă pe bătrâna văduvă că-l aşteaptă credincioasă.</p>
               <p>Cât de mult se schimbase missis Gummidge într-un răstimp atât de scurt! Era alt om. Se arăta atât de devotată, pricepea atât de repede ce trebuia spus şi ce trebuia trecut sub tăcere; nu se mai gândea la sine şi ţinea atât de grijuliu seama de durerile celorlalţi, că mă uitam la ea cu un fel de veneraţie, Cât a mai muncit în ziua aceea! Erau nenumărate lucruri care trebuiau aduse de pe plajă şi închise în şopron – vâsle, năvoade, vele, saule, vergi, catarge, oale pentru homari, saci cu nisip şi câte altele! Şi cu toate că s-ar fi găsit mulţi care să dea o mână de ajutor, căci nu se afla om pe plajă să nu fi fost bucuros să lucreze din răsputeri pentru mister Peggotty, numai să-l fi poftit cineva, ea totuşi nu s-a lăsat şi a trudit ziua întreagă, cărând poveri peste puterile ei şi alergând de colo-colo, făcând fel de fel de drumuri inutile. Cât despre necazurile ei, nu se mai plângea deloc, de ai fi zis că uitase cu desăvârşire de ele. Faptul că, pe lângă simpatia arătată celor din jur, îşi păstra tot timpul voia bună nu era desigur cea mai neînsemnată dintre schimbările ce se petrecuseră în purtarea ei. Nu mai era defel plângăreaţă. Toată ziua, de dimineaţă până seara, n-am băgat de seamă să-i fi tremurat glasul măcar o dată sau să-i dea o singură lacrimă. Când am rămas singuri – mister Peggotty, ea şi cu mine – şi când, istovit, mister Peggotty a căzut într-un somn adânc, missis Gummidge a izbucnit într-un plâns cu sughiţuri abia înăbuşite şi trăgându-mă spre uşă, mi-a spus:</p>
               <p>—  Domnul să te binecuvânteze, mas'r Davy, să-i rămâi totdeauna prieten bietului de el!</p>
               <p>Apoi a dat buzna afară, să se spele pe faţă, ca să poată şedea liniştită lângă el şi s-o găsească lucrând atunci când s-o trezi. Într-un cuvânt, până seara, când am plecat, missis Gummidge devenise sprijinul cel mai de nădejde al lui mister Peggotty în durerea lui; şi lecţia oferită de missis Gummidge şi noua experienţă ce mi-o prilejuise mi-au dat mult de gândit.</p>
               <p>Pe la ceasurile 9 sau 10, străbătând trist uliţele oraşului, am ajuns la uşa prăvăliei lui mister Omer. Fiica lui mi-a spus că mister Omer pusese atât de mult la inimă cele petrecute, încât toată ziua se simţise rău şi se dusese la culcare fără a-şi fuma luleaua.</p>
               <p>—  O făţarnică şi-o ticăloasă! mi-a zis missis Joram, Niciodată n-a fost ceva de capul ei!</p>
               <p>—  Nu vorbiţi aşa! am protestat. Nici dumneavoastră nu credeţi acest lucru.</p>
               <p>—  Ba cred! a exclamat missis Joram, pornită.</p>
               <p>—  Nu, nu, nu cred!</p>
               <p>Missis Joram a scuturat din cap, silindu-se să-şi dea un aer sever şi neîndurat; dar nu şi-a putut stăpâni firea duioasă şi a zâmbit în plus. Eram încă tânăr, desigur; dar am preţuit această explozie de compătimire şi mi s-a părut că-i stătea bine, chiar foarte bine, în calitatea ei de soţie şi mamă devotată.</p>
               <p>—  Ce-o să facă? a bolborosit Minnie. Unde o să se ducă? Ce-o să se aleagă de ea? O, cum de a putut dovedi atâta cruzime faţă de sine însăşi şi faţă de dânsul?</p>
               <p>Mi-am amintit de vremea când Minnie era o fată tânără şi drăguţă; şi m-a bucurat faptul că şi ea îşi amintea cu atâta emoţie de acele zile.</p>
               <p>—  Micuţa mea Minnie, a zis missis Joram, s-a dus adineauri la culcare. Şi chiar în somn suspina după Em'ly. Toată ziua Minnie a plâns după ea şi mereu m-a întrebat dacă într-adevăr Em'ly e rea. Ce pot să-i spun, când, mai deunăzi seara, când a fost la noi ultima oară, Em'ly a luat panglica ce-o purta la gât şi a legat-o în jurul gâtului lui Minnie, şi şi-a pus capul pe pernă lângă ea, şi a stat aşa, până ce a adormit micuţa?! Panglica aceea Minnie o mai poartă la gât şi acum. Poate că nu s-ar cuveni, dar ce să fac? Em'ly e foarte rea, dar se iubeau atât de mult! Şi fetiţa nu ştie nimic!</p>
               <p>Missis Joram era atât de necăjită, încât bărbatul ei a ieşit ca s-o liniştească. Lăsându-i împreună, am pornit-o spre casa lui Peggotty, mai mâhnit încă decât înainte.</p>
               <p>Făptura asta atât de bună – adică Peggotty – uitând recentele încercări prin care trecuse şi nopţile nedormite, rămăsese la fratele ei, unde avea de gând să stea până dimineaţa. Afară de mine, în casă nu se afla decât o bătrână, tocmită să se ocupe de gospodărie cu câteva săptămâni înainte, când Peggotty n-a mai prididit să vadă de treburile casnice. Neavând nevoie de ea, am trimis-o la culcare, spre mulţumirea ei; după care m-am aşezat în bucătărie în faţa vetrei, ca să mai chibzuiesc la cele întâmplate.</p>
               <p>Toate acestea le pritoceam în mintea mea, împreună cu scena morţii lui mister Barkis, îndreptându-mă, purtat de apele refluxului, către depărtările asupra cărora dimineaţa Ham îşi aţintise atât de ciudat privirile, când deodată am fost trezit din această rătăcire de un ciocănit la uşă. Era un ciocănel la intrare dar zgomotul nu de la el venea. Bătuse cineva cu mâna, şi anume în partea de jos a canatului – poate un copil.</p>
               <p>Am tresărit cum ar tresări o persoană de vază dacă i-ar ciocăni la uşă un valet. Am deschis uşa şi, în primul moment, spre marea mea uimire, n-am văzut decât o umbrelă mare, ce parcă umbla, singură. Dar peste o clipă am descoperit-o sub umbrelă pe miss Mowcher.</p>
               <p>Poate că nu i-aş fi făcut o primire tocmai călduroasă dacă, în clipa când a dat la o parte umbrela, pe care, cu toate sforţările depuse, n-a fost în stare s-o închidă aş fi citit pe faţa ei acea expresie „zănatică”, de care fusesem atât de impresionat cu prilejul primei şi unicei noastre întâlniri. Când şi-a ridicat însă faţa spre mine, am văzut că era foarte serioasă, iar când am descotorosit-o de umbrelă (o umbrelă care l-ar fi stânjenit şi pe uriaşul irlandez69), şi-a frânt mânuţele cu atâta mâhnire, încât am simţit oarecare simpatie pentru dânsa.</p>
               <p>—  Miss Mowcher! am exclamat, după ce m-am uitat în sus şi în jos pe uliţa pustie, fără a şti prea bine ce mă aşteptam să văd. Ce vă aduce aici? Ce s-a întâmplat?</p>
               <p>Mi-a făcut semn cu mâna dreaptă să-i închid umbrela şi, strecurându-se iute pe lângă mine, a intrat în bucătărie. După ce am închis uşa, am intrat şi eu cu umbrela în mână şi am găsit-o aşezată pe un colţ al galeriei din faţa vetrei – era o galerie de fier nu prea înaltă, care avea sus două bare plate pe care se puneau farfuriile – la umbra căldării cu apă fiartă, hâţâindu-se şi frecându-şi genunchii cu mâinile, ca şi cum ar fi avut dureri.</p>
               <p>Destul de neliniştit la gândul că eram singurul beneficiar al acestei vizite insolite şi singurul spectator al acestor purtări ciudate, am exclamat din nou:</p>
               <p>—  Vă rog, miss Mowcher, spuneţi-mi, ce s-a întâmplat? Vă doare ceva?</p>
               <p>—  Dragul meu prieten, mi-a răspuns miss Mowcher, ducându-şi amândouă mâinile la piept. Aici mă doare, mă doare foarte tare. Mă chinuieşte gândul că de-aş fi ştiut, poate mi-ar fi stat în putere să împiedic tot ce s-a întâmplat, dacă n-aş fi fost o smintită şi-o nebună!</p>
               <p>Din nou boneta ei mare (mult prea mare pentru statura ei) a prins a se clătina înainte şi înapoi, o dată cu trupul, care se hâţâna, în vreme ce pe perete o bonetă uriaşă se legăna în tact cu ea.</p>
               <p>—  Mă mir, i-am spus, să vă văd atât de posomorâtă şi atât de tulburată… dar mi-a curmat vorba.</p>
               <p>—  Da, aşa se întâmplă totdeauna! Când văd că există simţăminte omeneşti într-o stârpitură ca mine, tinerii ăştia fără minte, care au crescut mari şi chipeşi, se miră cu toţii! Se joacă, petrec cu mine, şi apoi, când s-au săturat, mă aruncă şi se minunează că sunt mai simţitoare decât un cal de lemn sau soldat de plumb!</p>
               <p>—  Da, da, aşa se întâmplă. Vechea poveste!</p>
               <p>—  Aşa o fi cu alţii, i-am răspuns, dar nu cu mine, vă rog să mă credeţi. Poate că n-ar fi trebuit să mă mir văzându-vă în starea asta, căci vă cunosc prea puţin. V-am spus, fără a cumpăni, ce am gândit.</p>
               <p>—  Ce pot face? mi-a zis pitica, ridicându-se şi întinzând braţele ca s-o văd. Uite! Aşa cum sunt eu a fost şi tata; aşa-i şi sora; aşa-i şi fratele. De mulţi ani muncesc pentru sora şi pentru fratele, muncesc din greu, mister Copperfield, toată ziua muncesc. Trebuie să trăiesc. Nu fac rău nimănui. Dacă există oameni atât de nechibzuiţi şi atât de cruzi încât să râdă de mine, ce-mi rămâne altceva de făcut decât să-mi bat şi eu joc de mine, de ei, de toate? Şi dacă fac acest lucru, a cui e vina? A mea?</p>
               <p>Nu. Mi-am dat seama că nu era vina ei.</p>
               <p>—  Dacă făţarnicului dumneavoastră prieten i-aş fi arătat că sunt o pitică simţitoare, a urmat ea, dând din cap şi privindu-mă cu un aer grav şi mustrător, credeţi că mi-ar fi dat vreun, sprijin sau mi-ar fi arătat bunăvoinţă? Dacă micuţa Mowcher (care n-are nici o vină că-i aşa cum o vezi, tinere gentleman) s-ar fi plâns lui sau altuia ca el, povestindu-i necazurile ei, crezi că i-ar fi ascultat cineva păsul? Micuţa Mowcher tot ar trebui să trăiască, chiar dacă ar fi cea mai slută şi mai proastă dintre pigmei, dar n-ar avea cu ce. Nu, n-ar avea. Ar putea să tot alerge după o bucăţică de pâine cu unt, şi tot hrănindu-se cu aer, ar ajunge să-şi dea duhul!</p>
               <p>Miss Mowcher s-a cocoţat la loc pe galerie, şi-a scos batista şi şi-a şters ochii.</p>
               <p>—  Dac-aveţi inimă, şi cred c-aveţi, a urmat ea, ar trebui să-mi mulţumiţi, pentru că, deşi ştiu prea bine cum sunt, mai pot fi veselă şi îndura toate. În orice caz, sunt mulţumită că mi-am putut croi şi eu un drumuleţ în viaţă, fără să datorez nimănui nimic, şi că, în schimbul celor ce mi se dau, din prostie sau din vanitate, pot să zvârl şi eu baloane de săpun. Că nu mă plâng de tot ce-mi lipseşte, e cu atât mai bine pentru mine şi nu aduce pagubă nimănui. Dacă-s o jucărie pentru voi, uriaşii, fiţi cel puţin îngăduitori cu mine!</p>
               <p>Miss Mowcher şi-a pus batista la loc în buzunar şi a urmat, uitându-se tot timpul ţintă la mine:</p>
               <p>—  Tocmai v-am zărit pe stradă. Vă daţi seama, cred, că, având picioare şi răsuflare scurtă, nu-s în stare să merg la fel de repede ca dumneavoastră, aşa că nu v-am putut ajunge din urmă, dar am bănuit unde vă duceţi şi am venit după dumneavoastră. Am mai fost o dată pe aici azi, dar femeia nu era acasă.</p>
               <p>—  O cunoaşteţi? am întrebat-o.</p>
               <p>—  Am auzit vorbindu-se de ea şi despre ea la „Omer şi Joram”, mi-a răspuns miss Mowcher. Am fost la ei azi-dimineaţă pe la şapte. Vă mai aduceţi aminte ce mi-a spus Steerforth despre biata fată când v-am întâlnit pe amândoi la han?</p>
               <p>Când mi-a pus această întrebare, boneta ei a început din nou a se legăna în tact cu umbra bonetei care juca pe perete.</p>
               <p>Îmi aminteam foarte bine cuvintele la care făcea aluzie, căci în ziua aceea îmi reveniseră în minte de mai multe ori. Şi i-am spus acest lucru.</p>
               <p>—  Arde-l-ar focul! a zis pitica, ridicând degetul arătător în dreptul ochilor ei scăpărători. Iar servitorul acela afurisit să aibă parte înzecită de toate necazurile iadului! Am crezut că dumneavoastră sunteţi îndrăgostit de ea?</p>
               <p>—  Eu?</p>
               <p>—  Ce copil, ce copil sunteţi! Pentru numele lui Dumnezeu, a exclamat miss Mowcher, frângându-şi mâinile, în timp ce umbla încolo şi încoace pe galerie, de ce aţi lăudat-o atâta şi v~aţi tulburat şi aţi roşit când aţi vorbit de ea?!</p>
               <p>Nu puteam tăgădui că tot ce spunea era adevărat, cu toate că pricina comportării mele fusese alta decât cea presupusă de ea.</p>
               <p>—  De unde era să ştiu? a urmat miss Mowcher, scoţând din nou batista şi bătând cu piciorul ori de câte ori o ducea la ochi cu amândouă mâinile deodată, ceea ce se întâmpla la intervale destul de scurte. Am văzut că vă cicălea şi vă alinta; am văzut că eraţi ca o bucată de ceară în mâinile ei. Abia ieşisem din odaie, când iată că servitorul lui mi-a spus că „Mieluşelul cel tânăr” (aşa vă zicea, şi cât veţi trăi ar trebui să nu-i daţi alt nume decât acela de „Lepădătură bătrână”) e tare îndrăgostit de ea, şi ea îl iubeşte ca o nebună, dar că stăpânul lui – mai mult spre binele dumneavoastră decât spre al ei – şi-a pus în gând ca această dragoste să nu aibă urmări grave şi că de aceea se şi aflau ei aici. Cum aş fi putut să nu-i dau crezare? L-am văzut pe Steerforth cum o lăuda, ca să vă facă plăcere şi să vă încânte. Dumneavoastră aţi fost cel dintâi care mi-aţi pomenit numele ei. Aţi recunoscut că aveţi faţă de dânsa o veche admiraţie. Când v-am vorbit de ea, v-aţi făcut feţe-feţe mai întâi, v-aţi roşit şi apoi aţi pălit. Puteam oare să-mi închipui – şi mi-am închipuit oare – altceva decât că eraţi un tânăr pierde-vară fără experienţă, căzut pe mâinile unuia care avea destulă, şi care (dacă ar fi vrut) ar fi putut să vă îndrumeze, spre binele dumneavoastră? Vai! Vai! Vai! Le era teamă să nu aflu cumva adevărul – a exclamat miss Mowcher, ridicându-se de pe galerie şi plimbându-se cu paşi mărunţi prin bucătărie, înălţând braţele ei scurte către cer – pentru că sunt şi eu isteaţă, altfel nici n-aş putea să mă descurc pe lumea asta! Dar m-au îmbrobodit cu desăvârşire şi i-am dus nefericitei o scrisoare, care a fost, sunt convinsă, temeiul primei convorbiri ce-a avut-o cu Littimer, care anume pentru asta a rămas aici!</p>
               <p>Uluit de această perfidie, m-am uitat la miss Mowcher, care s-a plimbat în lung şi în lat prin bucătărie, până ce, obosind, s-a aşezat la loc pe galerie şi, ştergându-şi faţa cu batista, a clătinat din cap o bună bucată de vreme, fără a face nici o altă mişcare şi fără a scoate o vorbă.</p>
               <p>—  Alaltăieri seara, una dintre deplasările mele m-a dus la Norwich. Acolo am aflat din întâmplare că veneau şi plecau din localitate pe ascuns, fără dumneata, şi lucrul ăsta, care mi s-a părut ciudat, m-a pus pe gânduri. Aseară la Norwich m-am suit în diligenţa care venea din Londra şi am ajuns aici azi-dimineaţă. Dar vai, vai, vai! Am ajuns prea târziu!</p>
               <p>După atâta plânset şi frământare, pe biata Mowcher a luat-o cu frig, şi ca să se mai încălzească, s-a întors cu faţa la foc şi şi-a pus picioruşele ude în cenuşă; şi a stat nemişcată, cu ochii la flăcări, ca o păpuşă dolofană. Şedeam pe un scaun la celălalt capăt al vetrei, asaltat de gânduri negre, şi mă uitam şi eu la foc, şi din când în când îmi aruncam privirile asupra ei.</p>
               <p>—  Trebuie să plec, mi-a spus miss Mowcher, ridicându-se după un timp. E târziu. Aveţi încredere în mine?</p>
               <p>În clipa aceea, întâlnind privirea-i ascuţită, care, când mi-a pus întrebarea, era mai ascuţită ca oricând, zău că nu i-am putut răspunde că n-aveam.</p>
               <p>—  Asta-i, mi-a zis, luându-mi mâna ce i-o întinsesem, spre a o ajuta să încalece galeria, şi privindu-mă întrebătoare. Ştiţi prea bine că de-aş fi mare, ca toate celelalte, nu v-aţi pierde încrederea în mine!</p>
               <p>Mi-am dat seama c-avea dreptate; şi mi-a fost ruşine.</p>
               <p>—  Sunteţi încă tânăr, mi-a zis ea dând din cap. Ascultaţi-mi sfatul, cu toate că nu măsor mai mult de trei picioare. Nu faceţi legătură între cusururile trupeşti şi cele sufleteşti decât dac-aveţi temeiuri puternice.</p>
               <p>Izbutise să treacă peste galerie, iar eu, să trec peste bănuielile ce nutream. I-am spus că eram încredinţat că-mi spusese adevărul în ce o priveşte şi că nu fusesem amândoi decât nişte unelte oarbe în mâinile unor ticăloşi. Dânsa mi-a mulţumit şi mi-a zis că eram băiat bun.</p>
               <p>—  Ia staţi! a exclamat întorcându-se de la uşă, cu degetul arătător ridicat şi cu o privire şireată. Din câte am auzit – sunt mereu cu urechile ciulite, fiindcă nu-mi dă mâna să stau gură-cască – am motive să presupun c-au fugit în străinătate. Dacă amândoi sau măcar unul din ei se va înapoia cândva, mai mult ca sigur că cea dintâi care va afla eu voi fi, deoarece mai tot timpul sunt pe drumuri. Şi am să vă împărtăşesc orice ştire voi culege. Afară de asta, dacă vreodată îmi va sta în putere să-i fiu de ajutor acestei biete fete ademenite, să ştiţi că nu voi pregeta nici o clipă, aşa să-mi ajute Dumnezeu! Cât despre Littimer, mai bine i-ar merge cu un copoi pe urmele lui decât cu mica Mowcher!</p>
               <p>Văzând cum îi luceau ochii, am dat deplină crezare acestei ultime afirmaţii.</p>
               <p>—  Puteţi avea tot atâta încredere în mine câtă aveţi într-o femeie de statură normală, a adăugat mititica, apucându-mă de mână cu un aer rugător. Şi dacă s-ar întâmpla să mă mai vedeţi vreodată purtându-mă altfel decât m-am purtat astăzi, de pildă aşa cum m-am purtat când m-aţi întâlnit prima dată, cercetaţi în ce companie mă aflu. Amintiţi-vă că nu-s decât o biată făptură neajutorată şi fără apărare. Gândiţi-vă că zilnic, după ce-mi sfârşesc munca, mă întorc acasă lângă frate-meu şi lângă soră-mea, care şi ei sunt ca mine. Atunci poate că mă veţi judeca cu îngăduinţă şi nu veţi mai fi mirat văzându-mă uneori abătută şi posomorâtă. Noapte bună!</p>
               <p>Având acuma cu totul altă părere despre ea decât avusesem, i-am întins mâna şi i-am deschis uşa. N-a fost lesne să deschid umbrela cea mare şi să i-o dau în mână în aşa fel încât să stea în echilibru; dar în cele din urmă am scos-o la capăt şi am stat de am urmărit-o cum se depărta ţopăind prin ploaie, ca şi cum nu s-ar fi aflat nimeni dedesubt, afară doar când un val de apă, revărsat, din vreo streaşină, o înclina într-o parte, scoţând-o la iveală pe miss Mowcher, care se lupta din răsputeri s-o îndrepte. Am sărit în câteva rânduri ca să-i vin în ajutor, dar fără folos, căci, înainte de a ajunge la ea, umbrela sălta înainte ca o pasăre uriaşă; după aceea am intrat în casă, m-am culcat şi am dormit până a doua zi.</p>
               <p>Dimineaţă, devreme, mister Peggotty şi iubita mea dădacă au venit să mă ia şi am plecat împreună la staţia diligenţelor, unde ne aşteptau missis Gummidge şi Ham, ca să-şi ia rămas bun de la noi.</p>
               <p>—  Mas'r Davy, mi-a şoptit Ham, luându-mă deoparte, în timp ce mister Peggotty îşi aşeza sacul printre celelalte bagaje, praful s-a ales de viaţa lui. Nu ştie încotro merge: nu ştie ce-l aşteaptă; porneşte într-o călătorie care, afară doar de-ar regăsi-o, are să dureze câte zile o mai trăi, credeţi-mă ce vă spun. Nu mă-ndoiesc că 'neavoastră, mas'r Davy, îi veţi rămâne prieten!</p>
               <p>—  Fii pe pace, i-am răspuns foarte grav, strângându-i mâna.</p>
               <p>—  Mulţumesc. Mulţumesc, sunteţi prea bun, sir. Şi încă ceva. Ştiţi, mas'r Davy, am o slujbă bună şi acuma n-am pe ce cheltui tot ce câştig. Nu-mi trebuie bani decât pentru trai. Dacă 'neavoastră i-aţi putea folosi pentru dânsul, aş munci cu mai multă tragere de inimă. Şi să n-aveţi grijă, sir, a încheiat domol, dar ferm, am să lucrez tot timpul bărbăteşte şi am să fac tot ce-mi va sta în putinţă!</p>
               <p>I-am spus că eram convins de asta; şi mi-am exprimat speranţa că va veni poate şi vremea când va renunţa la viaţa singuratică spre care înclina, fireşte, în acel moment.</p>
               <p>—  Nu, sir, mi-a răspuns clătinând din cap. Eu, unul, am încheiat cu toate astea, sir. Niciodată nimeni n-o să umple golul ăsta. N-o să uitaţi ce v-am spus despre bani? În orice moment o să am ceva deoparte pentru el.</p>
               <p>I-am făgăduit că n-am să uit, dar i-am amintit că mister Peggotty avea un venit sigur, deşi destul de modest, din legatul lăsat de cumnatu-su. Apoi ne-am luat rămas bun. Şi nici acuma nu mă pot despărţi de el fără să-mi amintesc cu strângere de inimă de bărbăţia de care a dat dovadă şi de marea lui durere.</p>
               <p>Nu mă încumet să descriu nici cum missis Gummidge a alergat pe uliţă după diligenţă, văzându-l – printre lacrimile pe care încerca să le oprească – numai pe mister Peggotty, care sta aşezat sus pe imperială, nici cum s-a ciocnit de trecătorii care veneau din partea opusă, căci asta ar fi o treabă deosebit de grea. De aceea prefer s-o las acolo, pe treptele brutăriei, gâfâind, cu boneta căzută, după ce-şi pierduse un pantof, care se zărea departe, în urmă, pe trotuar.</p>
               <p>Când am ajuns la destinaţie, prima noastră grijă a fost să căutăm o cămăruţă pentru Peggotty, unde să poată dormi şi fratele ei. Am avut noroc şi am găsit una foarte curată şi ieftină, situată deasupra unei băcănii, pe o stradă la două rânduri de case de locuinţa mea. După ce am ocupat camera, am cumpărat friptură rece la un birt şi i-am poftit pe tovarăşii mei de călătorie să ia ceaiul la mine, ceea ce, spre marea mea părere de rău, nu i-a făcut plăcere lui missis Crupp, ci dimpotrivă. Ca să lămuresc starea ei de spirit, trebuie să spun că s-a simţit adânc jignită când, la vreo zece minute după ce venise, Peggotty şi-a sumes rochia de doliu şi s-a aplicat să şteargă praful în dormitor. Missis Crupp a considerat asta drept o obrăznicie şi mi-a spus că dânsa nu rabdă pentru nimic în lume obrăzniciile.</p>
               <p>În drum spre Londra, mister Peggotty îmi împărtăşise o dorinţă pe care mă aşteptam s-o exprime. Voia să aibă o întrevedere cu missis Steerforth. Simţindu-mă dator să asist la această întrevedere şi să mijlocesc între ei, ca să cruţ pe cât cu putinţă simţămintele mamei lui Steerforth, m-am grăbit să-i scriu chiar în seara aceea. I-am adus la cunoştinţă, într-o formă cât se poate de atenuată, nelegiuirea fiului ei şi partea mea de vină în fapta lui. Spunându-i că mister Peggotty era un om simplu de felul lui, dar bun şi drept, am îndrăznit să-mi exprim nădejdea că nu va refuza să-l vadă, în marea lui nenorocire, şi totodată am anunţat-o că vom veni după-amiază la 2, şi am expediat chiar eu scrisoarea, cu prima cursă de dimineaţă a poştalionului.</p>
               <p>La ceasul hotărât ne aflam la poartă – la poarta casei în care cu puţine zile înainte fusesem atât de fericit, unde dădusem frâu liber încrederii şi căldurii inimii mele tinere, la poarta unei case care de aci înainte avea să-mi fie închisă pentru totdeauna şi care pentru mine nu mai însemna decât ruină şi jale.</p>
               <p>Nici urmă de Littimer. Chipul plăcut care-i luase locul cu prilejul ultimei mele vizite a venit să ne deschidă şi ne-a poftit în salon. Acolo am găsit-o pe missis Steerforth. Când am intrat, dintr-un colţ al odăii a apărut şi Rosa Dartle, care s-a postat în spatele jilţului ei.</p>
               <p>După chipul mamei, am văzut îndată că aflase chiar de la fiul ei cele petrecute. Faţa-i era palidă şi purta urmele unei emoţii mult mai adânci decât aceea pe care i-ar fi putut-o trezi scrisoarea mea, căci sentimentele ei materne fireşte că ar fi făcut-o să pună la îndoială cele arătate de mine. Mi s-a părut că asemănarea cu fiul ei era mai puternică decât oricând; şi am intuit, mai degrabă decât am văzut, că nici lui mister Peggotty nu i-a scăpat această asemănare.</p>
               <p>Şedea dreaptă şi neclintită în jilţul ei, cu un aer solemn şi impasibil, pe care ai fi zis că nimic nu l-ar putea tulbura. S-a uitat stăruitor la mister Peggotty când acesta s-a oprit în faţa ei, iar el a fixat-o tot atât de stăruitor. Între timp, privirile pătrunzătoare ale Rosei Dartle ne supravegheau pe toţi. Câteva clipe nimeni n-a scos o vorbă. Missis Steerforth i-a făcut lui mister Peggotty semn să ia loc. Dânsul i-a răspuns cu glas scăzut:</p>
               <p>—  Cred, ma'am, că nu se cade să iau loc în casa asta. Prefer să stau în picioare.</p>
               <p>Apoi a urmat din nou o tăcere, pe care missis Steerforth a întrerupt-o spunând:</p>
               <p>—  Ştiu ce v-a adus aici şi-mi pare rău din tot sufletul. Ce doriţi de la mine? Ce-mi cereţi să fac?</p>
               <p>Mister Peggotty şi-a pus pălăria sub braţ, a căutat în buzunarul de la piept scrisoarea lăsată de Em'ly, a scos-o, a despăturit-o şi i-a dat-o.</p>
               <p>—  Vă rog s-o citiţi, ma'am. E scrisă de mâna nepoatei.</p>
               <p>A  parcurs-o cu acelaşi aer solemn şi impasibil – şi, după cât mi-am dat seama, cuprinsul n-a mişcat-o câtuşi de puţin – apoi i-a înapoiat-o.</p>
               <p>—  Afară numai dacă dânsul mă va aduce înapoi o lady”, a citit mister Peggotty, arătând cu degetul acele rânduri din scrisoare. Am venit să vă-ntreb, ma'am, dac-are să se ţină de cuvânt.</p>
               <p>—  Nu, i-a răspuns missis Steerforth.</p>
               <p>—  De ce nu? a întrebat mister Peggotty.</p>
               <p>—  Pentru că e cu neputinţă. S-ar nenoroci. Trebuie să vă daţi singuri seama că fata-i mult mai prejos decât el.</p>
               <p>—  N-aveţi decât s-o ridicaţi! i-a spus mister Peggotty.</p>
               <p>—  E lipsită de creştere şi învăţătură.</p>
               <p>—  Poate că nu-i chiar aşa; poate c-o fi, a zis mister Peggotty. Eu, ma'am, sunt de altă părere, dar nu-s în măsură să judec asemenea lucruri. Învăţaţi-o 'neavoastră mai bine!</p>
               <p>—  Fiindcă mă siliţi să vorbesc deschis, ceea ce fac acum, călcându-mi pe inimă, trebuie să vă spun că de n-ar fi decât neamurile ei sărace, şi încă lucrul acesta ar fi cu neputinţă.</p>
               <p>—  Ascultaţi-mă, ma'am, i-a replicat calm şi fără grabă. 'Neavoastră ştiţi prea bine ce-nseamnă să-ţi iubeşti copilul. La fel şi eu. Nici de-ar fi nu o dată, ci de o sută de ori copilul meu, tot n-aş iubi-o mai mult. 'Neavoastră nu ştiţi însă ce-nseamnă a-ţi pierde copilul. Dar eu ştiu. Toate comorile din lume (de-ar fi ale mele) le-aş da ca s-o răscumpăr! Izbăviţi-o de ruşine, şi niciodată niciunul din noi n-are s-o mai stânjenească prin prezenţa lui. Niciunul din noi, cei în mijlocul cărora a crescut, niciunul din noi, cei alături de care a trăit şi pentru care mulţi ani de-a rândul dânsa a însemnat totul, nu-i va mai vedea faţa drăgălaşă! O să fim bucuroşi s-o lăsăm în pace; o să fim bucuroşi să ne închipuim că se află undeva departe, sub alt cer şi sub alt soare, o să fim bucuroşi s-o lăsăm în grija bărbatului ei, poate şi-a copilaşilor ei, şi să aşteptăm clipa când cu toţii vom fi deopotrivă înaintea lui Dumnezeu!</p>
               <p>Elocinţa lui, cam ursuză, n-a rămas cu totul fără răsunet. Cu toate că şi-a păstrat neschimbată atitudinea semeaţă, când i-a răspuns, tonul ei a fost ceva mai blând:</p>
               <p>—  Nu vreau să scuz pe nimeni. Nici nu vreau să învinuiesc pe nimeni. Dar îmi pare rău că trebuie să repet: e cu neputinţă. O asemenea căsătorie ar compromite în mod iremediabil cariera fiului, meu şi i-ar zădărnici perspectivele. Nu încape îndoială că această căsătorie nu se poate încheia şi nu se va încheia niciodată. Dacă ar exista vreo altă posibilitate de a compensa…</p>
               <p>—  Obrazul ce-mi stă acum în faţă, i-a tăiat vorba mister Peggotty, privind-o cu ochi ficşi, dar injectaţi, e aidoma celui, care, în casa mea, în faţa focului meu, în baraca mea – mă-ntreb unde nu? – mă privea zâmbitor şi prietenos, în vreme ce punea la cale o trădare, şi asta mă face să turbez când îmi aduc aminte. Dacă obrazul ăsta, care seamănă atât de mult cu celălalt, nu roşeşte ca focul la gândul de a-mi oferi bani ca să despăgubească ruşinea şi nenorocirea copilului meu, înseamnă desigur că e la fel de rău ca şi el. Şi nu ştiu dacă nu-i şi mai rău, căci e al unei lady!</p>
               <p>Într-o clipită missis Steerforth s-a schimbat la faţă. Un val de sânge i-a năvălit în obraz şi, încleştându-şi mâinile pe braţele jilţului, a pronunţat cu un aer trufaş, sfidător următoarele cuvinte:</p>
               <p>—  Dar dumneavoastră ce despăgubire înţelegeţi să-mi oferiţi pentru faptul că aţi deschis o prăpastie atât de adâncă între mine şi fiul meu? Ce înseamnă iubirea dumneavoastră în comparaţie cu a mea? Ce înseamnă despărţirea dumneavoastră în comparaţie cu a noastră?</p>
               <p>Miss Dartle a atins-o uşor şi şi-a plecat capul ca să-i spună ceva la ureche, dar missis Steerforth nici n-a vrut s-o audă.</p>
               <p>—  Nu, Rosa, nici un cuvânt! S-asculte tot ce am de zis! Fiul meu – care mi-a fost singurul ţel în viaţă, căruia i-am închinat toate gândurile mele, căruia, de copil, i-am îndeplinit orice dorinţă, de care, de când s-a născut, nu m-am despărţit niciodată – fiul meu, să se îndrăgostească, aşa, din senin, de o calică şi să se ascundă de mine! Să răsplătească încrederea mea minţindu-mă sistematic şi părăsindu-mă de dragul ei! Să pună el acest capriciu trecător mai presus de drepturile la dragostea, la respectul şi la recunoştinţa lui pe care le are maică-sa, mai presus de acele drepturi pe care fiecare zi şi fiecare ceas din viaţa lui ar fi trebuit să le întărească şi să le transforme într-o legătură indestructibilă? Oare asta nu înseamnă o jignire?</p>
               <p>Din nou Rosa Dartle a încercat s-o potolească; dar din nou încercarea s-a dovedit zadarnică.</p>
               <p>—  Ţi-am mai spus, Rosa, nici un cuvânt! Dacă dânsul e în stare să rişte totul pentru o toană nenorocită, atunci pot şi eu să mizez totul pentru a atinge un scop mai înalt. N-are decât să se ducă unde pofteşte, cu banii pe care, în dragostea mea, i-am pus la dispoziţie! Îşi închipuie oare că printr-o lipsă îndelungată o să izbutească să mă înfrângă? Dacă-şi închipuie una ca asta, înseamnă că îşi cunoaşte foarte puţin mama! Să renunţe imediat la acest capriciu, şi îl primesc cu braţele deschise! Altfel, atât timp cât voi trăi şi voi fi în stare să-l opresc, cu nici un preţ nu-i voi îngădui să se apropie de mine, afară numai dacă, părăsind-o pentru totdeauna, va veni să-mi ceară, plecat, iertare! E dreptul meu. Şi ţin ca acest drept să-mi fie recunoscut. Iată ce ne desparte! Apoi, uitându-se la mister Peggotty cu acelaşi aer semeţ şi neînduplecat cu care i se adresase de la început, a adăugat: Şi oare asta nu înseamnă o jignire?</p>
               <p>Ascultând-o şi văzând-o pe mamă cum a rostit aceste cuvinte, mi s-a părut că-l ascult şi-l văd, pe fiu înfruntându-i pe toţi. Regăseam de astă dată la ea îndărătnicia şi încăpăţânarea lui. Tot ce ştiam acum despre energia lui, pusă în slujba unor scopuri josnice, îmi îngăduia să înţeleg mai bine firea mamei şi să-mi dau seama că resorturile cele mai puternice ale acesteia dominau şi caracterul fiului.</p>
               <p>Redobândindu-şi apoi stăpânirea de sine, mi-a spus cu glas tare că socotea că ar fi inutil să mai asculte sau să mai adauge ceva, şi că ne ruga să punem capăt întrevederii. Tocmai se ridicase, foarte înţepată, gata să părăsească odaia, când mister Peggotty i-a spus că nu era nevoie să-şi dea această osteneală.</p>
               <p>—  Nu vă fie frică, ma'am, nu vă mai stingheresc, nu mai am nimic a vă spune, i-a zis îndreptându-se spre uşă. Am venit aici fără nici o speranţă şi plec aşijderea fără speranţă. Am făcut ce-am socotit că-s dator să fac, cu toate că nici o clipă n-am crezut că venind aici am să fac vreo scofală. Familia 'neavoastră prea ne-a căşunat multe mie şi alor mei pentru ca un om sănătos la cap să se poată aştepta la altceva.</p>
               <p>După aceea, am părăsit împreună odaia, lăsând-o pe missis Steerforth în picioare, lângă jilţul ei; un model de prestanţă şi un chip deosebit de frumos.</p>
               <p>În drum spre ieşire, am străbătut un coridor pardosit cu dale de piatră, cu luminator şi pereţi de sticlă, peste care creştea viţa-de-vie. Frunzele şi lăstarii erau verzi şi, fiind o zi însorită, uşa cu două canaturi, care dădea în grădină, era larg deschisă. Când am ajuns în dreptul acestei uşi, Rosa Dartle, care a intrat cu pas uşor, mi-a zis:</p>
               <p>—  Bună idee aţi mai avut să-l aduceţi aici pe individul ăsta!</p>
               <p>Atâta mânie şi atâta dispreţ scăpărau din ochii ei negri ca abanosul, încât nu-mi venea a crede că era cu putinţă, nici chiar din partea ei. Ca întotdeauna când se mânia, cicatricea lăsată de ciocan era mai pronunţată. Şi când, sub ochii mei, cicatricea a fost străbătută de acel fior, de acea tresărire de altădată, şi-a ridicat mâna şi s-a lovit peste cicatrice.</p>
               <p>—  Ăsta-i om pentru care să vă puneţi dumneavoastră şi pe care să-l aduceţi aici? Frumos prieten ne eşti, n-am ce zice!</p>
               <p>—  Miss Dartle, i-am răspuns, sunt convins că nu puteţi fi atât de nedreaptă încât tot pe mine să mă scoateţi vinovat.</p>
               <p>—  De ce mai băgaţi zâzanie între aceşti doi turbaţi? Nu ştiţi că sunt amândoi nebuneşte de mândri şi îndărătnici?</p>
               <p>—  E vina mea? am întrebat-o.</p>
               <p>—  Mai întrebaţi dacă-i vina dumneavoastră! mi-a răspuns. De-ce l-aţi adus pe omul acesta?</p>
               <p>—  Pentru că este greu încercat, miss Dartle. Poate că n-o ştiţi.</p>
               <p>—  Ştiu că James Steerforth are un suflet făţarnic şi rău şi ştiu că-i un ticălos, a zis ducându-şi mâna la inimă, pentru a înăbuşi parcă ecourile furtunii dezlănţuite în pieptul ei. Dar ce nevoie am să mă sinchisesc de soarta acestui individ şi a stricatei ăleia de nepoată-sa?</p>
               <p>—  Miss Dartle, i-am răspuns, nu faceţi altceva decât să agravaţi jignirea. Şi este destul de gravă şi aşa. Acum, la despărţire, trebuie să vă spun că-i faceţi o mare nedreptate.</p>
               <p>—  Nu-i fac nici o nedreptate. O familie de stricaţi şi de nemernici, asta sunt! Cât despre ea, aş pune s-o bată cu biciul!</p>
               <p>Mister Peggotty a trecut înainte, fără a scoate nici un cuvânt, şi a ieşit pe uşă.</p>
               <p>—  Vai, ruşine, miss Dartle! Ruşine! am exclamat indignat. Cum vă rabdă inima să călcaţi în picioare jalea ce s-a abătut din senin asupra lui?</p>
               <p>—  Pe toţi i-aş călca în picioare! mi-a răspuns. Casa lui aş şterge-o de pe suprafaţa pământului. Iar pe dânsa aş vrea s-o văd însemnată cu fierul roşu, îmbrăcată în zdrenţe, azvârlită pe drumuri, muritoare de foame! Dacă mi-ar sta în putere s-o judec, asta ar fi osânda ce-aş stărui să i se dea. Aş stărui să i se dea! Nu, i-aş aplica-o chiar eu! O urăsc! Dacă s-ar ivi vreodată un prilej să-i vestejesc ticăloşia, m-aş duce până la capătul pământului pentru acest lucru! Dac-aş putea s-o bag în mormânt, aşa face-o! Şi dacă în clipa când va fi pe patul de moarte aş şti că nu i-ar putea aduce mângâiere şi uşurare decât un singur cuvânt pe care numai eu l-aş cunoaşte, nu l-aş rosti nici de-aş fi sigură că mă va costa viaţa!</p>
               <p>Îmi dau seama că vehemenţa cuvintelor nu poate, nici pe departe, să redea furia de care era stăpânită şi care era exprimată de întreaga-i comportare, deşi, în loc să-şi ridice glasul, îl coborâse mai jos ca de obicei. Zadarnic aş încerca s-o descriu cum mi-a rămas întipărită în amintire, sau cum s-a lăsat pradă pornirii ei. Mi-a fost dat să văd patimile manifestându-se în fel şi chip, dar aşa nu le-am văzut niciodată.</p>
               <p>L-am ajuns din urmă pe mister Peggotty, care, îngândurat, cobora cu pas rar panta. Îndată ce l-am ajuns, mi-a spus că, având conştiinţa împăcată că-şi făcuse datoria la Londra, „voia să pornească în călătorie” chiar în după-amiaza aceea. L-am întrebat atunci unde intenţiona să se ducă. Mi-a răspuns doar atât:</p>
               <p>—  Mă duc să-mi caut nepoata, sir!</p>
               <p>Ne-am întors în cămăruţa situată deasupra băcăniei şi am profitat de un moment potrivit ca să-i repet lui Peggotty spusele fratelui ei. Dânsa mi-a zis că şi ei îi împărtăşise aceleaşi planuri dimineaţă. Ca şi mine, nu ştia încotro avea de gând s-o apuce, dar bănuia că-şi întocmise el un itinerar.</p>
               <p>N-am vrut să-i las singuri şi am luat masa împreună, mâncând plăcintă cu tocătură de beefsteak – una din numeroasele specialităţi culinare pentru care Peggotty era renumită – şi-mi aduc aminte foarte limpede că în seara aceea, datorită mirosurilor de ceai, de cafea, de unt, de slănină, de brânză, de pâine proaspătă, de surcele, de lumânări şi sos picant, care se ridicau necontenit din dugheana de dedesubt, plăcinta a avut un gust ciudat. După masă am stat toţi trei un ceas şi mai bine lângă fereastră, fără a vorbi prea mult. După aceea mister Peggotty s-a ridicat, şi-a adus toiagul şi sacul de pânză impermeabilă şi le-a pus pe masă.</p>
               <p>Din banii gheaţă aduşi de soru-sa a acceptat să ia, în contul moştenirii ce i se cuvenea, o sumă modestă, care, după părerea mea, abia avea să-i ajungă pentru o lună. A făgăduit că-mi va da de ştire ori de câte ori i se va întâmpla ceva de seamă; şi după ce a aruncat sacul pe umăr, şi-a luat pălăria şi toiagul şi şi-a luat rămas bun de la noi.</p>
               <p>—  Numai bine îţi doresc, scumpa mea, în zis îmbrăţişând-o pe Peggotty, şi 'neavoastră, mas'r Davy, la fel! a adăugat, strângându-mi mâna. Mă duc s-o caut şi-n cruciş şi-n curmeziş. De s-ar întoarce cumva în lipsa mea – dar vai, una ca asta nu prea cred că se poate! – sau de-aş izbuti eu s-o aduc înapoi, mă gândesc să ne mutăm şi să trăim, câte zile om mai avea, într-un loc unde nimeni să nu-i facă vreo mustrare. Dacă mi s-ar întâmpla vreo nenorocire, nu uitaţi să-i spuneţi că i-am lăsat vorbă aşa: „Port aceeaşi dragoste fetiţei mele iubite şi o iert!”</p>
               <p>Aceste cuvinte le-a rostit solemn, cu capul descoperit; apoi, punându-şi pălăria, a coborât scările şi a plecat. L-am petrecut până la poartă. Amurgul era cald şi aerul era încărcat de praf, şi era tocmai ceasul când pe artera în care dădea uliţa aceea zgomotul necurmat al paşilor pe trotuare slăbeşte vremelnic, iar soarele strălucea roşu-aprins. Când a întors colţul uliţei noastre cufundate în umbră, a intrat într-o văpaie de lumină şi nu l-am mai văzut.</p>
               <p>Rareori când se apropie ceasul înserării, rareori când mă trezesc noaptea şi rareori când îmi înalţ privirile spre lună sau spre stele sau când mă uit cum cad picăturile de ploaie sau ascult şuierul vântului, să nu văd depărtându-se silueta lui singuratică de biet pelerin şi să nu-mi răsune în auz cuvintele lui: „Mă duc s-o caut şi-n cruciş şi-n curmeziş. Dacă mi s-ar întâmpla vreo nenorocire, nu uitaţi să-i spuneţi că i-am lăsat vorbă aşa: „Port aceeaşi dragoste fetiţei mele iubite şi o iert!”„</p>
            </div>
            <div type="div2" rend="P2">
               <head>
                  <label>Capitolul XXXIII.</label>Deplin fericit</head>
               <p>În tot timpul acesta am continuat s-o iubesc pe Dora mai mult ca oricând. Gândul la dânsa era un liman de adăpost ori de câte ori încercam o dezamăgire sau eram cuprins de disperare, şi-mi oferea oarecare consolare chiar şi pentru pierderea prietenului. Cu cât mai mult mă înduioşam de soarta mea sau a altora, cu atât mai des căutam mângâiere la imaginea Dorei, cu cât era mai multă perfidie şi mai multă jale pe lume, cu atât mai luminoasă şi mai curată strălucea deasupra lumii steaua Dorei. O idee prea limpede despre obârşia Dorei, sau în ce măsură era înrudită cu anume fiinţe superioare nu cred că aveam, dar sunt sigur că aş fi înlăturat cu indignare orice afirmaţie că ar putea fi o simplă muritoare, ca oricare alta.</p>
               <p>Dacă mă pot exprima astfel, eram impregnat de Dora. Nu numai că eram îndrăgostit de ea până peste urechi, dar eram plin ochi de acest sentiment. Aş putea spune, folosind o metaforă, că s-ar fi putut stoarce din mine atâta dragoste încât s-ar fi putut îneca un om în ea; şi încă mi-ar mai fi rămas destulă pentru toată viaţa.</p>
               <p>După ce m-am înapoiat, primul lucru pe care l-am făcut a fost o plimbare nocturnă la Norwood, unde, ca în vechea ghicitoare pe care o ştiam de pe vremea copilăriei, am „dat târcoale casei, fără a o atinge”, gândindu-mă la Dora tot timpul. Cred că în cimilitura ceea era vorba de lună. Dar chiar dacă n-o fi fost vorba de lună, fapt este că eu, lunaticul rob al Dorei, m-am învârtit vreo două ceasuri în jurul casei şi grădinii, m-am tot uitat prin crăpăturile dintre uluci, şi după multe sforţări mi-am înălţat bărbia peste ţepile ruginite din vârful zăplazului, trimiţând nenumărate bezele spre ferestrele luminate şi adresând nopţii, în răstimpuri, romantice rugăminţi ca s-o apere pe Dora – de cine, nu ştiu precis, dar presupun că de foc. Sau poate de şoareci, faţă de care avea repulsie.</p>
               <p>Atât eram de obsedat de dragostea ce i-o purtam, şi atât eram de deprins să mă destăinuiesc lui Peggotty, încât într-o seară, când, înarmată cu vechiul tacâm de cusut, s-a aşezat lângă mine şi s-a apucat să-mi revizuiască întreaga garderobă, i-am împărtăşit pe ocolite marele meu secret. Peggotty m-a ascultat cu viu interes, dar n-a fost chip s-o fac să adopte punctul meu de vedere. Avea idei preconcepute în favoarea mea şi era absolut incapabilă să priceapă de ce aş avea îndoieli sau aş fi abătut.</p>
               <p>—  Tânăra ar trebui să fie bucuroasă să aibă un curtezan ca tine, mi-a zis. Cât despre taică-su, Doamne-Dumnezeule, oare ce mai aşteaptă?</p>
               <p>Am băgat totuşi de seamă că roba de proctor şi cravata scrobită a lui mister Spenlow au impresionat-o întrucâtva pe Peggotty, făcând-o să poarte mai mult respect acestui om, care, din zi în zi, mi se părea mai eteric şi care la tribunal, când stătea ţeapăn, înconjurat de documente, radia lumină, ca un far peste o mare de hârţoage. Şi-mi aduc aminte că, încetul cu încetul, stând şi eu la tribunal, am ajuns să cred c-ar fi fost foarte nefiresc ca judecătorii şi doctorii aceia bătrâni şi plicticoşi să n-o placă pe Dora dacă ar cunoaşte-o; sau, că nu şi-ar fi ieşit din minţi de bucurie dacă li s-ar propune s-o ia în căsătorie pe Dora; şi că Dora ar fi putut să cânte din gură şi din ghitara ei divină până ce pe mine m-ar fi înnebunit de-a binelea, fără ca să izbutească, vai, ca pe vreunul dintre aceşti mototoli să-l abată măcar atâtica din calea sa!</p>
               <p>Îi dispreţuiam pe toţi. Aveam un dinte împotriva tuturor acestor grădinari îngheţaţi ai răzoarelor inimii. În ochii mei, judecătorii nu erau decât nişte încurcă-lume fără suflet. Iar bara nu avea mai mult farmec sau mai multă poezie decât tejgheaua unei cârciumi ordinare.</p>
               <p>Luând asupra mea, nu fără oarecare mândrie, apărarea intereselor lui Peggotty, am obţinut omologarea testamentului şi am ajuns la o înţelegere cu Serviciul taxelor succesorale, după care am dus-o la Banca Angliei, şi în scurt timp am izbutit să îndeplinesc toate formalităţile. Spre a evita monotonia, alternam aceste demersuri judiciare cu vizitarea colecţiei de figuri de ceară ale panopticului din Fleet Street (care nădăjduiesc că s-a topit în cei douăzeci de ani ce au trecut de atunci); sau cu cercetarea expoziţiei unei oarecare miss Linwood, care, după câte îmi amintesc, era un mausoleu al lucrului de mână, prielnic examenelor de conştiinţă şi pocăinţei; sau cu o raită pe la Turnul Londrei; sau cu o ascensiune în vârful cupolei catedralei Sfântului Paul. Toate aceste minunăţii i-au făcut plăcere lui Peggotty în măsura posibilă în împrejurările respective, cu excepţia catedralei Sfântul Paul, care i-a plăcut ceva mai puţin, cred, pentru că rivaliza cu poza de pe capacul cutiei de lucru şi pentru că, în anumite privinţe, o socotea mai prejos decât această operă de artă.</p>
               <p>După ce am rezolvat cazul Peggotty, care se înscria în categoria „formalităţilor uzuale”, cum le ziceam noi, cei de la „Doctors' Commons” (foarte uşoare şi bănoase erau aceste formalităţi uzuale), am dus-o pe Peggotty într-o dimineaţă la birou, ca să achite nota de onorariu. Bătrânul Tiffey ne-a spus că mister Spenlow tocmai ieşise cu un gentleman care trebuia să dea o declaraţie sub prestare de jurământ în vederea eliberării unei autorizaţii de căsătorie; ştiind însă că nu va zăbovi, căci biroul nostru se afla la doi paşi de acela al vicarului general şi de acela al locţiitorului acestuia, i-am zis lui Peggotty să aştepte.</p>
               <p>Când era vorba de succesiune, noi, cei de la „Doctors' Commons”, ne comportam ca antreprenorii de pompe funebre, adoptând o mutră de înmormântare ori de câte ori aveam de-a face cu clienţi în doliu. Acelaşi sentiment de delicateţe ne dicta să ne arătăm totdeauna fericiţi şi bine dispuşi faţă de clienţii veniţi după autorizaţii de căsătorie. De aceea am prevenit-o pe Peggotty că mister Spenlow se mai consolase de moartea lui mister Barkis; şi într-adevăr, când s-a întors, mister Spenlow arăta ca un mire.</p>
               <p>Dar nici Peggotty, nici eu nu ne-am mai uitat la mister Spenlow când am băgat de seamă că era însoţit de mister Murdstone. Era foarte puţin schimbat. Avea părul tot atât de des şi tot atât de negru ca altădată; şi o căutătură care inspira tot atât de puţină încredere ca pe vremuri.</p>
               <p>—  Ah, Copperfield! mi-a spus mister Spenlow. Pare-mi-se că-l cunoşti pe acest gentleman?</p>
               <p>L-am salutat foarte rece pe mister Murdstone, iar Peggotty nici că s-a uitat le el. Văzându-ne împreună, a părut cam încurcat în prima clipă; dar a hotărât imediat ce atitudine să ia şi s-a apropiat de mine.</p>
               <p>—  Nădăjduiesc că eşti sănătos, mi-a zis.</p>
               <p>—  Îmi vine greu să cred că v-ar putea interesa, i-am răspuns. Dar dacă ţineţi să ştiţi, sunt sănătos.</p>
               <p>Ne-am uitat lung unul la altul, după care dânsul s-a întors către Peggotty:</p>
               <p>—  Şi dumneata? Îmi pare rău, bag de seamă că ţi-ai pierdut soţul.</p>
               <p>—  Nu e cea dintâi pierdere pe care am suferit-o în viaţă, mister Murdstone, i-a răspuns Peggotty, tremurând din cap până în picioare. Sunt bucuroasă să pot spune că de această pierdere nu-i vinovat nimeni că nimeni nu poartă vreo răspundere pentru ea.</p>
               <p>—  Aşa e! a exclamat el. Asta-i desigur o consolare. Vrei să spui că ţi-ai făcut datoria?</p>
               <p>—  Slavă Domnului, n-am scos sufletul nimănui! i-a spus Peggotty. Nu, mister Murdstone, eu, una, n-am chinuit, n-am terorizat şi n-am băgat în mormânt înainte de vreme nici o fiinţă dragă!</p>
               <p>O  clipă a privit-o posomorit, cu o mustrare de cuget parcă; apoi, întorcându-se către mine, dar cu ochii aţintiţi nu asupra feţei, ci asupra picioarelor mele, mi-a zis:</p>
               <p>—  Nu ne vom revedea prea curând, cred; şi asta, fără îndoială, ne va face plăcere amândurora, căci asemenea întâlniri nu pot fi plăcute niciodată. După ce te-ai răzvrătit întotdeauna împotriva autorităţii mele legitime, exercitată spre folosul şi îndreptarea ta, nu mă pot aştepta să-mi arăţi prietenie şi bunăvoinţă, între noi există o antipatie…</p>
               <p>—  Destul de veche, pare-mi-se? i-am tăiat vorba.</p>
               <p>A  zâmbit şi m-a săgetat cu o privire cât se poate de duşmănoasă a ochilor săi întunecaţi.</p>
               <p>—  O antipatie care ţi-a ros inima de când erai copil, mi-a zis. Care a otrăvit zilele bietei tale mame. Ai dreptate, sper că te vei mai schimba; sper c-ai să te îndrepţi.</p>
               <p>Şi cu asta a încheiat acest dialog purtat pe şoptite, într-un colţ al cancelariei, şi, trecând în biroul lui mister Spenlow, a spus cu glas tare, dar cât se poate de mieros:</p>
               <p>—  Cei ce exercită aceeaşi profesiune ca mister Spenlow sunt deprinşi cu conflictele de familie şi ştiu cât de încurcate şi de spinoase sunt totdeauna!</p>
               <p>Rostind aceste cuvinte, a plătit onorariul cuvenit pentru autorizaţia de căsătorie, şi după ce mister Spenlow i-a predat-o frumos împăturită, strângându-i mâna şi urându-i foarte politicos fericire lui şi soţiei, a părăsit biroul.</p>
               <p>Mi-ar fi venit poate mai greu să mă stăpânesc şi să tac dacă n-aş fi avut atâta de furcă cu Peggotty (care, biata de ea, nu se înfuriase decât de dragul meu) ca s-o conving că nu era locul potrivit pentru răfuială şi să-şi ţină firea. Era atât de mânioasă, încât am fost mulţumit să scap cu o afectuoasă îmbrăţişare, ocazionată de amintirea suferinţelor noastre de odinioară, înfruntând cum am putut mai bine privirile lui mister Spenlow şi a copiştilor.</p>
               <p>Mister Spenlow nu ştia, pare-se, ce legătură aveam cu mister Murdstone; şi eram mulţumit că nu ştia, căci amintindu-mi de suferinţele îndurate de biata mama, nici în gând nu puteam suporta să recunosc că-mi fusese rudă. Mister Spenlow părea să creadă – dacă credea ceva în această privinţă – că în familia noastră exista un partid aflat la putere, în fruntea căruia se afla mătuşa, şi un partid rebel, condus de altcineva, cel puţin aşa am dedus din cele spuse în timp ce aşteptam ca mister Tiffey să întocmească nota lui Peggotty.</p>
               <p>—  Miss Trotwood, mi-a zis dânsul, e fără îndoială cât se poate de fermă şi n-aş zice că-i omul să cedeze când întâmpină opoziţie. Îi admir caracterul şi te felicit, Copperfield, că eşti de partea celor aflaţi la putere. Certurile între rude sunt regretabile, dar nu-i mai puţin adevărat că sunt foarte răspândite, şi totul e să fii de partea celor aflaţi la putere (voind să spună, presupun eu, de partea celor cu bani). Cred că face o partidă bună, a adăugat mister Spenlow.</p>
               <p>I-am spus că habar n-aveam de nimic.</p>
               <p>—  Nu încape îndoială! Judecând după puţinele cuvinte scăpate de mister Murdstone – în asemenea prilejuri oamenilor le mai scapă câte un cuvinţel – şi din ceea ce mi-a dat a înţelege miss Murdstone, cred că face o partidă bună.</p>
               <p>—  Vreţi să spuneţi că sunt bani la mijloc, sir?</p>
               <p>—  Da, a încuviinţat mister Spenlow. Are şi bani. Dar e şi frumoasă, după câte mi s-a spus.</p>
               <p>—  Aşa! Şi e tânără noua lui soţie?</p>
               <p>—  Abia de curând a devenit majoră, a zis mister Spenlow. Atât de curând, încât cred că numai asta au aşteptat.</p>
               <p>—  Dumnezeu s-o aibă în paza lui! a izbucnit Peggotty, cu atâta emoţie şi atât de neaşteptat, încât toţi trei am rămas descumpăniţi până a venit Tiffey cu nota.</p>
               <p>Bătrânul Tiffey a venit cu nota şi i-a înmânat-o lui mister Spenlow spre verificare. Mister Spenlow şi-a înfundat bărbia în cravată şi, frecând-o încet, a examinat fiecare post în parte cu un aer nemulţumit – ca şi cum totul ar fi fost din vina lui Jorkins – şi apoi, oftând uşor, i-a înapoiat-o lui Tiffey.</p>
               <p>—  Da, a zis. E corectă. E foarte corectă. Aş fi fost cât se poate de fericit, Copperfield, dacă aş fi putut pune la socoteală numai cheltuielile, dar, din nefericire, în viaţa mea profesională nu sunt liber să fac ce poftesc. Am un asociat… pe mister Jorkins.</p>
               <p>După ce a rostit aceste cuvinte, cu o atât de delicată mâhnire încât ai fi putut crede că era gata să nu ia nici un ban, i-am mulţumit în numele lui Peggotty şi am numărat bancnotele în mâna lui Tiffey. Peggotty s-a dus acasă, iar eu l-am însoţit pe mister Spenlow la tribunal, unde aveam un proces de divorţ intentat pe baza unei legi foarte ingenioase (cred c-a fost abrogată între timp, dar mi-a fost dat să văd vreo câteva căsătorii anulate pe temeiul ei), proces în care faptele erau următoarele: soţul, un anume Thomas Benjamin, scosese autorizaţia de căsătorie numai pe numele de Thomas, omiţându-l pe acela de Benjamin pentru eventualitatea că nu ar fi atât de fericit pe cât se aştepta. Nefiind atât de fericit pe cât se aştepta sau plictisindu-se puţin de nevastă-sa, după un an sau doi de căsnicie, bietul de el a sesizat tribunalul prin intermediul unui prieten, arătând că numele său adevărat era Thomas Benjamin şi că prin urmare, căsătoria nu era valabilă. Teză pe care, spre marea lui mulţumire, tribunalul şi-a însuşit-o.</p>
               <p>Trebuie să mărturisesc că aveam anumite îndoieli în privinţa temeiniciei acestei soluţii, pe care n-a izbutit să le risipească nici bushel-ul de grâu, căruia îi mergea vestea că-i în stare să aplaneze toate anomaliile din lume.</p>
               <p>Dar mister Spenlow s-a apucat să discute problema. Mi-a zis: „Priveşte lumea, are şi părţi bune şi rele; priveşte legile ecleziastice, au şi ele părţi bune şi rele. Fac parte dintr-un sistem. Foarte bine. Asta e!”</p>
               <p>N-am avut îndrăzneala să-i spun tatălui Dorei că poate am izbutit să îmbunătăţim puţin această lume dacă ne-am scula dis-de-dimineaţă şi ne-am apuca de treabă cu mânecile suflecate; i-am mărturisit însă că eram de părere c-am putea îndrepta unele lucruri la „Doctors' Commons”. Mister Spenlow m-a sfătuit să-mi scot din cap această idee, fiind nevrednică de un gentleman ca mine; dar a adăugat c-ar fi bucuros să-audă ce anume îmbunătăţiri socot că s-ar putea opera la „Doctors' Commons”.</p>
               <p>Am început cu acea parte care se afla în faţa noastră – căci, după ce căsătoria clientului nostru a fost anulată, părăsisem pretoriul şi tocmai treceam pe lângă localul Curţii prerogativelor – şi i-am spus că, după părerea mea, această Curte a prerogativelor era o instituţie cu deprinderi cam ciudate. „În ce privinţă?” m-a întrebat mister Spenlow. Cu tot respectul datorat experienţei sale (dar şi cu mai mult respect, cred, pentru motivul că era tatăl Dorei), i-am răspuns că mi se părea cam absurd ca arhiva acestei curţi – în care erau păstrate originalele testamentelor tuturor locuitorilor din întinsa eparhie de Canterbury, care de trei veacuri încoace au murit lăsând moştenire felurite bunuri – să fie instalată într-o clădire aleasă la întâmplare, nepotrivită pentru acest scop, luată în chirie de conservatorii arhivei numai şi numai spre a realiza profituri, într-o clădire şubredă, în care nici măcar nu fuseseră luate măsuri de prevenire a incendiilor, literalmente înţesată de sus şi până jos cu asemenea documente preţioase, şi că asta nu reprezintă altceva decât o speculă neruşinată din partea conservatorilor care percepeau taxe exorbitante şi înghesuiau testamentele oriunde şi oricum, fără a urmări alt scop decât să se descotorosească de ele fără prea mare cheltuială. Că mi se părea cam nefiresc ca aceşti indivizi, care realizau venituri de opt până la nouă mii de lire pe an (fără a pune la socoteală veniturile ajutorilor lor şi ale şefilor de mese), să nu fie obligaţi să cheltuiască măcar o părticică din aceste sume spre a găsi un adăpost relativ sigur pentru importantele documente pe care, cu sau fără voie, cetăţenii de toate categoriile erau siliţi să le dea în mâinile lor. Că era, poate, cam nedrept ca, în vreme ce toate posturile importante ale acestei instituţii de seamă constituiau nişte foarte grase sinecure, nefericiţii copişti, care trudeau în cămăruţele neîncălzite şi întunecoase de la mansardă, aducând însemnate servicii cetăţenilor, să se numere printre cei mai prost plătiţi şi cei mai desconsideraţi slujbaşi, londonezi. Că, poate, era cam imoral ca directorul, căruia îi revenea datoria să asigure publicului, ce se îmbulzea toată ziua în birourile arhivelor, înlesnirile necesare, să fie un sinecurist nemaipomenit (şi pe deasupra o faţă bisericească, un canonic capitular sau mai ştiu eu ce, care deţinea nenumărate funcţiuni), în timp ce în fiecare după-amiază, când birourile sunt ticsite, împricinaţii sufereau neajunsuri despre care ştim că sunt de-a dreptul de nedescris. Că, într-un cuvânt, Curtea prerogativelor a eparhiei de Canterbury era atât de anacronica şi atât de absurdă, încât, de n-ar fi fost pitită pe St. Paul's Churchyard, într-un ungher pe care puţină lume îl ştia, de mult ar fi fost bine scuturată şi zgâlţâită şi răsturnată cu fundul în sus.</p>
               <p>Când m-am înfierbântat pe această temă, mister Spenlow a zâmbit şi apoi s-a apucat să prezinte contraargumente, cum făcuse şi în cazul precedent. La urma urmelor, la ce se rezuma totul? La o chestiune de opinie. Dacă cetăţenii erau de părere că testamentele se află în siguranţă şi că instituţia nu poate fi îmbunătăţită, suferă cineva vreo pagubă? Nimeni. Avea cineva ceva de câştigat? Toţi sinecuriştii. Foarte bine. Atunci însemna că binele predomină. Se prea poate că sistemul e imperfect; nimic nu este perfect pe lumea asta; dar dânsul nu era de acord să i se aducă nici o atingere. De când fiinţează Curtea prerogativelor, ţara a fost totdeauna prosperă. Dacă vom clinti ceva în organizarea Curţii, prerogativelor, ţara va înceta să mai fie prosperă. După părerea lui, datoria unui gentleman era să ia lucrurile aşa cum sunt; şi, personal, n-avea nici cea mai mică îndoială că această curte ne va supravieţui. Deşi aveam mari îndoieli, m-am plecat în faţa părerii sale. Constat, însă, că a avut dreptate; căci instituţia nu numai că funcţionează şi astăzi, dar funcţionează în pofida unui voluminos raport parlamentar întocmit (nu tocmai de bunăvoie) acum optsprezece ani, în care toate aceste critici erau expuse pe larg şi care apreciase că n-ar mai exista spaţiu de înmagazinare decât pentru vreo doi ani şi jumătate. Ce s-o fi făcut cu testamentele de atunci încoace? Nu ştiu dacă nu cumva au fost pierdute multe testamente sau dacă nu cumva, din când în când, arhiva nu le vinde cu toptanul negustorilor de brânzeturi. Fapt este că sunt mulţumit că testamentul meu n-a ajuns în mâinile lor şi trag nădejde că până a ajunge acolo, va mai trece încă multă vreme.</p>
               <p>Am consemnat toate astea în acest capitol consacrat fericirii pentru că aici le e locul firesc. După ce am legat această conversaţie, mister Spenlow şi cu mine ne-am întins la vorbă plimbându-ne în sus şi în jos, până ce am trecut la subiecte generale. Şi aşa s-a întâmplat că, la urmă, mister Spenlow mi-a spus că peste o săptămână va fi ziua de naştere a Dorei şi că i-ar face plăcere dac-am să vin şi eu la picnicul pus la cale cu acest prilej. De bucurie, am simţit că-mi ies din minţi, iar a doua zi, după ce am primit un răvaş, cu marginile dantelate, pe care scria: „Nu uita invitaţia tatii!”, m-am fâstâcit de-a binelea; şi am rămas aiurit toată săptămână.</p>
               <p>Pregătindu-mă în vederea acelui eveniment binecuvântat, am săvârşit, cred, toate prostiile cu putinţă. Mi se aprind obrajii când îmi amintesc de cravata pe care am cumpărat-o. Cizmele mele ar putea figura în orice colecţie de instrumente de tortură. În ajun am cumpărat şi am trimis la Norwood, cu poştalionul, un coşuleţ elegant, care, după părerea mea, aproape că echivala cu o declaraţie de dragoste. Acesta era plin cu bomboane şi cu cele mai duioase inscripţii ce se găseau pe piaţă. La 6 dimineaţa am fost în Covent Garden, să cumpăr flori pentru Dora. La 10 am încălecat (închiriasem un splendid cal sur pentru această ocazie) şi am pornit în trap către Norwood, cu bucheţelul în pălărie, ca să rămână proaspăt.</p>
               <p>Presupun că atunci când, după ce am zărit-o pe Dora în grădină, m-am prefăcut că n-am văzut-o şi am trecut prin faţa casei prefăcându-mă că o caut de zor, am comis, desigur, două prostii pe care le-ar fi putut comite şi alţi tineri în locul meu, căci le-am comis foarte spontan. Dar, vai! După ce, în sfârşit, am găsit casa şi am descălecat la poarta grădinii şi mi-am târât cizmele acelea înfiorătoare de-a curmezişul pajiştii, îndreptându-mă spre Dora, care şedea pe o bancă, sub un liliac, ce tablou încântător mi s-a arătat ochilor când am zărit-o printre fluturi, în dimineaţa aceea minunată, purtând o pălăriuţă de pai alb şi o rochie albastră ca cerul!</p>
               <p>Era cu o tânără lady – comparativ cam bătrână – care avea aproape 20 de ani, cred. Se numea miss Mills, iar Dora îi zicea: Julia mea”. Era cea mai bună prietenă a Dorei. Fericită miss Mills!</p>
               <p>Era şi Jip cu ele, şi Jip, ca de obicei, a lătrat din nou la mine. Când i-am dat Dorei buchetul, Jip a scrâşnit de gelozie. Avea şi motive. De-ar fi bănuit câtuşi de puţin cum o adoram pe stăpâna sa, ar fi avut de ce!</p>
               <p>—  Vai, vă mulţumesc, mister Copperfield! Ce flori frumoase! a exclamat Dora.</p>
               <p>Avusesem de gând să-i spun (căutasem şi cuvintele cele mai potrivite de-a lungul a trei mile de drum) că şi mie îmi păruseră frumoase atâta vreme cât nu le văzusem lângă dânsa. Dar n-am fost în stare să deschid gura. Prea era tulburătoare. Când am văzut că-şi apleacă bărbia cu gropiţă spre buchetul de flori, am pierdut uzul raţiunii, n-am mai putut scoate o vorbă şi am căzut în extaz. Mă mir că n-am spus: „Ucideţi-mă, miss Mills, fie-vă milă de mine! Lăsaţi-mă să mor aici!”</p>
               <p>După aceea Dora i-a dat şi lui Jip să miroasă florile. Jip a mârâit şi n-a vrut să le miroasă. Dora a râs şi, ca să-l silească, i le-a vârât în bot. Jip a apucat cu dinţii un fir de muşcată şi l-a sfâşiat de parcă ar fi fost o pisică. Atunci Dora l-a bătut şi, bosumflată, s-a văitat!</p>
               <p>—  Bietele mele flori!</p>
               <p>Cu atâta jale s-a văitat, încât aş fi zis că Jip pe mine mă muşcase. Şi aş fi dorit ca într-adevăr să mă fi muşcat!</p>
               <p>—  O să vă facă desigur plăcere, mister Copperfield, să aflaţi că urâcioasa aceea de miss Murdstone nu-i aici, mi-a zis Dora. S-a dus la nunta fratelui ei şi o să lipsească vreo trei săptămâni. Nu-i o adevărată încântare?</p>
               <p>I-am spus că trebuie să fie desigur o încântare pentru ea, şi că orice o încântă pe ea mă încântă şi pe mine. Miss Mills a zâmbit cu un aer de superioară înţelepciune şi îngăduinţă.</p>
               <p>—  E cea mai neplăcută fiinţă pe care am văzut-o vreodată, a zis Dora. Nu-ţi poţi închipui, Julia, cât este de arţăgoasă şi de pisăloagă.</p>
               <p>—  Ba pot, draga mea! a răspuns Julia.</p>
               <p>—  Tu, iubito, într-adevăr ai putea, a încuviinţat Dora, luând-o de mână. Iartă-mă, dragă, dar nu m-am gândit.</p>
               <p>Am dedus de aici că miss Mills trecuse prin multe încercări şi-avusese o existenţă destul de zbuciumată, şi acestora le-am atribuit purtarea-i pătrunsă de acea înţeleaptă bunăvoinţă pe care o şi observasem. Chiar în cursul acelei zile am constatat că aşa stăteau lucrurile: miss Mills avusese de suferit din pricina unei iubiri nefericite, şi în urma acestei foarte dureroase experienţe se retrăsese din lume, continuând însă a nutri interes şi simpatie pentru visurile şi iubirile curate ale tinereţii.</p>
               <p>Taman atunci mister Spenlow a ieşit din casă, şi Dora l-a întâmpinat, spunându-i:</p>
               <p>—  Ia te uită, papa, ce flori frumoase!</p>
               <p>Miss Mills a zâmbit îngândurată, ca şi cum ar fi vrut să spună: „Biete efemere, bucuraţi-vă de scurta voastră strălucire în aceste zori însorite ale vieţii!” Şi cu toţi împreună am pornit peste pajişte, spre trăsura care aştepta.</p>
               <p>Cât voi trăi n-am să mai fac o plimbare ca aceea. Şi nici n-am mai făcut. În faeton n-au luat loc decât ei trei şi, alături de ei, coşul lor cu merinde, coşuleţul meu şi cutia cu ghitara; fireşte, coşul faetonului era lăsat; eu călăream în urma lui, iar Dora, aşezată cu spatele la cai, mă privea. Ţinea buchetul pe pernă, lângă ea, şi de teamă ca nu cumva să i-l strivească, nu-l lăsase pe Jip să stea în partea aceea. Lua deseori buchetul în mână şi-i sorbea mireasma. Şi deseori privirile noastre se întâlneau; şi nu pot înţelege defel cum de n-am sărit în faeton, peste capul surului meu.</p>
               <p>Cred că pe drum era praf. Chiar foarte mult praf, cred. Parcă-mi aduc aminte ca prin vis că mister Spenlow mi-a făcut observaţie să nu călăresc în praf; dar nici că m-am sinchisit. Nu vedeam nimic altceva decât un văl de dragoste şi de frumuseţe în jurul Dorei. Mister Spenlow s-a ridicat de câteva ori în picioare şi m-a întrebat cum îmi plăcea priveliştea. I-ara răspuns că era încântătoare, şi îndrăznesc să afirm că într-adevăr era: n-o vedeam decât pe Dora. Soarele strălucea în cinstea Dorei, păsările cântau pentru Dora. Vântul de miazăzi adia uşor de dragul Dorei, iar toate florile sălbatice ce smălţuiau gardurile vii, toate florile, până la cel din urmă bobocel, se deschideau pentru Dora. Unica mea mângâiere este că miss Mills m-a înţeles. Căci singură miss Mills era în stare să-mi pătrundă sentimentele.</p>
               <p>Nu ştiu de cât timp mergeam, şi nu ştiu nici până în ziua de azi unde am ajuns. Poate undeva prin preajma Guildfordului. Sau poate că locul acela a fost chemat la viaţă pentru o zi de vreun vrăjitor din O mie şi una de nopţi, care apoi, după ce am plecat, l-a şters de pe faţa pământului pentru totdeauna. Era o pajişte verde pe un deal acoperit cu iarbă moale. Se aflau acolo câţiva copaci umbroşi şi arbuşti de iarbă-neagră, iar jur împrejur, cât cuprindeai cu ochiul, se desfăşura o privelişte încântătoare.</p>
               <p>Când am ajuns, am fost dezamăgit să găsesc lume care ne aştepta; iar gelozia mea, chiar în privinţa cucoanelor, n-a cunoscut margini. Cât priveşte toţi bărbaţii – şi mai ales unul, un impostor, cu trei-patru ani mai mare ca mine, cu nişte barbete roşcovane, de care se arăta insuportabil de mândru – erau duşmanii mei de moarte.</p>
               <p>Am desfăcut cu toţii coşurile şi ne-am apucat să pregătim prânzul. Barbă Roşie a pretins că ar şti să prepare salata (ceea ce eu, unul, nu cred) şi s-a pus în proţap. Câteva dintre tinerele de faţă au spălat lăptucile, după care le-au tăiat potrivit indicaţiilor lui. Printre ele era şi Dora. Mi s-a părut că soarta mi-l hărăzise de duşman şi că unul dintre noi doi trebuia să dispară.</p>
               <p>Barbă-Roşie a preparat salata (mă mir cum de au putut s-o mănânce, căci eu, unul, pentru nimic în lume nu m-aş fi atins de ea!), şi apoi, cu de la sine putere, şi-a luat sarcina de a veghea asupra pivniţei de vinuri, pe care, fiind priceput, ticălosul, a amenajat-o în scorbura unui copac. Iar ceva mai încolo, l-am văzut cu o bucată mare de homar în farfurie, mâncând la picioarele Dorei!</p>
               <p>Nu ţin prea bine minte ce s-a petrecut după ce mi-a fost dat să văd această scenă respingătoare. Ştiu doar c-am fost foarte vesel; dar veselia mea era silită. M-am apropiat de o tânără cu ochii mici, îmbrăcată în roz, şi i-am făcut curte cu frenezie. Tânăra a primit cu bunăvoinţă atenţiile mele, dar n-aş putea spune dacă a făcut-o numai de dragul meu, sau pentru că avea ceva planuri în privinţa lui Barbă-Roşie. S-a închinat în sănătatea Dorei. Şi când am închinat şi eu, m-am prefăcut c-am întrerupt conversaţia anume pentru acest motiv, ca apoi s-o reiau imediat. Când m-am înclinat către Dora, i-am întâlnit privirea şi mi s-a părut că desluşesc în ea o expresie rugătoare. Dar s-a uitat la mine peste capul lui Barbă-Roşie, şi am rămas neînduplecat.</p>
               <p>Tânăra în roz avea o mamă care purta o rochie verde; şi aceasta cred c-a găsit cu cale să ne despartă mai ales pentru consideraţiuni politice superioare. Între timp, masa fiind terminată, se strângeau resturile, şi mesenii începuseră să se risipească; iar eu, plin de mânie şi remuşcări, am luat-o razna printre copaci. Tocmai mă întrebam dacă n-ar fi nimerit să pretind că nu mă simt bine şi, încălecând pe surul meu, să fug – nici eu nu ştiu încotro – când mi-au ieşit înainte Dora şi miss Mills.</p>
               <p>—  Sunteţi posomorât, mister Copperfield, mi-a zis miss Mills.</p>
               <p>Să avem iertare. Nu eram deloc posomorât.</p>
               <p>—  Dora, şi tu eşti posomorâtă, a observat miss Mills.</p>
               <p>—  Nu, dragă! Nicidecum.</p>
               <p>—  Ascultaţi-mă, şi dumneavoastră, mister Copperfield, şi tu, Dora, a urmat miss Mills cu un aer aproape venerabil. Ajunge. Nu lăsaţi o neînţelegere măruntă să nimicească florile primăverii, care, o dată ce-au apucat să se deschidă, dacă au fost atinse de brumă, nu mai pot înflori. Vă vorbesc din experienţă, din experienţa unui trecut îndepărtat, ireversibil. Nu se cade ca izvoarele ce ţâşnesc scânteind în lumina soarelui să fie oprite de un simplu capriciu; nu se cade ca oazele din pustiul Saharei să fie pustiite fără rost.</p>
               <p>Nici nu mai ştiu ce-am făcut, căci m-am înfierbântat foarte tare; ştiu doar c-am apucat mânuţa Dorei şi am sărutat-o, şi că dânsa nu s-a împotrivit. I-am sărutat mâna şi lui miss Mills; şi mi s-a părut că fără întârziere ne vom înălţa cu toţii în al şaptelea cer.</p>
               <p>N-am mai coborât. Am rămas acolo sus toată după-amiaza. La început am rătăcit încoace şi încolo printre copaci, eu cu braţul timid al Dorei petrecut sub braţul meu, şi martor mi-e Dumnezeu că, deşi de la început până la sfârşit, totul n-a fost decât o copilărie, dulce mi-ar mai fi fost soarta dacă, însufleţit de acele simţăminte copilăreşti, m-ar fi trecut în nemurire şi m-ar fi lăsat de-a pururi să rătăcesc printre copaci!</p>
               <p>Dar mult prea curând i-am auzit pe ceilalţi râzând, vorbind şi strigând: „Dora unde-i?” Aşadar, ne-am întors, şi invitaţii i-au cerut Dorei să cânte. Barbă-Roşie a vrut să se repeadă să aducă cutia cu ghitara, dar Dora i-a spus că, afară de mine, nimeni nu ştia unde se află. Aşa că Barbă-Roşie a rămas cu buza umflată; şi eu am adus-o, eu am deschis-o, eu am scos ghitara, eu m-am aşezat lângă dânsa, eu i-am ţinut batista şi mănuşile, eu am sorbit fiecare sunet al glasului ei atât de dulce, şi dânsa mi-a cântat mie, care o iubeam, şi toţi ceilalţi n-aveau decât s-o aplaude cât pofteau, cu ei n-aveam nici în clin, nici în mânecă!</p>
               <p>Eram beat de bucurie. Mă temeam că era prea frumos ca să fie adevărat şi că acuşi-acuşi am să mă trezesc în Buckingham Street şi am s-o aud pe missis Crupp zornăind ceştile şi pregătindu-mi gustarea de dimineaţă. Dar Dora a cântat, şi altele au cântat şi miss Mills a cântat – despre, somnoroasele ecouri din peşterile Amintirii, ca şi cum ar fi avut 100 de ani – şi s-a lăsat amurgul; şi-am băut ceai, fiert ţigăneşte, pe crăcană; şi am continuat să fiu fericit ca niciodată.</p>
               <p>Am fost încă şi mai fericit când toată lumea, inclusiv Barbă-Roşie, pe care-l biruisem, şi ceilalţi oaspeţi, au plecat, fiecare apucând pe drumul lui, iar noi, pe al nostru, prin liniştea serii, în lumina asfinţitului, înconjuraţi de dulci miresme. Mister Spenlow, fiind cam mahmur din pricina şampaniei – slavă ţărânei din care a crescut viţa, şi strugurilor din care s-a făcut vinul, şi soarelui care i-a pârguit, şi negustorului care l-a falsificat! – a adormit buştean într-un colţ al faetonului, iar eu călătoream, ţinându-mă pe lângă trăsură, şi vorbeam cu Dora. I-a plăcut surul meu şi l-a mângâiat – cât de gingaşă părea mânuţa ei pe grumazul calului! – şi cum şalul ei aluneca mereu, din când în când i l-am aşezat pe umeri cu mâna mea. Mi s-a părut chiar că Jip începuse să înţeleagă cum stăteau lucrurile şi să-şi dea seama că trebuia să se împrietenească cu mine.</p>
               <p>Şi pătrunzătoarea miss Mills, această schimnică binevoitoare, în ciuda dezamăgirilor suferite, înţeleaptă ca un patriarh, cu toate că nu împlinise nici 20 de ani, şi care o rupsese cu lumea şi nu voia cu nici un preţ să trezească somnoroasele ecouri din peşterile Amintirii, ce faptă bună a făcut!</p>
               <p>—  Mister Copperfield, mi-a zis miss Mills, dacă aveţi un moment liber, treceţi o clipă în partea asta a trăsurii. Vreau să vă spun ceva.</p>
               <p>Iată-mă pe surul meu cel mândru, înclinându-mă lângă miss Mills, cu mâna pe portiera faetonului.</p>
               <p>—  Dora are să vină să stea la mine câtva timp. Plecăm împreună poimâine. Dacă are să vă facă plăcere să ne vizitaţi, sunt sigur că tata va fi încântat să vă cunoască.</p>
               <p>Ce altceva aş fi putut face decât s-o binecuvântez în gând pe miss Mills şi să păstrez adresa locuinţei ei în ungherul cel mai ferit al memoriei? Ce altceva aş fi putut face decât s-o asigur pe miss Mills, cu priviri pline de recunoştinţă şi cu cuvinte înflăcărate, cât preţuiam bunăvoinţa şi prietenia ce mi le arăta?</p>
               <p>După care, plină de bunăvoinţă, miss Mills m-a concediat, spunându-mi;</p>
               <p>—  Acum duceţi-vă înapoi la Dora!</p>
               <p>M-am dus, şi Dora s-a aplecat în afară ca să-mi vorbească, şi am sporovăit tot restul drumului; şi mi-am împins surul atât de aproape de roată, că s-a lovit, la piciorul din faţă şi „s-a jupuit, cum mi-a zis proprietarul lui, de trei lire şi şapte”, sumă pe care am plătit-o, socotind că era un preţ cât se poate de modest pentru o asemenea bucurie. Între timp, miss Mills, cu ochii la lună, murmura versuri, amintindu-şi, bănuiesc, de zilele de altădată, când încă nu o rupsese cu lumea pământească.</p>
               <p>Norwood mi s-a părut că era cu multe mile prea aproape şi am găsit că am ajuns cu multe ceasuri prea devreme; dar puţin înainte de a ajunge, mister Spenlow s-a trezit şi mi-a spus:</p>
               <p>—  Trebuie să intri puţin, Copperfield, să te mai odihneşti!</p>
               <p>Bineînţeles, am primit şi ni s-au servit sandvişuri şi vin îndoit cu apă. La lumina candelabrelor, Dora, îmbujorată la faţă, era atât de drăgălaşă încât nu m-am putut hotărî să mă urnesc, şi am stat nemişcat ca într-o transă, cu privirile aţintite asupra ei, până ce sforăielile lui mister Spenlow m-au făcut să-mi dau seama că era vremea să mă retrag. Aşadar, ne-am luat rămas bun; şi tot lungul drumului până la Londra am simţit uşoara strângere de mână a Dorei la despărţire şi mi-am amintit de mii de ori fiecare cuvânt şi fiecare întâmplare; şi când, în cele din urmă, m-am culcat în patul meu, am stat în extaz, ca un biet nătărău, căruia dragostea i-a răpit uzul celor cinci simţuri.</p>
               <p>A  doua zi dimineaţă, când m-am trezit, am hotărât să-i spun Dorei că o iubesc, pentru a-mi cunoaşte soarta. Fericire sau jale? Asta era întrebarea care mă frământa acum. Pentru mine alte probleme nu mai existau pe lume, şi la această întrebare numai Dora putea să răspundă. Trei zile am trăit un zbucium cumplit, chinuindu-mă şi punând toate ipotezele cu putinţă pentru interpretarea în sens defavorabil a fiecărui episod al relaţiilor dintre mine şi Dora. În cele din urmă, dichisit cu mare cheltuială în vederea evenimentului, m-am îndreptat spre locuinţa familiei Mills, cu declaraţia de dragoste gata.</p>
               <p>Acuma n-ar avea nici un rost să povestesc de câte ori m-am plimbat în susul şi în josul străzii, de câte ori am făcut înconjurul piaţetei – dându-mi seama cu părere de rău că la vechea ghicitoare aflasem un răspuns mult mai bun decât cel cunoscut – până m-am decis să urc scara şi să bat la uşă. Chiar după ce bătusem, în timp ce aşteptam să mi se deschidă, mi-a venit subit ideea să întreb (inspirat de bietul Barkis) dacă nu locuia acolo mister Blackboy, să cer iertare şi să mă retrag. Dar nu m-am urnit din loc.</p>
               <p>Mister Mills nu era acasă. Nici nu mă aşteptam să-l găsesc. N-aveam nici o nevoie de el. Miss Mills era acasă. Miss Mills mi-era de ajuns.</p>
               <p>Am fost poftit într-o odaie la catul de sus, unde se aflau miss Mills şi Dora. Era şi Jip acolo. Miss Mills copia nişte note (îmi amintesc că era un cântec nou, intitulat Bocet pentru o dragoste defunctă), iar Dora picta nişte flori. Ce simţăminte am încercat când mi-am recunoscut florile! Erau florile cumpărate de mine la Covent Garden. Nu pot afirma că erau chiar identice sau că semănau cu orice alte flori ce-mi fusese dat să văd până atunci; dar mi-am dat seama de intenţia compoziţiei după hârtia în care erau învelite, căci fusese reprodusă întocmai.</p>
               <p>Miss Mills s-a bucurat când m-a văzut şi mi-a spus că-i părea foarte rău că tatăl ei nu era acasă; cred însă că i-am suportat foarte bine lipsa. Timp de câteva minute miss Mills a susţinut toată conversaţia, apoi a lăsat condeiul pe fila pe care copia Bocetul pentru o dragoste defunctă, s-a ridicat şi a părăsit odaia.</p>
               <p>Am început să mă gândesc s-o las pe a doua zi.</p>
               <p>—  Sper că bietul dumitale cal nu era tare obosit când a ajuns seara acasă, mi-a zis Dora, ridicându-şi ochii încântători. A făcut un drum destul de lung.</p>
               <p>Am început să mă gândesc că totuşi ar fi mai bine s-o fac încă în ziua aceea.</p>
               <p>—  I s-o fi părut lung lui, căci n-a avut nimic care să-l susţină în timpul drumului.</p>
               <p>—  Nu i s-a dat nutreţ bietului de el? a întrebat Dora.</p>
               <p>Am început să mă gândesc s-o las pe a doua zi.</p>
               <p>—  Ba i s-a dat, am răspuns, a fost cât se poate de bine hrănit. Voiam să spun că nu s-a bucurat de marea fericire de care am avut eu parte, fiind atât de aproape de dumneavoastră.</p>
               <p>Dora şi-a plecat capul asupra desenului şi, după un scurt răstimp – în care am aşteptat foarte înfrigurat, cu picioarele ţepene – mi-a zis:</p>
               <p>—  La un moment dat mi s-a părut că nici dumneavoastră nu v-aţi bucurat de această fericire.</p>
               <p>Mi-am dat seama că nu mai aveam scăpare şi că trebuia s-o fac pe loc.</p>
               <p>—  Cât aţi stat lângă miss Kitt nu prea v-aţi sinchisit de această fericire, a urmat Dora, ridicând uşor sprâncenele şi clătinând din cap.</p>
               <p>Trebuie să spun că acesta era numele tinerei cu ochii mici şi îmbrăcată în roz.</p>
               <p>—  De altfel, nici nu ştiu de ce v-aţi fi sinchisit sau de ce socotiţi că este o fericire, a zis Dora. Dar, fireşte, nici nu credeţi cele ce mi-aţi spus. Şi, afară de asta, nu încape îndoială că sunteţi liber să faceţi ce vă place. Jip, nesuferitule, vin-aici!</p>
               <p>Nu ştiu cum am făcut. Totul s-a petrecut într-o clipă. I-am tăiat drumul lui Jip. M-am trezit c-o ţineam pe Dora în braţe. Eram cât se poate de elocvent. Nu m-am poticnit nici o singură dată. I-am spus cât o iubeam. I-am spus că fără ea aş muri. I-am spus că o idolatrizez şi o ador. Şi în tot acest timp Jip a lătrat ca un turbat.</p>
               <p>Când Dora şi-a plecat capul şi a început să tremure şi să plângă, am devenit încă şi mai elocvent. Dacă dorea să-mi dau viaţa pentru ea, n-avea decât să mi-o spună, căci eram gata. Viaţa fără dragostea Dorei n-avea nici un sens. N-aş putea şi nici n-aş vrea s-o suport. Din clipa când am văzut-o întâia dată, am iubit-o zi şi noapte neîncetat. O iubeam şi acum la nebunie. O voi iubi mereu, clipă de clipă, la nebunie. Au mai fost şi alţii îndrăgostiţi înainte şi vor mai fi şi de acum înainte, dar nici un îndrăgostit n-a iubit, nu va putea, nu va fi în stare şi nu va izbuti vreodată să iubească aşa cum o iubeam eu pe Dora.</p>
               <p>Cu cât turuiam mai patetic, cu atât Jip lătra mai tare. Şi, treptat, fiecare din noi – în felul lui – se arăta tot mai înverşunat.</p>
               <p>Ceva mai târziu, Dora şi cu mine şedeam destul de liniştiţi pe sofa, iar Jip, culcat în poala ei, mă privea clipind paşnic. Mi se luase o piatră de pe inimă. Eram nebun de fericire. Dora şi cu mine eram logodiţi.</p>
               <p>Cred că amândoi aveam o vagă idee că totul se va încheia printr-o căsătorie. Trebuie să fi avut, fiindcă Dora mi-a spus că nu ne vom căsători fără consimţământul tatălui ei. Dar, în extazul nostru tineresc, cred că nu priveam nici înainte, nici înapoi, şi n-aveam nici o năzuinţă care să fi depăşit candoarea prezentului. Am hotărât să nu-i dezvăluim taina noastră lui mister Spenlow; sunt sigur, însă, că nici prin gând nu mi-a trecut că ar fi ceva necinstit în asta.</p>
               <p>Când s-a întors în odaie, adusă de Dora, miss Mills mi-a părut mai îngândurată ca de obicei; presupun că cele întâmplate i-au trezit somnoroasele ecouri din peşterile Amintirii. Dar ne-a dat binecuvântarea, ne-a încredinţat de nestrămutata ei prietenie şi ne-a vorbit, în general, aşa cum se cuvenea să vorbească un Glas de la Mânăstire.</p>
               <p>Ce senine vremuri! Ce plăcute, ce fericite, ce nebunatice vremuri!</p>
               <p>Vremurile când i-am luat Dorei măsura pentru un inel de nu-mă-uita, şi când giuvaergiul, căruia i-am dus măsura, a ghicit totul şi a pufnit în râs, aplecându-se peste registrul său de comenzi, şi mi-a luat cât a poftit pentru jucărioara aceea frumoasă, cu pietre albastre, care, în mintea mea, a rămas atât de strâns legată de mâna Dorei, încât ieri, când, din întâmplare, am văzut un inel asemănător pe mâna fiicei mele, am simţit brusc o tresărire dureroasă în inimă.</p>
               <p>Vremuri când mă plimbam foarte exaltat de secretul meu şi plin de propria mea importanţă şi atât de mândru de iubirea ce i-o purtam Dorei şi de faptul că dragostea mea era împărtăşită, încât nici de-aş fi plutit în văzduh, n-aş fi fost mai deasupra celorlalţi oameni care se târau pe pământ.</p>
               <p>Acele vremuri când ne întâlneam în grădina piaţetei şi stam împreună în chioşcul acela colbuit şi eram atât de fericit, încât până în ziua de azi îmi sunt dragi vrăbiile Londrei numai şi numai pentru acest motiv şi văd în penajul lor fumuriu coloritul bogat al păsărilor de la Tropice!</p>
               <p>Vremurile când (la o săptămână după logodnă) ne-am certat întâia dată şi când Dora mi-a trimis înapoi inelul într-un bileţel disperat, împăturit în chip de tricorn, în care a folosit înfricoşătoarea formulă „dragostea noastră, s-a înfiripat dintr-o prostie şi s-a încheiat într-un acces de nebunie”, cuvinte teribile, care m-au făcut să-mi smulg părul din cap şi să plâng, socotind că totul s-a sfârşit.</p>
               <p>Vremurile când, la adăpostul întunericului, am dat fuga la miss Mills, pe care am văzut-o pe ascuns în bucătărioara, din dos, unde se afla un măngălău, şi am implorat-o să ne împace şi să evite nebunia. Vremurile când miss Mills a acceptat această sarcină şi, înapoindu-se cu Dora, ne-a îndemnat, de la înălţimea amvonului tinereţii ei încercate, să fim îngăduitori unul faţă de celălalt şi să ne ferim de pustiurile Saharei!</p>
               <p>Vremurile când am plâns şi ne-am împăcat şi ne-am simţit din nou atât de fericiţi, încât bucătărioara din dos, cu măngălău cu tot, s-a prefăcut într-un templu al iubirii, şi când ne-am învoit să corespondăm prin mijlocirea lui miss Mills, urmând să ne scriem zilnic cel puţin câte o scrisoare fiecare!</p>
               <p>Ce senine vremuri! Ce plăcute, ce fericite, ce nebunatice vremuri! Din toate perioadele vieţii mele, care au încăput în gheara Timpului, niciuna nu-mi aduce, mai mult ca aceasta, zâmbetul pe buze şi de niciuna nu-mi amintesc cu atâta duioşie ca de aceasta.</p>
            </div>
            <div type="div2" rend="P2">
               <head>
                  <label>Capitolul XXXIV.</label>Mătuşa îmi face o surpriza</head>
               <p>Îndată după ce m-am logodit cu Dora, i-am scris lui Agnes. I-am scris o scrisoare lungă, în care am încercat să-i explic cât de fericit eram şi cât de fermecătoare era Dora. Am rugat-o foarte stăruitor pe Agnes să nu creadă că ar fi vorba de o pornire nechibzuită, care va face loc alteia, sau că ar avea ceva comun cu acele avânturi copilăreşti de care obişnuiam să râdem altădată. Am asigurat-o că era vorba de un sentiment nespus de adânc şi mi-am exprimat părerea că o iubire ca aceasta nici că se mai pomenise.</p>
               <p>Şi pe când îi scriam în amurgul încântător, în faţa ferestrei deschise, amintirea ochilor ei limpezi şi senini şi a chipului ei blând m-a învăluit pe nesimţite şi a revărsat atâta pace şi linişte asupra freamătului şi fierberii din ultima vreme de care fericirea mea era impregnată într-o anumită măsură, încât m-am simţit înduioşat până la lacrimi. Mi-aduc aminte că, pe la jumătatea scrisorii, am stat cu fruntea în palmă, închipuindu-mi că Agnes făcea, fireşte, parte din căminul meu; că în casa binecuvântată de prezenţa ei, Dora şi cu mine am putea fi mai fericiţi ca oriunde; că, stăpânită de dragoste şi bucurie, de jale şi de speranţă, sau de dezamăgire, de orice emoţie puternică, inima mea se îndrepta spontan către dânsa, ca la un liman de adăpost şi la cel mai bun prieten.</p>
               <p>De Steerforth nu i-am pomenit nici un cuvânt. I-am scris doar că fuga bietei Em'ly pricinuise cumplită durere Ia Yarmouth, şi că eu, din pricina împrejurărilor în care se petrecuse, suferisem îndoit. Ştiam bine cât de lesne descoperea adevărul şi că dânsa nu va mai pomeni niciodată numele lui.</p>
               <p>Am primit răspuns la această scrisoare cu întoarcerea poştei. Citindu-l, am avut impresia că o auzeam pe Agnes vorbindu-mi. Parcă-mi răsuna în urechi glasul ei prietenos. Ce aş putea spune mai mult?</p>
               <p>În timpul recentei mele absenţe, Traddles mă căutase de două-trei ori. Găsind-o pe Peggotty acasă, şi ea spunându-i că-mi fusese dădacă (era totdeauna gata să împărtăşească această informaţie oricui stătea s-o asculte), legase prietenie cu dânsa şi întârziase ca să vorbească despre mine. Cel puţin aşa mi-a spus Peggotty; dar mă tem că vorbise numai ea şi se întinsese peste măsură, căci Dumnezeu s-o aibă în paza lui, când începea să povestească despre mine, nu era chip s-o opreşti.</p>
               <p>Asta-mi aduce aminte nu numai de faptul că urma să-l aştept pe Traddles într-o după-amiază de el hotărâtă, dar şi de împrejurarea că missis Crupp renunţase la toate drepturile şi obligaţiile ce-i reveneau (cu excepţia salariului) atâta vreme cât Peggotty mai călca pe la mine. După ce, de mai multe ori, a discutat, în gura mare, pe scară despre Peggotty – adresându-se pesemne vreunui spirit, căci în fapt era cu desăvârşire singură – missis Crupp mi-a trimis o scrisoare, în care-şi expunea punctul de vedere. Scrisoarea începea cu acea declaraţie universal valabilă, care se potrivea în orice moment al vieţii ei, anume cu declaraţia că şi ea era mamă, pentru a mă informa apoi că deşi apucase şi vremuri mai bune, nutrise întotdeauna, în toate etapele existenţei, o duşmănie înnăscută faţă de iscoade, de intruşi şi de denunţători. N-avea de gând să pronunţe nici un nume, spunea ea în scrisoare; se ştie el bine cine e cu musca pe căciulă; dar întotdeauna dispreţuise iscoadele, intruşii şi denunţătorii, mai ales deghizaţi ca văduve (aceste cuvinte erau subliniate). Dacă unui oarecare gentleman, spunea ea în continuare (tot fără a da nume), îi făcea plăcere să fie victima iscoadelor, a intruşilor şi a denunţătorilor, asta-l privea. E dreptul lui să se distreze cum pofteşte; tot ce cerea ea, missis Crupp, era să nu fie silită „să vie în contact” cu asemenea persoane. De aceea ruga să fie scutită de a mai servi în apartamentul de la catul de sus până ce lucrurile vor fi repuse în starea în care se aflau mai înainte şi cum ar fi de dorit să fie; mai departe mă vestea că în fiecare sâmbătă dimineaţă caietul cu socoteli va fi depus pe masă, o dată cu gustarea, şi că insista să i se achite imediat tot ce i se datora, în dorinţa de a evita neplăceri şi „neajunsuri” părţilor interesate.</p>
               <p>Ulterior, missis Crupp s-a mărginit să aşeze fel de fel de piedici pe scară, mai ales ulcioare, şi s-o ispitească pe Peggotty să-şi rupă picioarele. Starea de asediu în care mă aflam mi s-a părut exasperantă, dar fiindu-mi tare frică de missis Crupp, n-am putut găsi nici o ieşire din această situaţie.</p>
               <p>—  Ce mai faci, dragă Copperfield? a strigat Traddles, care, în după-amiaza cu pricina, biruind toate piedicile, s-a ivit la uşa mea exact la ora hotărâtă.</p>
               <p>—  Dragă Traddles, i-am răspuns, mă bucur că te văd şi eu în sfârşit şi îmi pare foarte rău că n-am fost acasă când m-ai căutat. Dar sunt atât de prins…</p>
               <p>—  Da, da, ştiu, fireşte, m-a întrerupt Traddles. A ta mi se pare că locuieşte în Londra.</p>
               <p>—  Ce vrei să spui?</p>
               <p>—  Dânsa… adică… iartă-mă… miss D., ştii, a dat să-mi explice Traddles, roşindu-se, locuieşte la Londra, pare-mi-se?</p>
               <p>—  O, da… în apropiere de Londra.</p>
               <p>—  A mea, poate îţi mai aduci aminte, mi-a zis Traddles grav, locuieşte în Devonshire… sunt zece copii la părinţi… de aceea nu-s chiar atât de prins ca tine.</p>
               <p>—  Mă mir cum suporţi s-o vezi atât de rar, am răspuns.</p>
               <p>—  Hm… a mormăit Traddles îngândurat. Pare de mirare. Îmi închipui că şi este de mirare, dar n-am încotro, Copperfield.</p>
               <p>—  Aşa îmi închipui şi eu, am încuviinţat zâmbind, nu fără a roşi. Şi apoi tu, dragă Traddles, ai atâta răbdare şi eşti atâta de statornic!</p>
               <p>—  Vai, Doamne! a exclamat Traddles, reflectând. Aşa mă vezi tu, Copperfield? Îţi mărturisesc, nu ştiu dacă sunt. Dar ea e o fată atât de extraordinar de drăguţă, încât se prea poate să-mi fi transmis şi mie ceva din însuşirile ei. Acuma, că mi-ai spus-o, Copperfield, nu mă mai miră deloc. Te rog să mă crezi că niciodată nu se gândeşte la sine şi că tot timpul le poartă de grijă celorlalţi nouă.</p>
               <p>—  E cea mai mare? l-am întrebat.</p>
               <p>—  Vai, Doamne, nu! Cea mai mare e o adevărată frumuseţe.</p>
               <p>A  băgat de seamă, cred, că nu m-am putut stăpâni să nu zâmbesc de naivitatea acestui răspuns; de aceea, zâmbind şi el a adăugat:</p>
               <p>—  Fireşte, asta nu înseamnă că Sophy a mea… Frumos nume, ce zici, Copperfield?</p>
               <p>—  Foarte frumos!</p>
               <p>—  Fireşte, asta nu înseamnă că Sophy n-ar fi şi ea frumoasă în ochii mei şi că, după părerea mea, n-ar fi cea mai drăguţă fată din lume, în mod absolut. Dar când îţi spun că cea mare e o frumuseţe, să ştii că într-adevăr este… mi-a zis gesticulând cu amândouă mâinile, voind parcă să evoce nişte nori care pluteau în jurul lui. Ştii, o splendoare! a încheiat Traddles, foarte energic.</p>
               <p>—  Adevărat?</p>
               <p>—  O, te asigur, m-a încredinţat Traddles, e într-adevăr neasemuit de frumoasă! Dar ştii, fiind crescută ca să trăiască în lume şi să fie admirată, şi neputând să se bucure prea mult de viaţa de societate din pricină că sunt săraci, fireşte că uneori e cam susceptibilă şi cam pretenţioasă. Dar Sophy ştie să-i alunge supărarea!</p>
               <p>—  Sophy e cea mai mică dintre fete? l-am întrebat.</p>
               <p>—  Vai, Doamne, nu! mi-a răspuns Traddles, frecându-şi bărbia. Cele mai mici abia au nouă şi zece ani. Le creşte Sophy.</p>
               <p>—  E a doua poate?</p>
               <p>—  Nu. A doua e Sarah. Biata Sarah are ceva la şira spinării. Doctorii spun c-o să-i treacă cu timpul, dar deocamdată trebuie să stea în pat vreo douăsprezece luni. O îngrijeşte Sophy. Sophy e a patra.</p>
               <p>—  Mama trăieşte?</p>
               <p>—  Da, trăieşte! E o femeie cu totul superioară, dar nu-i prieşte umezeala din partea locului şi… de fapt nu-şi mai poate mişca mădularele.</p>
               <p>—  Vai de mine! am exclamat.</p>
               <p>—  Foarte trist, nu-i aşa? Dar din punctul de vedere al gospodăriei, lucrurile merg mai bine decât ar fi de aşteptat, pentru că Sophy îi ţine locul. E ca o mamă, atât pentru maică-sa, cât şi pentru ceilalţi nouă copii.</p>
               <p>Pătruns de cea mai mare admiraţie în faţa însuşirilor acestei tinere şi mânat de dorinţa sinceră de a face tot ce-mi stătea în putinţă pentru ca nu cumva, abuzând de bunătatea lui Traddles, perspectivele lor de viitor să fie prejudiciate, l-am întrebat cum o mai ducea mister Micawber.</p>
               <p>—  Mulţumesc, Copperfield, e foarte bine, mi-a zis Traddles. Dar nu mai locuiesc cu el.</p>
               <p>—  Nu?</p>
               <p>—  Nu. Vezi, adevărul e, a urmat Traddles în şoaptă, că din pricina unor vremelnice încurcături băneşti, şi-a schimbat numele, adoptându-l pe acela de Mortimer, şi nu iese din casă decât după căderea întunericului, şi atunci numai cu ochelari. Au venit să-i scoată lucrurile în vânzare pentru neplata chiriei. Missis Micawber a fost atât de deznădăjduită, încât, te rog să mă crezi, n-am putut rezista şi mi-am pus semnătura şi pe cea de-a doua poliţă de care am vorbit când am fost aici rândul trecut. Poţi să-ţi închipui, Copperfield, cât de mulţumit am fost când am văzut că în felul acesta lucrurile s-au aplanat şi că missis Micawber s-a liniştit.</p>
               <p>—  Hâm! am făcut eu.</p>
               <p>—  Fericirea n-a durat însă cine ştie ce, a urmat Traddles, căci, din păcate, peste o săptămână au venit să-i pună un alt sechestru. Şi praf s-a ales de întreaga gospodărie. De atunci eu locuiesc într-o odaie mobilată, iar Mortimerii s-au dat la fund. Sper, Copperfield, că n-ai să crezi că-s egoist dacă-ţi voi spune că măsuţa rotundă cu placă de marmură, precum şi vasul de flori şi postamentul au ajuns într-un magazin de vechituri.</p>
               <p>—  Ce neomenie! am exclamat indignat.</p>
               <p>—  A fost… a fost tare greu! a spus Traddles, strâmbându-se ca de obicei când folosea această formulă. Pomenesc acestea nu aşa, ca să mă plâng, ci cu un scop anume. N-am putut răscumpăra obiectele când au fost sechestrate, în primul rând, pentru că, văzând cât de mult ţineam la ele, telalul a ridicat preţul în mod exorbitant; şi în al doilea rând, pentru că… n-aveam bani. De atunci sunt cu ochii pe prăvălia negustorului de vechituri, care se află la capătul lui Tottenham Court Road, mi-a zis Traddles, foarte încântat că ştia acest lucru, iar azi, în sfârşit, le-am văzut! expuse spre vânzare. Le-am zărit de peste drum, căci dacă m-ar vedea pe mine, negustorul, Dumnezeu ştie ce preţ ar fi în stare să ceară. Acum, c-am strâns banii, mi-a dat în gând că poate nu vei avea nimic împotrivă dacă am s-o rog pe dădaca asta a ta să meargă cu mine la prăvălia aceea – pe care pot să i-o arăt din colţul străzii – şi să caute să le cumpere cât mai ieftin posibil, ca pentru ea!</p>
               <p>Entuziasmul cu care Traddles mi-a împărtăşit acest plan, şi convingerea lui că era un plan deosebit de isteţ se numără printre amintirile mele cele mai vii.</p>
               <p>L-am asigurat că dădaca mea va fi fericită să-i poată da o mână de ajutor şi i-am spus că ne vom transporta toţi trei la faţa locului, dar cu o singură condiţie. Anume cu condiţia să-mi făgăduiască solemn că de aici înainte nu-i va mai împrumuta lui mister Micawber nici numele, nici orice alt lucru.</p>
               <p>—  Dragă Copperfield, mi-a mărturisit Traddles, această hotărâre am şi luat-o, pentru că îmi dau seama că n-am fost numai nesocotit, dar că am greşit faţă de Sophy. De vreme ce am făcut acest legământ cu mine însumi, nu mai ai nici un motiv de îngrijorare, dar bucuros îţi fac această promisiune. Pe cea dintâi dintre blestematele, acelea de poliţe am şi achitat-o. Nu mă îndoiesc că mister Micawber, dacă ar fi putut, ar fi achitat-o, dar n-a putut. Trebuie să mai amintesc un lucru care-mi place la mister Micawber, dragă Copperfield. Ceva relativ la cea de-a doua poliţă, care nu este scadentă. Nu-mi zice că acoperirea e asigurată, dar mă asigură că va fi. Găsesc că asta-i foarte frumos şi cinstit din partea lui!</p>
               <p>Nevrând să zdruncin încrederea bunului meu prieten, am încuviinţat. După ce am stat puţin de vorbă, am pornit împreună spre băcănie, ca s-o mobilizăm pe Peggotty; Traddles nevrând să rămână seara la mine, pentru că-i era teamă c-ar putea cineva să cumpere lucrurile acelea înainte de a ajunge să le răscumpere el, precum şi pentru motivul că era tocmai seara rezervată totdeauna corespondenţei cu cea mai drăguţă fată din lume.</p>
               <p>Nu voi uita niciodată nici cum stătea în colţ la Tottenham Court Road şi trăgea cu ochiul, în timp ce Peggotty se tocmea pentru lucruşoarele acelea atât de preţioase, nici surescitarea de care a fost cuprins când a văzut-o pe Peggotty înapoindu-se cu mâna goală, după ce îi oferise un preţ, nici când negustorul, răzgândindu-se, a strigat-o, şi dânsa s-a întors. Sfârşitul a fost că Peggotty a răscumpărat lucrurile la un preţ destul de ieftin, iar Traddles a fost încântat.</p>
               <p>—  Vă sunt foarte îndatorat amândurora, mi-a spus Traddles, aflând că lucrurile aveau să-i fie trimise acasă chiar în seara aceea. N-o să-mi luaţi în nume de rău, dragă Copperfield, dacă am să vă mai fac o rugăminte?</p>
               <p>Fără a întreba despre ce e vorba, l-am asigurat că nu.</p>
               <p>—  Atunci, dacă aţi vrea să fiţi atât de bună, s-a adresat Traddles lui Peggotty, v-aş ruga să luaţi vasul de flori chiar acum căci mare plăcere mi-ar face să-l duc acasă, căci, ştii, Copperfield, e al lui Sophy!</p>
               <p>Peggotty s-a dus bucuroasă să i-l aducă, iar Traddles, după ce a copleşit-o cu mulţumiri, a luat-o înainte pe Tottenham Court Road, cu vasul de flori în braţe şi fericit cum rar mi-a fost dat să văd.</p>
               <p>Apoi Peggotty şi cu mine am apucat-o spre casă. Întrucât asupra lui Peggotty vitrinele prăvăliilor exercitau o atracţie cum nu exercitau asupra nimănui altuia, am mers agale, făcând haz de felul cum se uita la vitrine şi aşteptând-o de câte ori se oprea. De aceea a durat cam mult până am ajuns la „Adelphi”.</p>
               <p>Când am suit scările, i-am atras atenţia lui Peggotty asupra faptului că piedicile aşezate de missis Crupp dispăruseră de parcă le-ar fi înghiţit pământul şi că se vedeau urme proaspete de paşi. Când am ajuns sus, am fost amândoi foarte miraţi găsind deschisă uşa (pe care o încuiasem) şi auzind glasuri în apartament.</p>
               <p>Nedumeriţi, ne-am uitat unul la altul şi am intrat în salonaş, unde, spre marea-mi uimire, am dat peste mătuşa şi peste mister Dick! Mătuşa, cu cei doi canari ai ei în faţă şi cu pisica pe genunchi ca un Robinson Crusoe feminin, şedea pe o grămadă de bagaje şi bea ceai. Mister Dick, înconjurat de bagaje, cufundat în gânduri, se rezema de un zmeu mare, asemănător cu acelea pe care adeseori le înălţasem împreună.</p>
               <p>—  Scumpă mătuşică! am exclamat. Ce plăcere neaşteptată!</p>
               <p>Ne-am îmbrăţişat cu dragoste, apoi mister Dick şi cu mine ne-am strâns mâna cu căldură, iar missis Crupp, care, ocupată fiind cu pregătirea ceaiului, nu prea putea urmări totul, a declarat foarte prietenoasă că a ştiut ea că mister Copperfield va fi încântat când îşi va vedea rudele dragi.</p>
               <p>—  Ho! a zis mătuşa către Peggotty, care tremura în faţa ei. Ce mai faci?</p>
               <p>—  Nu-ţi aduci aminte de mătuşa mea, Peggotty? am intervenit eu.</p>
               <p>—  Pentru numele lui Dumnezeu, a izbucnit mătuşa, n-o mai striga pe numele ăsta, cules undeva de pe vreo insulă din Mările Sudului! Dacă a scăpat de el prin măritiş – şi bine a făcut – de ce să-i răpeşti foloasele acestei schimbări? Cum te numeşti acum… Pe…? a întrebat-o mătuşa, recurgând la un compromis ca să nu rostească numele care nu-i era pe plac.</p>
               <p>—  Barkis, ma'am, i-a răspuns Peggotty, făcându-i o plecăciune.</p>
               <p>—  Bine! Ăsta-i un nume mai omenesc, a spus mătuşa. Nu cere neapărat un misionar. Ce mai faci, Barkis? Nădăjduiesc că eşti bine sănătoasă.</p>
               <p>Încurajată de aceste cuvinte amabile şi văzând că mătuşa îi întindea mâna, Barkis a făcut un pas înainte, i-a strâns-o şi, ca să-i mulţumească, i-a făcut o reverenţă.</p>
               <p>—  Precum văd, am mai îmbătrânit, a zis mătuşa. După câte îţi aminteşti, nu ne-am întâlnit decât o singură dată. Şi frumoasă ispravă am mai făcut atunci! Trot, dragă, mai toarnă-mi o ceaşcă!</p>
               <p>Foarte cuviincios, i-am întins o ceaşcă mătuşii, care stătea ţeapănă ca de obicei, şi m-am încumetat s-o cert pentru că şedea pe o ladă.</p>
               <p>—  Dă-mi voie, mătuşică, să trag sofaua sau un fotoliu, i-am spus. De ce să stai incomod?</p>
               <p>—  Îţi mulţumesc, Trot, mi-a răspuns. Îmi place să şed pe lucrurile mele.</p>
               <p>Apoi i-a aruncat o privire cumplită lui missis Crupp şi i-a zis:</p>
               <p>—  Nu mai e nevoie să vă obosiţi, ma'am!</p>
               <p>—  Să nu mai pun puţină apă în ceainic înainte de a pleca, ma'am? a întrebat missis Crupp.</p>
               <p>—  Nu, mulţumesc, ma'am, i-a răspuns mătuşa.</p>
               <p>—  Vreţi să vă mai aduc puţin unt, ma'am? a stăruit missis Crupp. Sau poate doriţi un ou proaspăt? Sau să vă frig o felie de slănină? N-aş putea face nimic pentru scumpa dumitale mătuşă, mister Copperfield?</p>
               <p>—  Nimic, ma'am! i-a retezat-o mătuşa. Am să mă servesc şi singură, mulţumesc.</p>
               <p>Missis Crupp, care tot timpul zâmbise, ca să-şi arate firea duioasă, şi ţinuse capul puţin aplecat într-o parte, ca să învedereze cât de plăpândă era, şi neîncetat îşi frecase mâinile, spre a demonstra dorinţa ei de a-i sluji pe toţi în orice privinţă, treptat, tot zâmbind şi tot aplecându-se într-o parte şi tot frecându-şi mâinile, a ieşit din odaie.</p>
               <p>—  Dick! a grăit mătuşa mea. Îţi mai aduci aminte despre cei ce se dau după vreme şi despre cei ce se ploconesc în faţa bogăţiei?</p>
               <p>Mister Dick – cu o privire speriată, de parcă ar fi uitat cu desăvârşire – s-a grăbit să răspundă afirmativ.</p>
               <p>—  Ei bine, missis Crupp să ştii că se numără printre ei! a spus mătuşa. Barkis, te rog vezi de ceai şi mai dă-mi o ceaşcă, că nu-mi place cum toarnă femeia aceea.</p>
               <p>O  cunoşteam destul de bine pe mătuşa ca să ghicesc îndată că va fi având vreo problemă importantă şi că sosirea ei neaşteptată avea un tâlc mult mai grav decât ar fi putut bănui un străin. Am băgat de seamă că îşi aţintea privirea asupra mea ori de câte ori i se părea că atenţia îmi era îndreptată în altă parte; şi că, deşi îşi păstra înfăţişarea ţeapănă şi stăpânită, înăuntrul sufletului ei se dădea o ciudată bătălie împotriva nehotărârii. Am început să mă întreb dacă nu cumva o jignisem, şi cugetul mă mustra că încă nu-i pomenisem de Dora. Mă întrebam dacă nu cumva n-o fi doar asta pricina.</p>
               <p>Ştiind că tot n-are să-mi spună nimic până nu va socoti că-i momentul potrivit, m-am aşezat lângă ea şi am vorbit cu canarii şi m-am jucat cu pisica, purtându-mă cât mai degajat cu putinţă. Dar eram departe de a fi într-adevăr liniştit; aş fi fost poate liniştit dacă mister Dick, care stătea în spatele mătuşii, rezemat de zmeul cel mare, n-ar fi profitat de fiece prilej ca să clatine din cap, cu o mutră sumbră, şi să-mi facă semne, arătând către ea.</p>
               <p>—  Trot… mi-a zis în cele din urmă mătuşa, după ce, isprăvind de băut ceaiul, şi-a şters buzele şi şi-a netezit rochia. Poţi să rămâi, Barkis… Spune-mi, Trot, ai dobândit vlagă şi încredere în puterile tale?</p>
               <p>—  Sper că da, mătuşico.</p>
               <p>—  Şi chiar crezi asta? a stăruit ea.</p>
               <p>—  Cred, mătuşico.</p>
               <p>—  Atunci, dragule, mi-a zis, mătuşa, privindu-mă cu un aer foarte grav, de ce-ţi închipui că ţin cu tot dinadinsul să şed pe lucrurile astea ale mele astă-seară?</p>
               <p>Am clătinat din cap, căci nu ştiam de ce.</p>
               <p>—  Pentru că reprezintă tot ce mi-a rămas. Pentru că am ajuns la sapă de lemn, dragul meu!</p>
               <p>Nici de s-ar fi prăvălit în Tamisa clădirea, împreună cu noi toţi cei de faţă, cred că n-aş fi rămas mai uluit.</p>
               <p>—  Dick ştie, a urmat mătuşa, punându-mi liniştită mâna pe umăr. Am ajuns la sapă de lemn, dragul meu Trot! Tot ce mi-a rămas pe lume se află aici în odaia asta, afară de căsuţa pe care Janet a rămas acolo ca s-o închirieze. Barkis, aş vrea ca pentru gentleman-ul acesta să găsim un pat pentru la noapte. Ca să facem economie, poate că reuşiţi să-mi înjghebaţi mie un culcuş aici. Mă mulţumesc cu orice. Numai pentru astă noapte. Mâine vom sta de vorbă despre treburile astea!</p>
               <p>Nu m-am trezit din stupoare şi din marea nelinişte ce o încercam în privinţa ei – numai în privinţa ei, sunt sigur – decât în clipa când m-a îmbrăţişat o clipă, lăcrimând şi spunând că nu-i părea rău decât pentru mine. Dar peste o clipă şi-a stăpânit emoţia cu un aer mai degrabă triumfător decât abătut, mi-a zis:</p>
               <p>—  Trebuie să înfruntăm bărbăteşte loviturile sorţii, nu se cade să ne lăsăm intimidaţi de ele, dragul meu! Trebuie să jucăm jocul până la capăt! Trebuie să biruim vitregia sorţii, Trot!</p>
            </div>
            <div type="div2" rend="P2">
               <head>
                  <label>Capitolul XXXV.</label>Descurajare</head>
               <p>De îndată ce mi-am venit puţin în fire, căci mă pierdusem cu totul în prima clipă, sub cumplita lovitură a veştilor date de mătuşa, l-am poftit pe mister Dick să mergem împreună la băcănioara cu pricina, ca să ia în primire patul pe care nu demult îl părăsise mister Peggotty. Băcănia se afla în Hungerford Market, iar Hungerford Market fiind pe atunci foarte diferit de cum e astăzi, în faţa uşii se afla un pridvor susţinut de stâlpi scunzi de lemn (care semăna cu acela dinaintea casei în care locuiau piticul şi pitica din vechiul barometru), care lui mister Dick i-a plăcut nespus de mult. Iar plăcerea de a locui deasupra acestui pridvor cred că l-ar fi putut despăgubi de multe neajunsuri, dar în afară de buchetul de mirosuri de care am mai pomenit şi poate în afară de lipsa de spaţiu, neajunsurile nu erau prea numeroase, şi mister Dick a fost absolut încântat de noua sa locuinţă. Missis Crupp, foarte revoltată, îl încredinţase că abia va avea loc unde să se învârtească, dar cu drept cuvânt mi-a spus mister Dick, aşezându-se la capătul de jos al patului şi frecându-şi piciorul:</p>
               <p>—  Ştii, Trotwood, eu, unul, nici nu am de gând să mă învârtesc! Niciodată nu mă învârtesc. Prin urmare, mie de asta puţin îmi pasă!</p>
               <p>Am încercat să aflu dacă mister Dick ştia ceva despre pricinile marii şi subitei schimbări intervenite în situaţia mătuşii. Cum era şi de aşteptat, habar n-avea. Nu mi-a putut povesti decât că alaltăieri mătuşa îi spusese: „Ei, Dick, acum să te văd dacă eşti într-adevăr un filosof aşa cum te-am socotit întotdeauna!” Şi că el îi răspunsese: „Sper că da”. Că apoi mătuşa îi făcuse destăinuirea: „Dick, sunt ruinată!” Şi că el exclamase: „Da, aşa-i!” Apoi mătuşa îl ridicase în slăvi şi dânsul a fost foarte fericit. Şi că după aceea veniseră încoace, şi că pe drum băuseră bere şi mâncaseră sandvişuri.</p>
               <p>Stând pe marginea patului şi frecându-şi piciorul, mister Dick mi-a povestit toate acestea cu un aer atât de încântat, cu ochii mari deschişi şi cu un zâmbet mirat, încât îmi pare rău, dar nu m-am putut opri să-i dau explicaţii că ruina însemna sărăcie, lipsă, foame; dar foarte curând m-am căit amarnic de această cruzime, pentru că deodată a pălit şi au început să-i curgă lacrimi şi mi-a aruncat o privire atât de îndurerată, încât ar fi muiat şi o inimă mai tare ca a mea. Ca să-l îmbărbătez, a fost nevoie să-mi dau mult mai multă osteneală decât îmi dădusem spre a-l demoraliza; şi am înţeles atunci (ceea ce ar fi trebuit să ştiu din capul locului) că toată liniştea lui se datorase temeiului ce-l punea pe cuvântul celei mai înţelepte şi mai minunate femei din lume şi nestrămutatei lui încrederi în resursele mele intelectuale. Pe acestea din urmă le socotea, cred, în măsură să îndepărteze orice primejdii, afară de cele absolut mortale.</p>
               <p>—  Ce-i de făcut, Trotwood? m-a întrebat mister Dick. Ştii, memoriul…</p>
               <p>—  Ştiu, i-am zis. Dar singurul lucru ce-l putem face deocamdată e să ne păstrăm un aer cât mai voios, ca nici să nu vadă mătuşa că ne sinchisim de treaba asta.</p>
               <p>Mister Dick s-a declarat de acord fără nici o rezervă; şi m-a rugat ca, ori de câte ori voi băga de seamă că se abate măcar atâtica de la această înţeleaptă linie de conduită, să-i atrag luarea-aminte prin vreuna din iscusitele metode ce-mi stăteau la îndemână. Dar, îmi pare rău s-o spun, spaima ce i-o vârâsem în suflet prea era mare ca să şi-o poată ascunde. Toată seara s-a uitat pe furiş la chipul mătuşii, cu o expresie de consternare adâncă, de parcă s-ar fi topit sub ochii lui. Dându-şi seama de acest lucru, s-a silit să nu mai mişte capul; dar stând cu capul nemişcat, tot timpul îşi rotea maşinal ochii, aşa că zadarnică i-a fost toată strădania. La cină l-am văzut cum se uita la pâinea de pe masă (care, din întâmplare, era mică), de parc-ar fi fost singura care ne mai despărţea de foamete; iar când mătuşa l-a îndemnat să mănânce, ca de obicei, am băgat de seamă că-şi strecura în buzunar firimituri de pâine şi de brânză: şi n-am nici o îndoială că făcea acest lucru cu gândul de a ne hrăni cu aceste rezerve când vom fi ajuns în ultimul hal de inaniţie.</p>
               <p>Mătuşa, dimpotrivă, s-a arătat foarte calmă, atitudinea ei fiind o pildă pentru noi toţi, şi mai ales pentru mine. Cu Peggotty a fost cât se poate de amabilă, cu excepţia momentelor când, din greşeală, rosteam acest nume; şi cu toate că ştiam cât se simţea de străină la Londra, părea la largul ei. Urma să doarmă în patul meu, iar eu să mă culc în salonaş, ca s-o păzesc. Era foarte bucuroasă că ne aflam atât de aproape de Tamisa, care ne putea fi de folos în caz de incendiu, şi presupun că pentru ea această împrejurare a constituit într-adevăr o oarecare mângâiere.</p>
               <p>—  Trot, dragă, mi-a zis mătuşa când a văzut că voiam să-i pregătesc băutura pe care obişnuia s-o ia în fiecare seară. Nu!</p>
               <p>—  Chiar nimic, mătuşico?</p>
               <p>—  Fără vin, dragul meu. Cu bere!</p>
               <p>—  Dar avem vin, mătuşico. Şi niciodată nu ţi-am preparat băutura asta fără vin.</p>
               <p>—  Păstrează-l pentru cazuri de boală, mi-a zis. Nu se cade să-l risipim. Trot, să-mi pui bere. Jumătate de cană.</p>
               <p>Mister Dick era cât pe-aci să leşine. Dar cum mătuşa vorbea foarte categoric, m-am dus să cumpăr bere.</p>
               <p>Întrucât se făcuse târziu, Peggotty şi mister Dick au plecat şi ei, ca să facem împreună drumul până la băcănie.</p>
               <p>M-am despărţit de bietul om la colţul străzii şi l-am urmărit cu privirea cum se depărta cu zmeul acela mare în spinare, ca o adevărată întruchipare a mizeriei umane.</p>
               <p>Când m-am înapoiat, am găsit-o pe mătuşa măsurând în lung şi în lat odaia şi încreţind cu degetele marginile scufiei ei de noapte. Am încălzit berea şi i-am pregătit pâinea prăjită după vechile principii infailibile. Când totul a fost gata, mătuşa era şi ea gata, cu scufia ei de noapte şi cu poala rochiei trasă pe genunchi.</p>
               <p>—  Dragul meu, mi-a zis mătuşa după ce a sorbit o linguriţă, e mult mai bună aşa decât cu vin. Nu-i atât de vătămătoare.</p>
               <p>Presupun că mi-a citit neîncrederea pe faţă, căci a adăugat:</p>
               <p>—  Ei, ei, băieţaş… Dacă n-o s-avem alte necazuri decât asta cu berea, atunci o să ne meargă bine.</p>
               <p>—  Şi eu, mătuşico, aş fi de aceeaşi părere, i-am zis.</p>
               <p>—  Şi atunci, de ce, mă rog, nu eşti de aceeaşi părere? m-a întrebat mătuşa.</p>
               <p>—  Fiindcă suntem firi foarte deosebite, i-am răspuns.</p>
               <p>—  Prostii şi mofturi, Trot! mi-a zis mătuşa.</p>
               <p>Şi cu o plăcere calmă, care nu era deloc simulată, şi-a băut mai departe berea fierbinte, cu linguriţa, muind în ea bucăţele de pâine prăjită.</p>
               <p>—  Trot, mi-a zis, de obicei, nu-mi prea plac oamenii străini, dar Barkis asta a ta să ştii că-mi place!</p>
               <p>—  Să te aud spunând acest lucru îmi face mai multă plăcere decât mi-ar face o sută de lire! i-am răspuns.</p>
               <p>—  Ciudată mai e şi lumea! a urmat mătuşa, frecându-şi nasul. Nu pot pricepe cum de a putut să trăiască femeia asta cu un asemenea nume. Îţi vine mult mai uşor, cred, când la naştere primeşti numele de Jackson, sau alt nume de felul ăsta.</p>
               <p>—  Poate că e şi ea de aceeaşi părere; nu-i vina ei, i-am spus.</p>
               <p>—  Că nu-i vina ei, le cred, mi-a răspuns mătuşa, şovăind parcă să recunoască acest lucru, dar totuşi nu e mai puţin supărător. Oricum, azi o cheamă Barkis. Şi asta-i ceva. Barkis asta ţine foarte mult la tine, Trot.</p>
               <p>—  Ar fi în stare de orice ca s-o dovedească, am încuviinţat eu.</p>
               <p>—  De orice, într-adevăr! a întărit mătuşa. Adineauri m-a rugat şi m-a conjurat să primesc o parte din banii ei… cică are prea mulţi! Ce toantă!</p>
               <p>Lacrimile de duioşie ale mătuşii picurau în berea fierbinte.</p>
               <p>—  E cea mai caraghioasă fiinţă din câte s-au văzut vreodată pe lume, a urmat mătuşa. Din clipa când am văzut-o cum se purta cu scumpa şi sărmana ta mamă, mi-am dat seama că e o caraghioasă fără pereche. Dar Barkis asta are şi părţi bune!</p>
               <p>S-a prefăcut că râde, pentru a-şi duce mâna la ochi, şi după aceea a reînceput să mănânce pâine prăjită şi a reluat discuţia:</p>
               <p>—  Vai, vai, Dumnezeu să ne binecuvânteze… a suspinat mătuşa. Ştiu tot ce s-a întâmplat, Trot! Am stat de vorbă cu Barkis cât timp ai fost plecat împreună cu Dick. Ştiu tot. Nu pot pricepe unde vor să ajungă fetele astea nenorocite! Mă mir cum nu se dau cu capul de… de consola căminului, a încheiat mătuşa, uitându-se la căminul meu, care se vede că-i inspirase această idee.</p>
               <p>—  Săraca Emily! am zis.</p>
               <p>—  Lasă, n-o mai compătimi aşa, săraca, mi-a întors vorba mătuşa. N-avea decât să se gândească înainte de a pricinui atâta durere! Îmbrăţişează-mă, Trot. Îmi pare rău că atât de timpuriu ai avut parte de o asemenea încercare.</p>
               <p>Când m-am aplecat înainte, mi-a pus paharul pe genunchi, ca să mă mai reţină, şi mi-a spus:</p>
               <p>—  Oh, Trot, Trot! Aşadar, îţi închipui că eşti îndrăgostit! Adevărat?</p>
               <p>—  Să-mi închipui, mătuşico?! am strigat, roşind până în vârful urechilor. Eu o iubesc din tot sufletul!</p>
               <p>—  Pe Dora! Vrei să spui, presupun, că mititica e fermecătoare, nu-i aşa?</p>
               <p>—  Scumpă mătuşică, e de neînchipuit ce fermecătoare e! i-am zis.</p>
               <p>—  Şi nu-i prostuţă? m-a întrebat mătuşa.</p>
               <p>—  Prostuţă, mătuşico?</p>
               <p>Sunt încredinţat că niciodată nu-mi trecuse prin minte să mă pronunţ dacă era sau nu prostuţă. Fireşte, întrebarea m-a supărat; deşi, într-un fel, m-a impresionat, fiind cu totul nouă.</p>
               <p>—  Nu-i cam fluşturatică? m-a întrebat mătuşa.</p>
               <p>—  Fluşturatică, mătuşico?</p>
               <p>N-am fost în stare decât să repet această ipoteză temerară, cu sentimentul cu care repetasem şi întrebarea dintâi.</p>
               <p>—  Bine, bine! mi-a zis mătuşa. Pun doar o întrebare. N-o defăimez. Ce pereche! Aşadar, credeţi că sunteţi sortiţi unul altuia, şi că de aci înainte o să trăiţi ca două drăguţe păpuşi de zahăr o viaţă care să fie un lanţ de petreceri, nu-i aşa, Trot?</p>
               <p>Mi-a pus această întrebare cu atâta blândeţe, pe un ton pe jumătate glumeţ, jumătate trist, cu un aer atât de binevoitor, încât m-a mişcat.</p>
               <p>—  Ştiu că suntem tineri şi lipsiţi de experienţă, mătuşico, i-am răspuns, şi presupun că multe din câte spunem şi gândim sunt prostii. Dar sunt sigur că ne iubim cu adevărat. Nu ştiu ce m-aş face dacă aş admite gândul că Dora ar putea iubi vreodată pe un altul, sau c-ar putea înceta să mă mai iubească, sau gândul că eu aş putea vreodată să iubesc o alta, sau să încetez s-o iubesc pe ea… Cred c-aş înnebuni!</p>
               <p>—  Vai, Trot! a zis mătuşa zâmbind grav şi clătinând din cap. Orb, orb, orb!</p>
               <p>Şi după o scurtă pauză, a urmat:</p>
               <p>—  Cunosc o persoană, Trot, care, cu toate că are o fire docilă, e însufleţită de o dragoste care îmi aminteşte de biata maică-ta. Ceea ce trebuie că caute persoana aceea, Trot, este seriozitatea, care să-i fie un reazem şi un îndemn. O adâncă, sinceră şi nestrămutată seriozitate.</p>
               <p>—  Dacă ai şti, mătuşă cât de serioasă e Dora! am exclamat eu.</p>
               <p>—  Vai, Trot! a repetat mătuşa. Orb, orb!</p>
               <p>Şi fără a şti de ce, m-am simţit învăluit ca de un nor de simţământul nedesluşit c-am încercat o pierdere dureroasă sau că-mi lipseşte ceva.</p>
               <p>—  Totuşi, nu vreau, a adăugat mătuşa, să fac ca doua fiinţe tinere să-şi piardă iluziile sau să fie nefericite. Cu toate că nu-i vorba decât de o dragoste nestatornică între un băiat şi o fată, iar de cele mai multe ori – vezi, nu spun întotdeauna! – asemenea dragoste nu duce la nimic până la urmă, o vom trata cu toată seriozitatea, nădăjduind că se va sfârşi cu bine într-o bună zi. Vreme e berechet, ca lucrurile să se desfăşoare în orice fel.</p>
               <p>Asta nu prea dădea curaj unui îndrăgostit exaltat; eram însă fericit că mă destăinuisem mătuşii, şi mi-am adus aminte că era foarte ostenită. Aşadar, i-am mulţumit călduros pentru această dovadă de afecţiune şi pentru toate celelalte mărturii de bunăvoinţă faţă de mine; şi după ce, foarte tandru, ne-am urat noapte bună, mătuşa şi-a luat scufia şi s-a retras în dormitorul meu.</p>
               <p>Cât de nefericit am fost după ce m-am culcat! M-a frământat şi iar m-a frământat gândul că de acum înainte aveam să fiu un sărac în ochii lui mister Spenlow; că nu mai eram ceea ce credeam că sunt în clipa când îi cerusem Dorei să se mărite cu mine; că era o datorie de onoare să-i spun Dorei adevărul în privinţa stării mele materiale şi s-o dezleg, dacă va găsi de cuviinţă, de făgăduiala dată; că nu voi avea de unde trăi tot timpul lungii perioade de ucenicie, în care nu voi câştiga nici un ban; că se cădea să întreprind ceva ca s-o ajut pe mătuşa, şi nu întrevedeam nici o posibilitate; că voi ajunge să nu am nici un ban în buzunar, că voi ajunge să port haine ponosite, că nu voi mai fi în stare să-i duc Dorei nici un dar, că nu voi mai putea încăleca falnici armăsari suri şi că nu voi mai putea să mă prezint într-o lumină convenabilă! Deşi ştiam că toate acestea erau gânduri meschine şi egoiste, şi fiindcă îmi dădeam seama de acest lucru, ele constituiau o tortură pentru mine, dar o iubeam atât de mult pe Dora, încât nu izbuteam să mă descotorosesc de ele. Ştiam că s-ar fi cuvenit să mă gândesc mai puţin la mine şi mai mult la mătuşa; dar deocamdată egoismul meu nu putea fi despărţit de Dora, şi pentru nimic în lume n-aş fi fost în stare s-o las deoparte de dragul vreunui alt muritor. Cât de nefericit m-am simţit în noaptea aceea!</p>
               <p>Cât priveşte somnul meu, am visat fel de fel de întruchipări ale sărăciei, dar pare-mi-se că am visat fără ca să fi adormit în prealabil. Ba se făcea că eram în zdrenţe, oferindu-i chibrituri Dorei, şase cutiuţe pentru o jumătate de penny; ba că mă aflam la birou, în halat de casă şi încălţat cu cizme, şi că mister Spenlow mă dojenea pentru că mă arătasem într-o ţinută atât de năstruşnică în faţa clienţilor; ba că mă aplecam să culeg cu lăcomie firimiturile biscuiţilor pe care Tiffey îi mânca totdeauna când orologiul catedralei Sfântul Paul bătea ceasurile 1; ba că mă străduiam zadarnic să obţin autorizaţia ca să mă cunun cu Dora, neavând nimic altceva de oferit decât una dintre mănuşile lui Uriah Heep, pe care toţi cei de la „Doctors' Commons” o refuzau; şi între timp, mai mult sau mai puţin conştient că mă aflam în odaia mea, mă legănam ca o corabie în primejdie pe o mare de cearceafuri.</p>
               <p>Nici mătuşa nu s-a putut odihni, căci de mai multe ori am auzit-o plimbându-se de colo până colo. De vreo două sau trei ori în cursul nopţii a dat buzna în odaia mea, ca o stafie stârnită din adăpostul ei, înveşmântată într-un lung halat de flanelă, în care părea înaltă de şapte picioare, şi s-a apropiat de sofaua pe care eram culcat. Prima dată am sărit speriat, şi dânsa mi-a spus că, judecând după o lumină neobişnuită de pe cer, bănuia că Westminster Abbey70 a luat foc şi m-a întrebat dacă nu cumva s-ar putea aprinde şi casele de pe Buckingham Street de s-ar schimba vântul. După aceea m-am trezit că şedea lângă mine pe scaun şi murmura: „Bietul băiat!” Şi faptul că ea se gândea la mine cu atâta altruism, în vreme ce eu, egoist, mă gândeam numai la mine, m-a făcut să mă simt de douăzeci de ori mai nefericit.</p>
               <p>Îmi venea greu să cred că o noapte care mie mi se părea atât de lungă ar putea fi scurtă pentru alţii. Asta m-a făcut să mă gândesc la o serbare imaginară, la care invitaţii dansau ceasuri de-a rândul, şi până la urmă acest gând s-a prefăcut şi el într-un vis, şi se făcea că aud orchestra cântând mereu una şi aceeaşi melodie şi că o văd pe Dora dansând unul şi acelaşi dans, fără a-mi acorda nici cea mai mică atenţie. Cel care toată noaptea cântase la harpă tocmai încerca zadarnic s-acopere harpa cu o scufie de dimensiuni obişnuite, când m-am trezit; sau, mai bine zis, când am renunţat să mai încerc să mai adorm şi în sfârşit am văzut soarele strălucind la fereastră.</p>
               <p>Pe vremea aceea, la capătul uneia din uliţele ce se desprindeau din Strand, se aflau nişte vechi terme romane71 – s-ar putea să mai existe şi în ziua de azi – unde mă duceam deseori să mă arunc în apa rece. M-am îmbrăcat, fără zgomot, şi, lăsând-o pe Peggotty să aibă grijă de mătuşa, m-am dus să fac o baie, după care am pornit să fac o plimbare până la Hampstead. Nădăjduiam că acest tratament energic ar putea să-mi răcorească puţin mintea; şi cred că mi-a făcut bine, căci foarte curând am ajuns la concluzia că primul lucru ce trebuie făcut era să văd dacă nu s-ar putea desface angajamentul meu şi recupera banii plătiţi. Am îmbucat ceva la Hampstead Heath şi, preocupat de această primă încercare de a face faţă noii noastre situaţii, m-am întors pe jos la „Doctors' Commons” de-a lungul străzilor proaspăt stropite, îmbătat de mireasma plăcută a florilor de vară din grădini sau din coşurile pe care precupeţii le duceau la oraş, purtându-le pe cap.</p>
               <p>Cu toate acestea, am ajuns la birou atât de devreme, încât a trebuit să mă învârtesc vreo jumătate de ceas în jurul lui „Doctors' Commons” până ce Tiffey, care totdeauna venea cel dintâi, şi-a făcut apariţia cu cheile.</p>
               <p>M-am aşezat în colţul meu întunecos şi am stat şi am privit coşurile caselor de peste drum în bătaia soarelui şi m-am gândit la Dora, până ce a venit mister Spenlow, gătit şi buclat.</p>
               <p>—  Ce mai faci, Copperfield? m-a întrebat. Ce dimineaţă minunată!</p>
               <p>—  Foarte frumoasă, sir, i-am răspuns. Aş putea să vă vorbesc înainte să plecaţi la tribunal?</p>
               <p>—  Cum să nu! mi-a zis. Pofteşte la mine în birou.</p>
               <p>L-am urmat în biroul lui, unde a început să-şi pună roba, privindu-se într-o oglinjoară ce o ţinea atârnată într-un dulap pe partea dinăuntru a uşii.</p>
               <p>—  Îmi pare rău că trebuie să vă spun, am început, dar am primit veşti proaste de la mătuşa.</p>
               <p>—  Ei taci! Doamne-Dumnezeule! Sper că n-a paralizat!</p>
               <p>—  Nu-s în privinţa sănătăţii ei, sir. A suferit grele pierderi băneşti. Nu i-a mai rămas aproape nimic.</p>
               <p>—  Sunt con-ster-nat, Copperfield! a exclamat mister Spenlow.</p>
               <p>Am clătinat din cap.</p>
               <p>—  Da, sir, i-am zis, starea ei materială s-a schimbat într-atât, încât aş fi vrut să vă întreb dacă n-ar fi cu putinţă – renunţând, fireşte, la o parte din suma plătită, am adăugat spontan, văzând expresia absentă ce i se ivise pe faţă – să desfacem angajamentul meu pentru practică.</p>
               <p>Nimeni nu-şi poate închipui cât de greu mi-a venit să fac această propunere. Era ca şi cum aş fi cerut, ca o favoare, să fiu pe veci surghiunit de lângă Dora.</p>
               <p>—  Să desfacem angajamentul, Copperfield? Să-l desfacem?</p>
               <p>I-am explicat, cu destulă fermitate, că nemaiavând de unde căpăta mijloace de trai, nu-mi rămânea decât să-mi câştig singur existenţa. De viitor i-am zis că nu-mi era teamă, şi am subliniat acest lucru, vrând să-i dau a înţelege că mai devreme sau mai târziu tot voi putea deveni ginerele său, dar deocamdată nu avem alte resurse decât cele proprii.</p>
               <p>—  Sunt foarte mâhnit de toate astea, Copperfield, mi-a zis mister Spenlow. Cât se poate de mâhnit. Nu obişnuim să desfacem angajamentele pentru asemenea motive. Nu intră în tradiţiile profesiunii noastre. Şi un asemenea precedent n-ar fi deloc avantajos. Dimpotrivă. Totuşi…</p>
               <p>—  Sunteţi foarte bun, sir… am bolborosit eu, anticipând o concesie.</p>
               <p>—  Câtuşi de puţin. Nu e cazul, mi-a zis mister Spenlow. Totuşi, cum îţi spuneam, dacă n-aş fi încătuşat… dacă n-aş avea un asociat, ştii, pe mister Jorkins…</p>
               <p>Într-o clipă, speranţele mele s-au spulberat, dar am mai făcut încă un efort.</p>
               <p>—  Credeţi, sir, i-am zis, dac-aş vorbi cu mister Jorkins…</p>
               <p>Mister Spenlow a clătinat din cap, ca să mă descurajeze.</p>
               <p>—  Ferească Dumnezeu, n-aş vrea să nedreptăţesc pe nimeni, Copperfield, mi-a răspuns, cu atât mai puţin pe mister Jorkins! Dar îmi cunosc asociatul, Copperfield. Mister Jorkins nu e omul să accepte o propunere atât de neobişnuită. Pe mister Jorkins e foarte greu să-l scoţi din făgaşul lui. Doar îl cunoşti şi dumneata!</p>
               <p>Nu ştiam despre el nimic altceva în afară de faptul că la început fusese unicul proprietar al firmei şi că acum trăia singur într-o casă lângă Montagu Square, care de mult nu mai fusese spoită; că venea la birou foarte târziu şi pleca foarte devreme; după cât ştiam, nu i se cerea părerea niciodată în nici o privinţă; că avea o cămăruţă întunecoasă la catul de sus, unde nu se discuta nici un proces, şi că pe masa lui se afla o hârtie sugativă veche, îngălbenită, care niciodată nu fusese murdărită cu cerneală şi despre care se spunea c-ar avea douăzeci de ani.</p>
               <p>—  Aţi avea ceva împotrivă dacă i-aş vorbi, sir? am întrebat.</p>
               <p>—  Nicidecum, mi-a răspuns mister Spenlow. Dar îl cunosc bine pe mister Jorkins, Copperfield. Aş vrea să mă înşel, căci aş fi încântat să-ţi pot fi de folos în toate privinţele. N-am nimic împotrivă să-i vorbeşti lui mister Jorkins, dacă socoteşti că merită să încerci.</p>
               <p>După ce, cu o caldă strângere de mână, mi-a dat învoirea lui, am stat visând la Dora şi urmărind cum de pe coşurile casei de peste drum razele de soare au coborât încetişor în josul zidurilor şi am aşteptat până a sosit mister Jorkins. M-am dus apoi sus la mister Jorkins, care, fireşte, a fost foarte surprins când m-a văzut că vin la el.</p>
               <p>—  Poftiţi, mister Copperfield, mi-a spus. Poftiţi!</p>
               <p>Am intrat şi m-am aşezat; şi i-am expus lui mister Jorkins situaţia cam în acelaşi fel cum i-o înfăţişasem lui mister Spenlow. Mister Jorkins nu era nici pe departe un om nesuferit, cum te-ai fi putut aştepta, ci un bărbat da vreo 60 de ani, înalt, blând, cu faţa rasă, care priza atât de mult tabac, încât la „Doctors' Commons” mergea vorba că s-ar hrăni doar cu tutun, nemaiavând loc pentru alte alimente.</p>
               <p>—  I-aţi expus situaţia şi lui mister Spenlow, nu-i aşa? m-a întrebat mister Jorkins după ce m-a ascultat foarte neliniştit până la capăt.</p>
               <p>I-am răspuns că da şi l-am informat că mister Spenlow mă îndrumase la el.</p>
               <p>—  A spus că aş putea să nu fiu de acord? m-a iscodit mister Jorkins.</p>
               <p>Am fost silit să mărturisesc că mister Spenlow socotea posibil acest lucru.</p>
               <p>—  Îmi pare rău, mister Copperfield, dar nu vă pot ajuta cu nimic, mi-a zis mister Jorkins, indispus. De fapt… dar am o întâlnire la bancă, aşa că vă rog să mă iertaţi.</p>
               <p>După care s-a sculat grăbit de pe scaun, şi tocmai era gata să plece, când mi-am luat inima în dinţi şi i-am spus că, pare-mi-se, nu aveam nici o şansă.</p>
               <p>—  Niciuna! mi-a zis mister Jorkins, oprindu-se în uşă şi clătinând din cap. Nu, niciuna! Ştiţi, eu, unul, nu sunt de acord, a adăugat foarte repede şi a dat să iasă. Şi uitându-se încă o dată înapoi din uşă, mi-a mai zis: Trebuie să înţelegeţi, mister Copperfield, că dacă mister Spenlow nu este de acord…</p>
               <p>—  Personal, însă, n-are nimic împotrivă, sir, am precizat eu.</p>
               <p>—  Personal! a repetat mister Jorkins, pierzându-şi răbdarea. Vă asigur că are ceva împotrivă, mister Copperfield. E inutil! Ceea ce doriţi dumneavoastră nu se poate. Am… am o întâlnire la bancă.</p>
               <p>Şi rostind aceste cuvinte, a luat-o la fugă, iar după ştiinţa mea, trei zile n-a mai călcat pe la „Doctors' Commons”.</p>
               <p>Fiind hotărât să fac tot ce-mi sta în putinţă, am aşteptat până s-a întors mister Spenlow şi i-am relatat cele întâmplate, dându-i a înţelege că mai trăgeam nădejde că dânsul, dacă ar binevoi să încerce, ar putea să îmblânzească el sufletul de piatră al lui mister Jorkins.</p>
               <p>—  Copperfield, mi-a răspuns mister Spenlow cu un surâs binevoitor, îl cunosc pe mister Jorkins, asociatul meu, de mai multă vreme decât dumneata. Departe de mine gândul să-l învinuiesc pe mister Jorkins de viclenie sau prefăcătorie. Dar mister Jorkins are un fel anume de a refuza, care adesea poate să înşele. Nu, Copperfield! a încheiat el clătinând din cap. Crede-mă, mister Jorkins nu poate fi clintit din hotărârea sa!</p>
               <p>Am rămas cu totul nedumerit, nemaiştiind care din doi se împotrivea de fapt, mister Spenlow sau mister Jorkins; mi-am dat seama destul de limpede, însă, că dintre membrii firmei careva avea inima împietrită şi că nici vorbă nu putea fi să recapăt cele o mie de lire sterline ale mătuşii. Am părăsit biroul cuprins de o disperare de care nu-mi pot aminti fără amărăciune, căci îmi dau seama că izvora dintr-un sentiment egoist (deşi avea strânsă legătură cu Dora), şi m-am îndreptat spre casă.</p>
               <p>Tocmai căutam să mă deprind în gând cu perspectivele cele mai sumbre şi să trec în revistă măsurile cele mai drastice pe care vom fi nevoiţi să le luăm în viitor, când deodată o birjă ce venea din urmă s-a oprit drept în faţa mea şi m-a făcut să ridic privirea. Prin portieră s-a întins spre mine o mână albă şi mi-a surâs un chip pe care niciodată – din clipa când pe scara cea veche de stejar cu balustrada lată s-a întors către mine întâia oară şi i-am asemuit frumuseţea delicată cu aceea a vitraliilor din biserici – niciodată nu l-am văzut fără a încerca un sentiment de înseninare şi bucurie.</p>
               <p>—  Agnes! am strigat încântat. O, draga mea Agnes, ce plăcere să te întâlnesc!</p>
               <p>—  Zău, chiar aşa? m-a întâmpinat cu vocea-i caldă, prietenoasă.</p>
               <p>—  Am mare nevoie să-ţi vorbesc! i-am răspuns. Numai că te-am văzut, şi, iată, mă simt uşurat! Dac-aş fi avut o baghetă magică, cea dintâi pe care aş fi chemat-o tu ai fi fost!</p>
               <p>—  Cum adică? s-a mirat Agnes.</p>
               <p>—  Iartă-mă! Poate că mai întâi aş fi chemat-o pe Dora, am mărturisit, roşind.</p>
               <p>—  Desigur, cred şi au că pe Dora mai întâi, a încuviinţat Agnes râzând.</p>
               <p>—  Dar după dânsa, pe tine te-aş fi chemat! i-am spus. Încotro?</p>
               <p>Se ducea la mine acasă, să-i facă o vizită mătuşii.</p>
               <p>Fiind vreme foarte frumoasă, Agnes a coborât cu plăcere din birja care mirosea (cât durase conversaţia vârâsem capul înăuntru de mai multe ori) cum miroase gunoiul în răsadniţă. Am plătit birjarul, Agnes m-a luat la braţ şi am pornit împreună. În ochii mei dânsa era ca o întruchipare a Nădejdii. Având-o pe Agnes lângă mine, într-o clipită m-am simţit alt om!</p>
               <p>Mătuşa îi trimisese unul din acele ciudate şi lapidare răvaşe, puţin mai lungi decât o bancnotă, la care se mărgineau de obicei tentativele ei în genul epistolar. Îi arăta în acest răvaş că ajunsese la sapă de lemn şi că părăsise pentru totdeauna Doverul, dar că era împăcată cu soarta şi se simţea atât de bine, încât nimeni n-avea de ce să fie îngrijorat din pricina ei. Agnes venise la Londra s-o vadă pe mătuşa, căci de mulţi ani le lega o simpatie reciprocă; o simpatie care data de pe vremea când am fost primit în gazdă la mister Wickfield. Mi-a zis că nu venise singură, ci împreună cu tatăl ei şi cu Uriah Heep.</p>
               <p>—  Sunt asociaţi acum? am întrebat-o eu. Fir-ar afurisit să fie!</p>
               <p>—  Da, mi-a răspuns Agnes. Au ceva treburi pe aici, şi am folosit prilejul ca să vin şi eu. Să nu îţi închipui, Trotwood, c-aş fi venit numai din prietenie şi cu totul dezinteresat, căci – deşi se prea poate să fiu cumplit de nedreaptă – nu-mi place să-l las pe tata singur cu el.</p>
               <p>—  Spune-mi, Agnes, continuă să exercite aceeaşi înrâurire asupra lui mister Wickfield?</p>
               <p>Agnes a clătinat din cap.</p>
               <p>—  S-au petrecut atâtea schimbări acasă, încât abia ai mai recunoaşte vechiul nostru cămin. Ştii că locuiesc la noi?</p>
               <p>—  Cine? am întrebat-o.</p>
               <p>—  Mister Heep şi maică-sa. El ocupă odaia ta, mi-a răspuns Agnes privindu-mă în faţă.</p>
               <p>—  Tare-aş vrea să fiu stăpânul visurilor lui! i-am zis. Că n-ar mai rămâne el multă vreme acolo!</p>
               <p>—  Eu, mi-am păstrat odăiţa unde-mi făceam lecţiile, a urmat Agnes. Cum trece vremea! Îţi mai aduci aminte? Odăiţa aceea cu lambriuri, care dă în salonaş.</p>
               <p>—  Dacă-mi mai aduc aminte, Agnes? Oare nu în uşa ei te-ai ivit când te-am văzut întâia oară, cu punguţa pentru chei atârnată la şold?</p>
               <p>—  A rămas neschimbată, mi-a răspuns Agnes zâmbind. Mă bucur că-i porţi o amintire atât de plăcută. Ce fericiţi eram…</p>
               <p>—  Într-adevăr, eram fericiţi.</p>
               <p>—  Mi-am păstrat odăiţa aceea; dar, ştii, uneori nu pot să scap de missis Heep. Mă simt obligată să-i ţin de urât, a urmat Agnes liniştită, când, de fapt, aş prefera să rămân singură. Dar n-am de ce să mă plâng de ea. Că uneori mă oboseşte cu laudele ce i le aduce fiului ei, e de înţeles din partea unei mame. E un fiu foarte bun…</p>
               <p>M-am uitat la Agnes când a rostit aceste cuvinte, dar n-am desluşit pe faţa ei nici un semn că ar bănui gândurile lui Uriah. Ochii ei blânzi şi gravi, care s-au încrucişat cu ai mei, m-au privit cu aceeaşi sinceritate cuceritoare, şi n-am observat nici o schimbare pe chipul ei gingaş.</p>
               <p>—  Principala neplăcere pricinuită de prezenţa lor în casă e că nu mai pot fi atât de aproape de tata cum aş dori – căci Uriah Heep mereu se vâră între noi – şi nu pot să veghez asupra lui – sper că nu-i o îndrăzneală prea mare să mă exprim astfel – aşa cum aş vrea. Dar chiar de s-ar pune la cale vreo înşelăciune sau vreo trădare împotriva lui, nădăjduiesc că dragostea sinceră şi devotamentul vor izbândi până la urmă. Nădăjduiesc că dragostea sinceră şi devotamentul se vor dovedi mai tari decât răutatea şi nenorocirile.</p>
               <p>Dar acel surâs luminos, pe care niciodată nu-l văzusem înflorind pe vreun alt chip, s-a risipit chiar în clipa când reflectam cât de binefăcător era şi cum eram de deprins cu el altădată, şi cu o expresie brusc schimbată, căci tocmai ne apropiam de casă, dânsa m-a întrebat dacă ştiam în ce împrejurări îşi pierduse mătuşa mea averea. Când i-am răspuns că nu ştiam, fiindcă mătuşa nu-mi povestise încă nimic, Agnes a căzut pe gânduri, şi mi s-a părut că mâna ei, care-mi ţinea braţul, tremura.</p>
               <p>Am găsit-o pe mătuşa singură acasă, dar foarte agitată. Avusese un diferend cu missis Crupp în privinţa unei chestiuni de principiu (dacă este sau nu indicat ca o reprezentantă a sexului slab să locuiască în apartamentul meu), şi mătuşa privind cu indiferenţă spasmele de care se plângea missis Crupp, retezase firul controversei, spunându-i că mirosea de parcă ar fi băut din coniacul meu, şi o poftise să iasă afară. Missis Crupp socotise că amândouă aceste afirmaţii erau calomnioase şi exprimase intenţia s-o cheme să dea socoteală în faţa unui „Judy”72 britanic, înţelegând pesemne prin asta bastionul libertăţilor noastre naţionale.</p>
               <p>Întrucât avusese timp să se răcorească, de când Peggotty plecase cu mister Dick să-i arate ceremonia de la „Horse Guards”73, şi fiind foarte bucuroasă s-o vadă pe Agnes, mătuşa, care, departe de a regreta incidentul, se fălea cu el, ne-a primit cu voioşie. Când Agnes şi-a pus boneta pe masă şi s-a aşezat lângă mătuşa, i-am întâlnit privirea blândă şi i-am văzut fruntea luminată, şi fără să vreau m-am gândit că locul ei firesc era printre noi. Deşi Agnes era tânără şi lipsită de experienţă, cu câtă încredere i se destăinuia mătuşa; ce tărie îi dădeau, într-adevăr, dragostea sinceră şi devotamentul!</p>
               <p>Am început să vorbim despre pierderile suferite de mătuşa şi le-am povestit demersurile pe care le făcusem în cursul dimineţii.</p>
               <p>—  Deşi ai avut intenţii bune, rău ai făcut, Trot, mi-a zis mătuşa. Eşti un băiat – acuma cred că s-ar cuveni să spun un tânăr – inimos, şi sunt mândră de tine, dragul meu. Nimic de zis. Acuma, însă, Trot şi Agnes, haideţi să privim în faţă situaţia lui Betsey Trotwood şi să vedem cum se prezintă.</p>
               <p>Am băgat de seamă că Agnes a pălit în timp ce se uita cu luare-aminte la mătuşa. Iar mătuşa, mângâindu-şi pisica, o privea cu luare-aminte pe Agnes.</p>
               <p>—  Betsey Trotwood, a început mătuşa, care niciodată până atunci nu pomenise de treburile ei băneşti – nu e vorba de sora ta, dragă Trot, ci de mine – Betsey Trotwood avea oarecare avere. Cât de mare, n-are importanţă; destul ca să poată trăi. Mai mult chiar, căci mai pusese ceva deoparte şi o mai rotunjise puţin. Un timp, Betsey şi-a investit banii în rente, şi apoi, după sfatul omului ei de încredere, i-a plasat pe ipotecă. Totul a mers foarte bine, şi banii aduceau o dobândă frumoasă, până ce lui Betsey i-au fost restituite sumele date cu împrumut. Vorbesc de Betsey ca şi cum ar fi vorba de o corabie de război. Foarte bine! Atunci Betsey s-a văzut nevoită să caute un alt plasament. Şi crezându-se mai deşteaptă decât omul ei de încredere, care acuma nu mai era atât de iscusit ca odinioară – e vorba de tatăl tău, Agnes – s-a apucat să-şi plaseze singură banii. Şi aşa, vorba ceea, şi-a dus porcii la alt iarmaroc, care s-a dovedit destul de prost. Mai întâi a pierdut ceva bani în întreprinderile miniere, apoi în nişte întreprinderi pescăreşti, care voiau să scoată la suprafaţă comori sau alte năzbâtii de-ale lui alde Tom Tidler74, ne-a explicat mătuşa, frecându-şi nasul, iar după aceea a mai pierdut un rând la întreprinderile miniere, şi în cele din urmă, ca să dreagă lucrurile, a pierdut în sectorul bancar. Nu ştiu ce curs au avut acţiunile băncii câtva timp, a urmat mătuşa; cred că s-au menţinut la valoarea nominală; dar banca se afla la celălalt capăt al pământului, şi după câte ştiu, s-a prăbuşit, s-a dus dracului şi n-o să mai poată plăti nimic; iar toţi banii lui Betsey erau investiţi în banca aceea, aşa că s-a zis cu ei. Şi cu plânsul nu se-nvie morţii.</p>
               <p>Mătuşa şi-a încheiat această filosofică dare de seamă aţintindu-şi cu un aer triumfător ochii asupra lui Agnes, căreia i-au revenit treptat culorile în obraji.</p>
               <p>—  Asta-i toată povestea, miss Trotwood? a întrebat Agnes.</p>
               <p>—  Sper că-i destul, fetiţo, i-a zis mătuşa. Dacă ar mai fi fost şi alţi bani de pierdut, m-aş încumeta să spun că s-ar fi lungit povestea. Fără îndoială că Betsey i-ar fi aruncat şi pe aceştia după ceilalţi, adăugând astfel încă un capitol. Dar n-au mai fost bani, aşa că povestea s-a încheiat.</p>
               <p>La început Agnes ascultase cu sufletul la gură. Acum tot mai pălea şi se roşea la faţă, dar răsufla mai uşor. Mi se părea că ştiam din ce pricină. Credeam că se temuse că nefericitul ei tată ar fi purtat vreo vină pentru cele întâmplate. Mătuşa i-a luat mâna şi a râs.</p>
               <p>—  Asta-i toată povestea? a repetat mătuşa. Fireşte, asta-i toată povestea, cu excepţia sfârşitului: „După aceea a trăit fericită în vecii vecilor”. Cine ştie, poate că într-a bună zi voi putea spune aceste cuvinte şi despre Betsey. Şi acum, Agnes, eşti o fată înţeleaptă. Şi tu, Trot, în anumite privinţe, ai o minte ageră, deşi nu totdeauna îţi pot aduce laude. Şi rostind aceste cuvinte, mătuşa a clătinat din cap către mine cu obişnuita-i energie. Ce-i de făcut? Avem căsuţa, care poate aduce, una peste alta, vreo şaptezeci de lire pe an. Cred că pe această sumă putem conta. Foarte bine! Asta-i tot ce avem, a zis mătuşa, care, ca şi unii cai, avea năravul de a se opri pe neaşteptate, tocmai atunci când ai fi zis că se pornise pe vorbă lungă.</p>
               <p>După o scurtă pauză, mătuşa a adăugat:</p>
               <p>—  Şi apoi mai e şi Dick. Are o sută de lire venit pe an, dar banii aceştia, fireşte, trebuie să fie folosiţi pentru acoperirea nevoilor sale. Deşi ştiu că nimeni, în afară de mine, nu-l preţuieşte, mai degrabă l-aş îndepărta decât să mă ating de banii lui. Cum ne-am putea descurca, eu şi Trot, cu ce ne-a rămas? Ce părere ai, Agnes?</p>
               <p>—  Părerea mea, mătuşico, m-am amestecat eu în vorbă, este că trebuie să întreprind ceva.</p>
               <p>—  N-ai cumva de gând să te înrolezi în armată? m-a întrebat mătuşa speriată. Sau în marină? Să nu aud de aşa ceva! Trebuie să ajungi proctor! În familia noastră, sir, nu admitem oameni care umblă să-şi piardă viaţa!</p>
               <p>Tocmai voiam să-i explic mătuşii că n-aveam de gând să introduc asemenea procedee în familie, când Agnes a întrebat dacă apartamentul meu era închiriat pe termen mai îndelungat.</p>
               <p>—  Ai atins problema principală, draga mea, i-a răspuns mătuşa. Afară de cazul când am izbuti să-l subînchiriem, ceea ce nu cred, nu ne vom putea descotorosi de el cel puţin încă şase luni. Ultimul locatar a murit aici. Şi, fără îndoială, cinci din şase chiriaşi ar păţi la fel din pricina femeii cu jacheta de nanchin şi cu fusta de flanelă. Mai am ceva bani peşin şi sunt de aceeaşi părere cu tine că trebuie să locuim aici până la expirarea contractului şi să-i găsim lui mister Dick o odaie prin apropiere.</p>
               <p>Am socotit de datoria mea să atrag atenţia cât de neplăcut îi va fi mătuşii să ducă un permanent război de guerilă cu missis Crupp; dar dânsa a înlăturat pe loc această obiecţie, declarând că era gata ca la primul act de vrăjmăşie să-i dea o lecţie pe care missis Crupp s-o ţină minte tot restul vieţii.</p>
               <p>—  Mă gândeam, Trotwood, a zis Agnes şovăind, că dacă ai avea timp…</p>
               <p>—  Timp am destul, Agnes. De la patru sau cinci după-amiază sunt liber totdeauna, iar dimineaţa, devreme, de asemenea. Într-un fel sau altul am timp berechet, i-am zis, simţind că roşesc amintindu-mi de ceasurile irosite colindând prin oraş, fie bătând drumul până la Norwood Road.</p>
               <p>—  Sunt convinsă că n-ai avea nimic împotrivă să îndeplineşti funcţia de secretar, mi-a spus Agnes, apropiindu-se şi vorbindu-mi cu glas scăzut, dar cu atâta simpatie şi solicitudine, încât parcă o mai aud şi acum.</p>
               <p>—  Cum aş putea să am ceva împotrivă, scumpa mea Agnes?</p>
               <p>—  Doctorul Strong, a urmat Agnes, şi-a înfăptuit hotărârea de a se retrage şi s-a mutat la Londra; ştiu că l-a rugat pe tata să-i recomande un secretar. Nu crezi că ar prefera să aibă pe lângă el pe fostul lui elev favorit decât pe oricine altul?</p>
               <p>—  Agnes dragă! am exclamat. Ce m-aş face fără tine? Eşti întotdeauna geniul meu bun! Ţi-am mai spus-o. Şi mereu te văd în aceeaşi lumină.</p>
               <p>Cu râsul ei drăgălaş, Agnes mi-a răspuns că un singur geniu bun (făcea aluzie la Dora) era de ajuns, şi apoi mi-a amintit că doctorul obişnuia să lucreze devreme dimineaţa şi pe seară, astfel încât orele mele libere s-ar potrivi foarte bine cu nevoile lui. Nu ştiam de ce să mă bucur mai mult: de perspectiva de a-mi câştiga singur existenţa, sau de nădejdea de a lucra cu vechiul meu profesor? Pe scurt, urmând sfatul lui Agnes, m-am aşezat şi am întocmit o scrisoare către doctorul Strong, arătându-i că doream să mă angajez ca secretar şi cerându-i să mă primească în dimineaţa zilei următoare la ceasurile 10. I-am adresat scrisoarea la Highgate – căci acolo locuia, în acest cartier de care se legau atâtea amintiri – şi fără a pierde o clipă, m-am dus singur să pun scrisoarea la poştă.</p>
               <p>Agnes, oriunde se afla, lăsa amprenta unei prezenţe plăcute, liniştitoare. Când m-am întors, am găsit colivia cu păsărelele mătuşii atârnată întocmai cum atârnase vreme îndelungată la fereastra salonaşului de la Dover; iar jilţul meu, care era mult mai puţin comod decât cel al mătuşii, se afla la locul potrivit, în faţa ferestrei deschise; şi până şi ecranul verde, pe care mătuşa îl adusese cu ea, era fixat cu şuruburi în pervazul ferestrei. Ştiam cine îngrijise de toate aceste lucruri, care parcă se făcuseră de la sine; şi aş fi ghicit într-o clipită cine-mi rânduise cărţile răvăşite, ca pe vremea când mergeam la şcoală, chiar dac-aş fi presupus că Agnes s-ar fi aflat la multe mile depărtare şi dacă n-aş fi văzut-o cum le aranja de zor şi cum zâmbea constatând dezordinea în care se aflau.</p>
               <p>Mătuşa avea cuvinte de laudă pentru Tamisa (care, deşi nu se putea asemui cu marea din faţa căsuţei de la Dover, era într-adevăr foarte frumoasă, cu apele ei strălucind în bătaia soarelui), dar nu se putea împăca deloc cu fumul Londrei, care, precum spunea ea, „presăra totul”. În vederea apărării împotriva acestei „năpaste”, se desfăşura în fiecare ungher al locuinţei mele o adevărată revoluţie, în care Peggotty juca un rol de seamă; şi tocmai mă uitam în jur, reflectând cât de puţină treabă făcea Peggotty cu multă zarvă, şi cât de multă făcea Agnes pe tăcute, când deodată am auzit o ciocănitură.</p>
               <p>—  Cred că trebuie să fie tata, a zis Agnes pălind. Mi-a făgăduit că va veni.</p>
               <p>Am deschis uşa, dând drumul înăuntru nu numai lui mister Wickfield, ci şi lui Uriah Heep. Nu-l văzusem pe mister Wickfield de mai multă vreme. După câte auzisem de la Agnes, mă aşteptam să-l găsesc tare schimbat, dar am fost de-a dreptul cutremurat de comportarea lui.</p>
               <p>Nu pentru că, deşi îmbrăcat cu aceeaşi grijă ca şi odinioară, arăta cu mulţi ani mai bătrân; sau pentru că faţa-i era roşie, congestionată; sau pentru că ochii îi erau umflaţi şi injectaţi; sau pentru că mâinile-i tremurau nervos, dintr-o pricină ce-mi era binecunoscută şi pe care ani de-a rândul o urmărisem cum îl destrăma. Nu pentru că ar fi pierdut înfăţişarea chipeşă sau ţinuta lui demnă de gentleman – aceasta şi-o mai păstra – ci, de fapt, ce m-a izbit cel mai mult a fost împrejurarea că deşi semnele superiorităţii sale înnăscute erau încă vădite, se pleca în faţa acelei respingătoare întruchipări a josniciei care era Uriah Heep. Răsturnarea situaţiei fireşti a acestor două făpturi, Uriah jucând rolul dominant, iar mister Wickfield acela al subordonatului, era pentru mine un spectacol prea dureros pentru a-l exprima în cuvinte. Nici dacă aş fi văzut o maimuţă poruncind unui om, cred că nu mi s-ar fi părut un spectacol mai înjositor.</p>
               <p>Părea să-şi dea prea bine seama de această anomalie. Când a intrat, s-a oprit cu privirea plecată, ca şi cum ar fi simţit-o. Dar asta n-a ţinut decât o clipă, căci Agnes i-a spus cu blândeţe:</p>
               <p>—  Iat-o pe miss Trotwood, tată, şi iată-l şi pe Trotwood, pe care de mult nu l-ai mai văzut.</p>
               <p>După aceea s-a apropiat şi, cam stingherit, a dat mâna cu mătuşa, iar mie mi-a strâns mâna cu mai multă, căldură. În amintita pauză de o clipă am văzut chipul lui Uriah contractându-se într-un surâs sinistru. Cred că l-a văzut şi Agnes, căci am băgat de seamă că s-a dat înapoi.</p>
               <p>Dacă mătuşa a văzut sau nu ceva din această scenă, cred că nici fizionomiştii cei mai savanţi n-ar fi putut stabili fără concursul ei. În orice caz, părerea şi convingerea mea e că nimeni pe lume nu-i în stare să-şi facă o mască mai de nepătruns ca mătuşa, când vrea acest lucru. Şi în această împrejurare, chipul ei mut şi inexpresiv ca un zid nu trăda nimic; până ce, în cele din urmă, a curmat tăcerea cu obişnuita-i bruscheţe:</p>
               <p>—  Ei, Wickfield! i-a zis mătuşa, şi atunci pentru prima oară dânsul şi-a ridicat privirea asupra ei. Tocmai îi povesteam fiicei dumitale cât de bine mi-am plasat singură banii, nemaiavând încredere în dumneata, pentru că mi s-a părut că în privinţa afacerilor ai idei cam ruginite. M-am sfătuit cu ea şi, ţinând seama de împrejurări, cred c-am ajuns la rezultate foarte bune. După părerea mea, Agnes are mai multă minte decât toată firma.</p>
               <p>—  Dacă mi-e îngăduit să-mi exprim şi eu neînsemnata mea părere, a zis Uriah Heep, contorsionându-se, sunt întru totul de acord cu miss Betsey Trotwood şi aş fi foarte încântat s-o luăm pe miss Agnes părtaşă în firmă.</p>
               <p>—  Aţi ajuns părtaş în firmă, i-a întors mătuşa, şi cred că asta ar trebui să vă fie de ajuns. Şi altfel ce mai faceţi, sir?</p>
               <p>La această întrebare, pusă cât se poate de tăios, mister Heep, strângând fâstâcit servieta albastră pe care o purta, i-a mulţumit şi i-a răspuns mătuşii că o ducea foarte bine şi că nădăjduia că şi mătuşa o ducea la fel.</p>
               <p>—  Şi dumneavoastră, master… vreau să spun, mister Copperfield, a urmat Uriah, nădăjduiesc că vă simţiţi bine. Mă bucur să vă văd, mister Copperfield, chiar în aceste împrejurări.</p>
               <p>Cred şi eu că se bucura; părea chiar foarte încântat de cele întâmplate.</p>
               <p>—  Împrejurările de faţă, mister Copperfield, nu se potrivesc, desigur, celor pe care vi le doresc prietenii dumneavoastră, dar omul face banii, nu banii pe om, ci… nu-s în stare, cu neînsemnatele mele puteri, să mă exprim. Şi făcându-mi mieros o plecăciune, Uriah a încheiat: În orice caz, nu banii sunt totul!</p>
               <p>Rostind aceste cuvinte, mi-a strâns mâna, dar nu ca de obicei, ci a rămas la o anumită depărtare, de parcă s-ar fi temut să se apropie, şi mi-a tras-o în sus şi în jos, cum se manevrează mânerul unei pompe.</p>
               <p>—  Şi pe noi cum ne găsiţi, master Copperfield… iertaţi-mă, n-ar fi trebuit să vă spun, mister? m-a întrebat mieros Uriah. Nu găsiţi că mister Wickfield arată înfloritor? În firma noastră anii nu prea lasă urme, master Copperfield, afară doar că-i ridică pe cei umili şi neînsemnaţi, şi anume pe maică-mea şi pe mine… şi că-i înfrumuseţează, a adăugat el după aceea, pe cei frumoşi, şi anume pe miss Agnes.</p>
               <p>După acest compliment, s-a contorsionat în chip atât de respingător, încât mătuşa, care-l urmărise cu luare-aminte, şi-a pierdut răbdarea.</p>
               <p>—  Dracu să-l ia p-ăsta! a exclamat mătuşa. Ce l-a apucat? Doar nu sunteţi galvanizat, sir!</p>
               <p>—  Vă rog să mă iertaţi, miss Trotwood, îmi dau seama că sunteţi prost dispusă.</p>
               <p>—  Lăsaţi-mă în pace, sir! l-a repezit mătuşa, departe de a se potoli. Cum vă permiteţi să faceţi o asemenea afirmaţie? Nu sunt deloc prost dispusă. Dacă sunteţi ţipar, sir, purtaţi-vă în consecinţă. Dar dacă sunteţi om, stăpâniţi-vă membrele, sir! Doamne-Dumnezeule! a exclamat mătuşa în culmea indignării. N-am nici un chef să mă scoată din sărite cu mişcări d-astea şerpuite şi în tirbuşon!</p>
               <p>Pe mister Heep această izbucnire l-a cam uluit, cum ar fi uluit pe oricine în locul lui; cu atât mai mult cu cât după aceea mătuşa s-a mişcat indignată în jilţul ei şi a început să dea din cap, ca şi cum ar fi vrut să sară la el sau să-l muşte. Totuşi, cu glasul scăzut, Uriah mi-a spus:</p>
               <p>—  Îmi dau foarte bine seama, master Copperfield, că miss Trotwood, deşi e o persoană cât se poate de distinsă, e cam iute din fire (cred c-am avut plăcerea s-o cunosc înaintea dumneavoastră, master Copperfield, pe vremea când nu eram decât un neînsemnat copist), şi e firesc, desigur, că împrejurările de faţă au făcut-o şi mai iute. E de mirare că n-au afectat-o mult mai rău. N-am venit aici decât ca să vă spun că, dacă în aceste împrejurări, am putea să vă fim cu ceva de folos, atât mama, cât şi eu, sau firma „Wickfield and Heep”, am fi fericiţi s-o facem. Pot cuteza să spun acest lucru? a întrebat Uriah, zâmbindu-i acru asociatului său.</p>
               <p>—  Uriah Heep e plin de iniţiativă, Trotwood, a intervenit mister Wickfield, vorbind stins şi oarecum în silă. Sunt de acord cu tot ce a spus. Ştii că ţin la tine mai demult. Şi afară de asta, sunt cu totul de acord cu ce a spus Uriah!</p>
               <p>—  Vai, ce fericire-i să te bucuri de atâta încredere! a exclamat Uriah, smucindu-şi piciorul, cu riscul de a se alege cu o nouă săpuneală din partea mătuşii. Nădăjduiesc, însă, master Copperfield, c-am să fiu în stare să-l uşurez întrucâtva de oboselile biroului!</p>
               <p>—  Uriah Heep mi-e de mare ajutor, a întărit mister Wickfield, cu glasul la fel de stins. E o mare uşurare, Trotwood, să ai un asemenea asociat.</p>
               <p>De bună seamă că vulpoiul cel roşcat îl instruise să spună toate acestea ca să mi se înfăţişeze în ipostaza pe care o anticipase în noaptea când mi-a otrăvit somnul. Pe chipul lui s-a ivit din nou acel zâmbet sinistru şi am observat că mă urmărea cu privirea.</p>
               <p>—  Nu cumva ai de gând să pleci, tată? a întrebat Agnes, neliniştită. Nu vrei să te întorci pe jos acasă cu mine şi cu Trotwood?</p>
               <p>S-ar fi uitat, desigur, la Uriah înainte de a răspunde, dacă acesta nu i-ar fi luat-o înainte.</p>
               <p>—  Am o întâlnire de afaceri, a zis Uriah, altfel aş fi fost fericit să rămân împreună cu prietenii mei. Dar am să-l las pe asociatul meu să reprezinte firma. Miss Agnes, preaplecatul dumneavoastră servitor! La revedere, master Copperfield, şi vă rog să-i prezentaţi umilele mele omagii lui miss Betsey Trotwood.</p>
               <p>Rostind aceste cuvinte, s-a retras, trimiţându-ne bezele cu mâna lui uriaşă şi privindu-ne chiorâş, ca şi cum ar fi purtat o mască.</p>
               <p>Am zăbovit vreun ceas sau două, amintindu-ne de zilele plăcute petrecute cândva la Canterbury. Îndată după ce a rămas în seama lui Agnes, mister Wickfield a redevenit cel de altădată, deşi îl apăsa o mâhnire de care nu se putea scutura. Cu toate acestea, s-a luminat la faţă; şi a ascultat cu multă plăcere cum evocam mici întâmplări din viaţa noastră de odinioară, amintindu-şi foarte bine de multe din ele. Ne-a spus că stând cu Agnes şi cu mine parcă retrăia vremurile acelea şi ar fi dorit din tot sufletul ca lucrurile să fi rămas neschimbate. Sunt sigur că Agnes, cu faţa ei liniştită şi cu felul ei de a-i atinge braţul cu mâna, exercita o înrâurire minunată asupra lui.</p>
               <p>Mătuşa (care mai tot timpul avusese treabă în cealaltă odaie cu Peggotty) n-a vrut să-i însoţească până acolo unde locuiau, dar a stăruit să merg cu ei, aşa că am plecat. Am cinat împreună. După cină, Agnes s-a aşezat lângă el, ca odinioară, şi i-a turnat vin în pahar. N-a băut decât atât cât i-a dat dânsa, nici un strop mai mult – ca un copil – şi am stat toţi trei la fereastră, aşteptând înserarea. Când s-a întunecat, dânsul s-a culcat pe o sofa, iar Agnes, după ce i-a potrivit perna sub cap, a rămas un timp aplecată asupra lui, iar când s-a întors la fereastră, nu era încă atât de întuneric încât să nu văd lacrimile ce-i scânteiau în ochi.</p>
               <p>Mă rog cerului să nu uit niciodată dragostea sinceră şi devotamentul arătat de Agnes în acel moment al vieţii mele; căci dacă le-aş uita, ar însemna că mi se apropie sfârşitul, şi tocmai atunci aş dori să-mi amintesc mai bine de ea! Mi-a închegat în suflet atâtea hotărâri salutare, mi-a întărit, prin pilda ei, firea-mi slabă şi mi-a călăuzit – nu ştiu cum, căci era prea sfioasă şi delicată pentru a-mi da sfaturi – cu atâta înţelepciune înflăcărarea-mi nestatornică şi ţelurile-mi schimbătoare, încât cred cu adevărat că numai ei îi datoresc că am izbutit să fac puţinul bine ce l-am făcut în viaţă şi că m-am abţinut de a săvârşi tot răul ce aş fi putut săvârşi.</p>
               <p>Şi cum, şezând la fereastră pe întuneric, mi-a vorbit de Dora; cum a ascultat laudele ce i le aduceam; cum a lăudat-o şi ea; şi cum a revărsat asupra micii mele zâne licăriri din propria-i lumină neprihănită, făcând-o să pară încă şi mai nepreţuită şi mai nevinovată! O, Agnes, surioară a adolescenţei mele, de-aş fi ştiut atunci ceea ce am aflat mult mai târziu!.</p>
               <p>Când am plecat, pe stradă am dat peste un cerşetor. Şi în timp ce-mi întorceam capul spre fereastra ei, gândindu-mă la ochii ei calmi, plini de o linişte serafică, cerşetorul m-a făcut să tresar, murmurând ca un ecou al celor petrecute în dimineaţa aceea:</p>
               <p>—  Orb! Orb! Orb!</p>
            </div>
            <div type="div2" rend="P2">
               <head>
                  <label>Capitolul XXXVI.<lb/>
                  </label>Entuziasm</head>
               <p>A  doua zi dis-de-dimineaţă primul drum a fost la baia romană, şi apoi am apucat-o spre Highgate. Nu mai eram descurajat. Nu-mi mai era teamă că voi fi silit să port haine ponosite, nu mai tânjeam după falnici cai suri. Priveam cu alţi ochi nenorocirea ce se abătuse asupra noastră. Ştiam ce aveam de făcut: trebuia să-i dovedesc mătuşii că bunăvoinţa ce mi-o arătase nu fusese irosită asupra unei făpturi nerecunoscătoare şi lipsite de inimă. Trebuia să trag folos de pe urma amarnicei experienţe din zilele copilăriei şi să mă pun pe lucru, hotărât şi plin de curaj. Trebuia să iau securea şi să-mi croiesc drum prin pădurea greutăţilor ce-mi stăteau în cale, doborând copacii, până voi ajunge la Dora. Şi mergeam cu paşi mari, ca şi cum în felul acesta mi-aş fi putut atinge mai repede ţinta.</p>
               <p>Când am ajuns pe şoseaua ce duce la Highgate, urmărind un scop diferit de plăcerile de care era legată cândva în mintea mea şoseaua aceasta, mi s-a părut că în viaţa mea se petrecuse o schimbare radicală. Dar asta nu m-a descurajat. Viaţa nouă însemna ţeluri noi, planuri noi. Mă aştepta o muncă grea; dar şi o răsplată nepreţuită. Răsplata era Dora, şi Dora trebuia cucerită.</p>
               <p>Am fost cuprins de un asemenea avânt, încât îmi părea rău că haina mea nu era încă jerpelită. Doream să dobor copacii care alcătuiau pădurea greutăţilor în împrejurări care să învedereze forţa mea. M-a bătut gândul să-i cer unui moşneag cu ochelari legaţi cu sârmă, care spărgea piatră la marginea şoselei, să-mi împrumute puţin târnăcopul, ca să-mi croiesc în granit un drum către Dora. Într-atât m-am înfierbântat şi mi-am pierdut răsuflarea, încât am avut impresia că şi câştigasem nu ştiu câţi bani. În această stare de spirit am vizitat o căsuţă care era de închiriat şi am cercetat-o îndeaproape, căci simţeam nevoia să mă arăt om practic. Ar fi fost cât se poate de potrivită pentru mine şi pentru Dora: în faţă avea o grădiniţă, unde Jip ar fi putut alerga şi lătra în voie la precupeţi, iar la catul de sus o odaie mare pentru mătuşa. Apoi am pornit mai departe, mai înfierbântat şi mai grăbit ca înainte, şi atâta m-am zorit, încât am ajuns la Highgate cu un ceas înainte; de altfel, chiar dacă n-aş fi sosit prea devreme, tot ar fi trebuit neapărat să mă plimb puţin şi s-aştept să mă răcoresc înainte ca să mă pot prezenta cât de cât cuviincios.</p>
               <p>După ce am efectuat aceste pregătiri prealabile necesare, grija mea cea dintâi a fost să caut casa doctorului. Nu se afla în partea unde locuia missis Steerforth, ci tocmai la celălalt capăt al cartierului. După ce am descoperit-o, atras de o ispită irezistibilă, m-am întors şi am apucat-o pe uliţa de lângă casa familiei Steerforth, şi am aruncat o privire peste zidul grădinii. Ferestrele odăii lui erau închise. Uşile serei erau date la perete, şi Rosa Dartle, cu capul gol, se plimba în sus şi în jos, cu pas iute, precipitat, de-a lungul gazonului, pe aleea aşternută cu pietriş. Mi-a părut ca un animal captiv, care, chinuit de dor de-ducă, umblă încoace şi încolo, târându-şi lanţul pe o potecă bătătorită.</p>
               <p>Am părăsit tiptil punctul meu de observaţie şi, ocolind casa şi locurile de care-mi părea rău că mă apropiasem, am hoinărit până la 10. Bisericuţa cu turnul zvelt, care acum se ridică în vârful dealului, încă nu exista pe vremea aceea, ca să-mi spună cât era ceasul. În locul ei se găsea o venerabilă reşedinţă de cărămidă roşie, folosită drept şcoală; şi pe cât îmi aduc aminte de ea, trebuie să fi fost foarte plăcut să înveţi în casa aceea veche şi frumoasă.</p>
               <p>Când m-am apropiat de vila doctorului – o căsuţă veche, frumuşică, cu care pare-se că cheltuise ceva bani, judecând după reparaţiile şi îmbunătăţirile proaspăt făcute – l-am zărit cum se plimba prin grădina din faţa casei cu vestitele lui jambiere şi cu toate celelalte accesorii, ca şi cum nu s-ar fi oprit nici o clipă, din vremea când îi eram elev. În juru-i se aflau vechii lui tovarăşi, căci în apropiere erau numeroşi arbori înalţi, şi de pe pajişte, două-trei ciori se uitau după el, de parcă ciorile din Canterbury le-ar fi scris despre el, şi acum îi supravegheau îndeaproape.</p>
               <p>Ştiind prea bine că zadarnic aş fi încercat să-i atrag luarea-aminte de la o asemenea depărtare, am îndrăznit să deschid poarta şi m-am luat după el, ca să mă vadă când avea să se întoarcă. Într-adevăr, când a pornit înapoi, apropiindu-se de mine, m-a privit îngândurat câteva clipe, cu gândul, fireşte, în altă parte; apoi, pe chipul lui blajin s-a ivit o expresie de nespusă bucurie şi mi-a întins amândouă mâinile.</p>
               <p>—  Ei, dragul meu Copperfield, a exclamat doctorul, dar eşti un bărbat în toată firea! Ce mai faci? Sunt încântat să te văd. Cum te-ai maturizat, dragul meu Copperfield! Eşti aproape… da… Doamne!</p>
               <p>Mi-am exprimat speranţa că atât el, cât şi missis Strong erau bine, sănătoşi.</p>
               <p>—  Slavă Domnului! mi-a zis doctorul. Annie e bine şi va fi încântată să te vadă. Ai fost întotdeauna preferatul ei, aşa mi-a mărturisit aseară, când i-am arătat scrisoarea ta. Şi… da, desigur… îţi mai aminteşti de mister Jack Maldon, nu-i aşa, Copperfield?</p>
               <p>—  Nici vorbă, sir!</p>
               <p>—  Bineînţeles. Natural. Şi el o duce bine.</p>
               <p>—  S-a întors, sir? l-am întrebat.</p>
               <p>—  Din India? Da. Mister Jack Maldon n-a suportat clima, dragul meu. Dar pe missis Markleham… nici pe missis Markleham n-ai uitat-o?</p>
               <p>S-o uit pe Cătana-Bătrână?! Atât de repede?!</p>
               <p>—  Missis Markleham, a urmat doctorul, era foarte îngrijorată din pricina lui, bietul băiat, aşa că l-am adus înapoi şi i-am cumpărat un post la Oficiul de brevete, care-i convine mult mai bine.</p>
               <p>Îl cunoşteam destul pe mister Jack Maldon ca să pot ghici din cele spuse că era vorba de un post fără multă bătaie de cap şi destul de bine plătit. Continuând să se plimbe în sus şi în jos, cu mâna pe umărul meu şi cu faţa-i binevoitoare întoarsă către mine, pentru a-mi da curaj, doctorul mi-a zis:</p>
               <p>—  Ei, şi acum, dragul meu Copperfield, să vorbim de oferta ta. Nu încape îndoială că mie îmi surâde şi-mi face plăcere; dar ceva mai bun nu crezi c-ai putea găsi? Precum ştii, pe vremea, când învăţai la noi, te-ai distins în mod deosebit. Eşti calificat să faci carieră frumoasă în multe direcţii. Ai o bază pe care se poate ridica orice edificiu; n-ar fi păcat să-ţi iroseşti primăvara vieţii într-o slujbă minoră, cum e aceea pe care ţi-o pot oferi?</p>
               <p>M-am înflăcărat din nou şi, exprimându-mă într-un stil cam rapsodic, pare-mi-se, mi-am susţinut cu tărie cererea, atrăgând în acelaşi timp atenţia doctorului asupra faptului că îmbrăţişasem şi o profesie.</p>
               <p>—  Da, da, e drept. Desigur, faptul că ţi-ai ales o profesie şi că studiezi mai departe schimbă situaţia. Dar, scumpe şi tinere prietene, ce înseamnă şaptezeci de lire pe an?</p>
               <p>—  Ne dublează venitul, doctor Strong, i-am răspuns.</p>
               <p>—  Ei, Doamne! a exclamat doctorul. La asta nici nu m-am gândit! Nu vreau să spun că s-ar mărgini strict la şaptezeci de lire pe an, căci întotdeauna m-am gândit că am să-i dau o gratificaţie tânărului prieten pe care-l voi angaja. Fără îndoială, a urmat doctorul, silindu-mă să mă plimb cu el în sus şi în jos şi ţinându-şi mereu mâna pe umărul meu, întotdeauna am avut în vedere şi o gratificaţie anuală.</p>
               <p>—  Iubitul meu profesor, i-am spus (sincer şi fără nici o emfază de astă dată), dumneavoastră, faţă de care sunt dator cu mai multă recunoştinţă decât aş putea exprima vreodată…</p>
               <p>—  Nu, nu! mi-a tăiat vorba doctorul. Lasă asta!</p>
               <p>—  Nici nu vă pot spune ce serviciu mi-aţi face dacă mi-aţi îngădui să lucrez pentru dumneavoastră în orele libere, dimineţile şi serile, şi dacă aţi socoti că această muncă ar merita şaptezeci de lire pe an!</p>
               <p>—  Ei, Doamne! s-a minunat doctorul. Eşti dispus pentru atât de puţin să faci o treabă atât de grea şi importantă! Doamne! Doamne! Dar dacă vei găsi ceva mai bun, vei primi, nu-i aşa? Îţi dai cuvântul de onoare? m-a întrebat doctorul, care întotdeauna pusese un accent deosebit pe sentimentul de onoare al elevilor săi.</p>
               <p>—  Îmi dau cuvântul de onoare, sir! i-am răspuns, ca pe vremuri, la şcoală.</p>
               <p>—  Atunci, fie! mi-a spus doctorul, bătându-mă pe umăr şi ţinându-şi mâna mai departe în acelaşi loc, în timp ce ne plimbam mereu în sus şi în jos.</p>
               <p>—  Şi am să fiu de douăzeci de ori mai fericit, sir, i-am declarat, măgulindu-l – fără gând rău – dacă o să mă puneţi să lucrez la Dicţionar.</p>
               <p>Doctorul s-a oprit din nou, m-a bătut pe umăr zâmbind şi, entuziasmat de parcă aş fi pătruns în cele mai adânci străfunduri ale înţelepciunii omeneşti, a exclamat:</p>
               <p>—  Scumpe şi tinere prieten, ai nimerit-o. Chiar la Dicţionar ai să lucrezi!</p>
               <p>La altă treabă nici că s-ar fi putut să mă pună! Buzunarele, ca şi mintea, îi erau doldora de materiale pentru Dicţionar. Acestea parcă ţâşneau din persoana lui şi se avântau în toate direcţiile. Mi-a spus că, de când se retrăsese de la conducerea şcolii, realizase progrese extraordinare, şi că propunerea ca să lucrăm dimineaţa şi seara îi convenea de minune, fiindcă peste zi era deprins să se plimbe şi să chibzuiască asupra problemelor ivite. Însemnările lui se aflau în oarecare neorânduială, din pricină că mister Jack Maldon, care în ultima vreme îşi oferise în mai multe rânduri serviciile ca secretar, era nedeprins cu această îndeletnicire; dar foarte curând vom reuşi să le punem în ordine, după care lucrurile vor merge ca pe apă. Mai târziu, când ne-am apucat de lucru, am constatat că roadele strădaniilor lui Jack Maldon mi-au dat mai mult de furcă decât m-aş fi aşteptat, căci nu se mărginise să facă numeroase greşeli, ci desenase atâţia soldaţi şi atâtea capete de femei pe manuscrisele doctorului, încât adesea mă trezeam pierdut în mijlocul unor labirinturi întunecate.</p>
               <p>Doctorul s-a arătat foarte încântat că vom lucra împreună la acea operă minunată şi ne-am înţeles să începem chiar de a doua zi dimineaţă, la orele 7. Urma să lucrăm două ceasuri în fiecare dimineaţă şi două sau trei ceasuri în fiecare seară, în afară de sâmbăta, când urma să am repaos. Duminica, de asemenea, era zi de odihnă, aşa încât condiţiile de lucru mi s-au părut foarte avantajoase.</p>
               <p>După ce ne-am fixat acest plan de acţiune, care ne mulţumea pe amândoi, m-a poftit în casă, spre a o saluta pe missis Strong, pe care am găsit-o în biroul cel nou al doctorului unde scutura praful de pe cărţi – altcineva nu avea dreptul, să se atingă de aceste obiecte sacre, la care ţinea mai mult ca la orice.</p>
               <p>Anume pentru mine întârziaseră să ia gustarea de dimineaţă, astfel că am luat loc la masă împreună. N-a trecut mult, şi am citit pe faţa tinerei missis Strong că se apropia cineva, înainte ca să-i fi auzit pasul. Un gentleman călare s-a oprit în poartă, şi-a dus apoi calul de căpăstru în curte, ca unul care cunoştea rosturile casei, l-a legat de un inel fixat în peretele grajdului gol şi, în cele din urmă, şi-a făcut apariţia în sufragerie, cu cravaşa în mână. Era mister Jack Maldon, şi mi s-a părut că pe mister Jack Maldon călătoria în India nu-l schimbase deloc în bine. Eram însă pe atunci partizan feroce al virtuţii şi pornit împotriva tuturor tinerilor care nu doborau copacii din pădurea greutăţilor, aşa că impresiile mele se cuvin primite cu oarecare rezervă.</p>
               <p>Doctorul a făcut prezentările:</p>
               <p>—  Mister Jack! Mister Copperfield!</p>
               <p>Jack Maldon mi-a strâns mâna fără prea multă căldură, pare-mi-se, şi cu un aer indiferent şi superior care, deşi n-am arătat-o, m-a supărat foarte tare. Indiferenţa lui era cu totul remarcabilă, afară doar când se adresa verişoarei sale, Annie.</p>
               <p>—  Ai luat gustarea, mister Jack? l-a întrebat doctorul.</p>
               <p>—  Nu prea mănânc dimineaţa, sir, i-a răspuns, lăsându-şi capul pe speteaza fotoliului. Mă plictiseşte.</p>
               <p>—  Ce mai noutăţi azi? l-a întrebat doctorul.</p>
               <p>—  Nimic deosebit, sir, i-a răspuns mister Maldon. Un reportaj despre foametea şi nemulţumirea locuitorilor din nordul ţării, dar oameni flămânzi şi nemulţumiţi întotdeauna se găsesc pe undeva.</p>
               <p>Doctorul l-a privit posomorât şi, vrând parcă să schimbe vorba, a spus:</p>
               <p>—  Va să zică, noutăţi nu-s; şi, vorba ceea, lipsa de ştiri e şi ea semn bun.</p>
               <p>—  Mai e în ziare un lung reportaj despre o crimă, sir, a adăugat mister Maldon. Dar mereu, se întâmplă să fie ucis câte cineva, aşa că nu l-am citit.</p>
               <p>Pe vremea aceea, nepăsarea pentru strădaniile şi suferinţele omeneşti încă nu era socotită o însuşire atât de distinsă cum am băgat de seamă că e considerată în ziua de azi. Mi-a fost însă dat s-o văd ajunsă foarte la modă. Am apucat să văd demonstraţii de nepăsare atât de izbutite, încât multor distinse doamne şi multor gentleman-i pe care i-am cunoscut le-ar fi stat tot atât de bine dacă s-ar fi născut omizi. Se prea poate să mă fi impresionat ceva mai mult atunci, fiindcă era un lucru nou pentru mine, dar, în orice caz, nu m-a determinat să-mi fac o părere mai bună despre mister Jack Maldon, nici să am mai multă încredere în el.</p>
               <p>—  Am venit să întreb dacă Annie n-ar vrea să meargă diseară la Operă, a declarat mister Maldon, întorcându-se către ea. E ultimul spectacol mai bun al stagiunii, interpretează o cântăreaţă pe care ar merita s-o audă. E într-adevăr extraordinară. Şi pe deasupra, e fermecător de urâtă, a încheiat mister Maldon, căzând iar în nepăsare.</p>
               <p>Doctorul, căruia totdeauna îi făcea mare plăcere să-i poată oferi o distracţie tinerei sale soţii, spuse întorcându-se către ea:</p>
               <p>—  Trebuie să mergi, Annie, Trebuie să mergi.</p>
               <p>—  Nu m-aş duce, i-a răspuns ea. Aş prefera să stau acasă. Mai degrabă rămân acasă.</p>
               <p>Apoi, fără a se uita la vărul ei, mi s-a adresat mie, întrebându-mă despre Agnes, dacă va avea prilejul s-o vadă şi dacă nu avea cumva de gând să vină s-o viziteze în ziua aceea; şi era atât de tulburată, încât m-am mirat cum de era cu putinţă ca doctorul, care ungea liniştit nişte unt pe o felie de pâine prăjită, să fie atât de orb încât să nu vadă ceea ce era atât de evident.</p>
               <p>Dar n-a văzut nimic. I-a spus cu blândeţe că era tânără şi că trebuia să petreacă şi să iasă în lume, nu să se acrească alături de un om bătrân şi plicticos. Afară de asta, ar fi vrut s-o audă cântând noile arii ale primadonei aceleia; şi cum are să-i poată face pe plac dacă nu se va duce s-o asculte? Doctorul a acceptat invitaţia în numele ei şi s-a înţeles cu mister Jack Maldon ca după spectacol să vină să cineze împreună, la ei. După ce totul a fost pus la cale, mister Maldon a plecat la slujbă, la oficiul brevetelor, bănuiesc; în orice caz, a plecat călare, cu un aer foarte trândav.</p>
               <p>A  doua zi dimineaţă am fost curios să aflu dacă missis Strong se dusese la Operă. Nu se dusese, trimisese, însă, pe cineva la Londra să-l înştiinţeze pe vărul ei că se răzgândise; în cursul după-amiezii se dusese s-o viziteze pe Agnes, convingându-l şi pe doctor s-o însoţească, şi fiind o seară minunată, după cum mi-a povestit doctorul, se întorseseră împreună pe jos, peste câmp. M-am întrebat atunci dacă nu s-ar fi dus, totuşi, în cazul când Agnes nu s-ar fi aflat în oraş, şi dacă nu cumva Agnes exercită şi asupra ei o influenţă salutară.</p>
               <p>Nu părea cine ştie ce fericită, după părerea mea; dar arăta bine, sau se pricepea să se prefacă straşnic. Mi-am aruncat deseori privirea spre ea, căci tot timpul cât am lucrat a stat în dreptul ferestrei şi ne-a pregătit, o gustare, pe care am luat-o pe apucate, fără a întrerupe lucrul. La ceasurile 9, când am plecat, stătea în genunchi la picioarele doctorului, ajutându-i să se încalţe şi să-şi pună jambierele. Pe faţa ei plutea o umbră uşoară, aruncată de frunzişul verde ce atârna peste fereastra deschisă a odăii scunde, şi tot drumul până la „Doctors' Commons” m-am gândit la noaptea când o văzusem privindu-l, în timp ce doctorul îi citea.</p>
               <p>Acum eram un om ocupat; mă sculam la 5 dimineaţa şi nu mă înapoiam decât pe la 9 sau 10 seara. Dar faptul că aveam atâta treabă îmi dădea o satisfacţie nemărginită, nu mai umblam niciodată agale şi, foarte entuziast, socoteam că cu cât mă osteneam mai mult, cu atât mai vrednic eram de Dora. Dorei încă nu-i dezvăluisem, schimbările petrecute în viaţa mea, căci peste câteva zile urma să vină în vizită la miss Mills, şi lăsasem pentru atunci tot ce aveam să-i spun, mulţumindu-mă doar să-i dau de ştire, în scrisorile mele (întreaga noastră corespondenţă era transmisă în ascuns prin mijlocirea amabilei miss Mills), că aveam multe de povestit. Între timp am redus consumul de pomadă, am renunţat cu desăvârşire la săpunurile parfumate şi la apa de lavandă şi, făcând o jertfă uriaşă, am vândut trei vestoane, care-mi păreau prea luxoase pentru austera mea carieră.</p>
               <p>Nemulţumit numai cu atât şi arzând de nerăbdare de a face mai mult, m-am dus să-l văd pe Traddles, care acum locuia în mansarda unei clădiri din Castle Street, în Holborn. L-am luat cu mine şi pe mister Dick, care mă însoţise de două ori la Highgate şi reînnodase legăturile de prietenie cu doctorul Strong.</p>
               <p>L-am luat cu mine pe mister Dick pentru că, fiind foarte sensibil la necazurile mătuşii şi sincer convins că nici ocnaşii şi nici robii la galere nu munceau cât mine, începuse să se frământe şi să se amărască în aşa măsură, încât, la gândul că nu putea fi şi el de folos cu ceva, îi piereau cu desăvârşire buna dispoziţie şi pofta de mâncare. În această situaţie se simţea mai mult ca oricând incapabil să-şi isprăvească memoriul; şi cu cât se trudea mai mult, cu atât mai des se strecura în el nefericitul cap al regelui Carol I. Având temeri serioase că starea lui s-ar putea înrăutăţi dacă nu vom recurge la vreun tertip nevinovat şi nu vom izbuti să-l facem să creadă că era de folos, sau dacă nu-l vom pune în situaţia de a fi cu adevărat folositor (ceea ce ar fi fost mai bine), m-am hotărât să mă interesez dacă Traddles nu ne-ar putea da o mână de ajutor. Înainte de a ne duce la el, i-am scris lui Traddles toate câte se întâmplaseră, iar Traddles mi-a răspuns, exprimându-şi toată simpatia şi prietenia într-o scrisoare admirabilă.</p>
               <p>L-am găsit lucrând de zor, cu călimara şi hârtiile în faţă, şi prinzând puteri proaspete de la vasul de flori cu postament şi de la măsuţa rotundă, care se aflau într-un colţ al micii sale locuinţe. Ne-a primit cordial şi îndată s-a împrietenit cu mister Dick. Acesta şi-a exprimat convingerea că-l mai văzuse înainte, iar noi amândoi i-am spus: „Foarte probabil”.</p>
               <p>Prima chestiune în privinţa căreia voiam să-i cer sfat lui Traddles era următoarea: auzisem că mulţi oameni care s-au distins în diferite profesiuni debutaseră întocmind dări de seamă asupra dezbaterilor parlamentare. Întrucât Traddles îmi vorbise cândva de gazetărie, spunând că ea constituia una din speranţele sale, făcusem legătura, şi în scrisoarea mea îi arătasem lui Traddles că eram doritor să ştiu cum aş putea ajunge să fac asemenea dări de seamă. Traddles, care se interesase între timp, m-a informat că, pentru a reuşi în această carieră, nu era necesar, în afară de rare excepţii, decât să-ţi însuşeşti în chip mecanic o stăpânire deplină şi perfectă a tainelor stenografiei75, atât ale scrisului cât şi ale descifratului, ceea ce cerea eforturi la fel de mari cât învăţarea a şase limbi străine; şi că acest lucru putea fi obţinut printr-o muncă stăruitoare de câţiva ani. Rezonabil cum era, Traddles crezuse că aceste explicaţii aveau să tranşeze problema; dar eu, simţind că aici mi se oferea prilejul de a doborî câţiva copaci mai înalţi, pe loc m-am hotărât să-mi croiesc, cu securea în mână, drum către Dora prin acest desiş.</p>
               <p>—  Îţi mulţumesc foarte mult, dragă Traddles! i-am spus. O să încep chiar mâine.</p>
               <p>Traddles, fireşte, s-a uitat la mine foarte mirat; dar dânsul habar n-avea de exaltarea mea.</p>
               <p>—  O să-mi cumpăr o carte cuprinzând o bună metodă de a învăţa aceasta artă, i-am zis. O s-o studiez la „Doctors' Commons”, unde nu prea am ce face, şi ca să mă deprind, o să stenografiez pledoariile… Traddles, scumpule, o să-mi însuşesc această artă!</p>
               <p>—  Doamne! a exclamat Traddles, holbându-se la mine. Nici n-aş fi visat că ai o fire atât de hotărâtă, Copperfield!</p>
               <p>Nici n-avea cum să viseze, căci şi pentru mine era o noutate. Am trecut peste asta şi am atacat problema lui mister Dick.</p>
               <p>—  Vedeţi, i-a spus mister Dick melancolic, dacă aş putea să fac şi eu ceva, mister, Traddles… dacă aş putea să bat toba… sau să cânt şi eu, colo, la un instrument de suflat!</p>
               <p>Bietul de el! Nu mă îndoiesc că ar fi preferat o asemenea îndeletnicire oricărei alteia. Traddles, care pentru nimic în lume n-ar fi zâmbit, i-a răspuns foarte serios:</p>
               <p>—  Dar aveţi un scris foarte frumos, sir. Parcă aşa mi-ai spus, Copperfield?</p>
               <p>—  Superb! am întărit eu.</p>
               <p>Într-adevăr, aşa era. Avea un scris neobişnuit de frumos.</p>
               <p>—  Nu credeţi, sir, c-aţi putea copia documente dacă eu m-aş ocupa să găsesc de lucru pentru dumneavoastră?</p>
               <p>Mister Dick s-a uitat întrebător la mine:</p>
               <p>—  Ce spui, Trotwood?</p>
               <p>Am dat din cap. Mister Dick a dat şi el din cap şi a oftat.</p>
               <p>—  Povesteşte-i despre memorii, m-a îndemnat mister Dick.</p>
               <p>I-am atras atenţia lui Traddles că mister Dick întâmpina oarecare dificultăţi cu Carol I, care se tot strecura în manuscrisele lui. În timp ce vorbeam mister Dick se uita foarte serios şi deferent la Traddles şi îşi sugea degetul mare.</p>
               <p>—  Trebuie să ştiţi, însă, că documentele de care vorbeam sunt gata redactate şi definitivate, a spus Traddles după o scurtă chibzuire. Lui mister Dick nu-i rămâne nimic de făcut la ele. Nu crezi că faptul ăsta schimbă situaţia, Copperfield? Oricum n-ar fi bine să facem, o încercare?</p>
               <p>Această observaţie ne-a dat noi speranţe. În vreme ce mister Dick şedea pe scaun şi ne urmărea neliniştit, Traddles şi cu mine ne-am sfătuit şi am întocmit un plan, pe baza căruia chiar a doua zi l-am pus să lucreze, înregistrând un succes fără pereche.</p>
               <p>În Buckingham Street, pe masa de lângă fereastră, i-am aşezat lucrarea de care-i făcuse rost Traddles, care consta în a scoate nu mai ţin minte câte copii de pe un act cu privire la un drept de trecere, iar pe o altă masă am întins ultima versiune neisprăvită a marelui memoriu. I-am dat instrucţiuni lui mister Dick să copieze întocmai, textul ce-l avea în faţă, fără să se depărteze câtuşi de puţin de el, şi că ori de câte ori va simţi nevoia să facă cea mai mică aluzie la Carol I, să treacă neîntârziat la memoriu. L-am rugat stăruitor să nu se abată de la acest sfat şi am lăsat-o pe mătuşa să-l supravegheze. Mătuşa ne-a povestit mai târziu că, la început, mister Dick, cu atenţia în permanenţă împărţită între cele două mese, era ca un toboşar care are în grijă două timpane; pe urmă, însă, găsind că asta îl zăpăcea şi îl obosea, s-a concentrat asupra originalului pe care-l avea în faţă şi, punându-se serios pe lucru, a lăsat memoriul pentru altă dată. Deşi am avut mereu grijă să nu se surmeneze şi deşi nu începuse lucrul din prima zi a săptămânii, până sâmbătă seara a izbutit să câştige zece şilingi şi nouă pence; şi n-am să uit cât oi trăi cum a colindat prin toate prăvăliile din apropiere ca să-şi schimbe comoara în monede de şase pence şi cum, cu lacrimi de bucurie şi de mândrie în ochi, i-a adus pe toţi mătuşii, pe o tavă frumos rânduiţi în formă de inimă. Din clipa în care a început să facă o muncă folositoare, s-a schimbat ca sub înrâurirea unei vrăji. Şi în acea sâmbătă seară nimeni pe lume n-a fost mai fericit decât această fiinţă recunoscătoare, care credea că mătuşa era cea mai extraordinară femeie din lume, iar eu, cel mai extraordinar dintre tineri.</p>
               <p>—  Acum nu mai murim de foame. Trotwood, mi-a zis mister Dick, trăgându-mă într-un colţ şi strângându-mi mâna. O să am eu grijă de ea!</p>
               <p>Şi rostind aceste cuvinte, şi-a fluturat în văzduh cele zece degete, ca şi cum ar fi valorat cât zece bănci de emisiune.</p>
               <p>Cu greu aş fi putut spune cine era mai încântat, eu sau Traddles.</p>
               <p>—  Toate astea m-au făcut să uit de mister Micawber! mi-a spus Traddles, scoţând pe neaşteptate o scrisoare din buzunar.</p>
               <p>Scrisoarea mi-era adresată (mister Micawber nu pierdea nici un prilej de a scrie o scrisoare). Purta pe plic menţiunea: Prin bunăvoinţa lui mister T. Traddles, Esquire, membru al asociaţiei „Inner Temple” „, şi avea următorul cuprins:</p>
               <p>Scumpul meu Copperfield, Vestea că s-a ivit ceva nu te va găsi poate nepregătit. Se prea poate să-ţi fi pomenit mai înainte, cu alt prilej, că eram în aşteptarea unui asemenea eveniment.</p>
               <p>Sunt pe cale să mă stabilesc într-unul din oraşele de provincie ale binecuvântatei noastre insule (despre a cărui populaţie s-ar putea spune că este un fericit amalgam de agricultori şi clerici), unde voi avea strânse legături cu una din profesiunile libere. Missis Micawber şi odraslele noastre mă vor însoţi. Cândva, în vremurile viitoare, cenuşa noastră poate că va fi găsită amestecată în ţărâna cimitirului din preajma unui venerabil edificiu, datorită căruia locul amintit îşi va câştiga o faimă care mă pot oare încumeta a spune că se va întinde din China până în Peru?</p>
               <p>Luându-ne rămas bun de la Babilonul modern, unde am îndurat, cu fruntea sus, cred, atâtea nenorociri, missis Micawber şi cu mine nu putem să nu privim în faţă faptul că ne despărţim, poate, pentru mulţi ani, poate pentru totdeauna, de un om legat prin indisolubile fire de altarul căsniciei noastre. Dacă, în ajunul plecării noastre, vei binevoi să-l însoţeşti pe prietenul nostru comun, mister Thomas Traddles, la actuala noastră locuinţă, pentru a schimba acolo urările fireşti într-o asemenea ocazie, vei face o deosebită cinste.</p>
               <p>unuia care este în veci al dumitale, WILKINS MICAWBER.</p>
               <p>M-am bucurat să aflu că mister Micawber scăpase de necazuri şi că, în sfârşit, i-a surâs şi lui norocul. Când Traddles mi-a spus că invitaţia era chiar pentru seara aceea, am primit şi am pornit împreună spre locuinţa pe care mister Micawber o ocupa sub numele de mister Mortimer şi care se afla cam la capătul lui Gray's Inn Road.</p>
               <p>Locuinţa era atât de mică, încât i-am găsit pe cei doi gemeni, care să fi avut acum vreo 8 sau 9 ani, pe un pat de campanie în salonaş, unde mister Micawber preparase, într-o cană ce aparţinea serviciului de toaletă, ceea ce dânsul numea o „porţie” din excelenta băutură care-i făurise o adevărată faimă. Am avut, cu acest prilej, plăcerea să reînnoiesc cunoştinţa cu master Micawber, un băiat de vreo 12 sau 13 ani, foarte promiţător şi foarte neastâmpărat, ceea ce nu-i un fenomen prea rar la tinerii de vârsta lui. De asemenea, am fost prezentat din nou surioarei sale, miss Micawber, „în care, după cum ne-a spus mister Micawber, maică-sa îşi retrăia tinereţea, ca pasărea Fenix”.</p>
               <p>—  Dragul meu Copperfield, mi-a zis mister Micawber, dumneata şi mister Traddles ne-aţi găsit în pragul pribegiei, aşa că ne veţi ierta micile neajunsuri decurgând din această împrejurare.</p>
               <p>I-am răspuns după cuviinţă şi, uitându-mă în jur, am băgat de seamă că, deşi întreg avutul familiei era gata împachetat, bagajele nu erau prea numeroase. Am felicitat-o pe missis Micawber cu prilejul mutării iminente.</p>
               <p>—  Dragă mister Copperfield, mi-a spus missis Micawber, nu m-am îndoit niciodată de interesul pe care ni-l porţi. Familia mea n-are decât să considere această mutare drept exil, dacă pofteşte; eu sunt însă mamă şi soţie şi niciodată nu-l voi părăsi, pe mister Micawber.</p>
               <p>Traddles, răspunzând unei priviri pe care i-o aruncase missis Micawber, a încuviinţat mişcat.</p>
               <p>—  Cel puţin acesta e punctul meu de vedere dragă mister Copperfield şi dragă mister Traddles, în ceea ce priveşte obligaţia pe care singură mi-am luat-o când am repetat acele cuvinte irevocabile: „Eu Emma, mă cunun cu tine, Wilkins”76. Am recitit aseară, de la un capăt la altul, la lumina candelei, textul slujbei de nuntă, şi am ajuns la încheierea că niciodată nu-l voi părăsi pe mister Micawber. Deşi se prea poate să înţeleg greşit această ceremonie, a încheiat missis Micawber, dar niciodată nu-l voi părăsi!</p>
               <p>—  Scumpa mea, a spus mister Micawber, puţin cam impacientat, dar, după câte ştiu, nici nu-ţi cere nimeni să faci acest lucru.</p>
               <p>—  Îmi dau seama, dragă mister Copperfield, a urmat missis Micawber, că de aici înainte am să-mi duc viaţa printre străini; şi mai ştiu că diverşi membri ai familiei mele, cărora mister Micawber le-a scris în termenii cei mai politicoşi, vestindu-le această mutare, n-au dat nici cea mai mică atenţie comunicării lui mister Micawber. Se prea poate să fiu superstiţioasă, a zis missis Micawber, dar pare-mi-se că-i e scris lui mister Micawber să nu primească răspuns la cea mai mare parte din scrisorile pe care le trimite. Aş putea deduce din tăcerea familiei că dezaprobă hotărârea pe care am luat-o; dar nu voi îngădui nimănui, mister Copperfield, să mă abată de la datoria mea, nici chiar lui tăticu şi mămichii, dacă ar mai fi în viaţă.</p>
               <p>I-am spus că apucase pe calea cea bună.</p>
               <p>—  Poate că-i un sacrificiu să te îngropi într-un oraş-catedrală, mi-a zis missis Micawber; dar, desigur, mister Copperfield, dacă e un sacrificiu pentru mine, pentru un om cu însuşirile lui mister Micawber înseamnă un sacrificiu încă şi mai mare.</p>
               <p>—  O, vă mutaţi într-un oraş-catedrală? am întrebat.</p>
               <p>Mister Micawber, care ne servise pe toţi din cana ce aparţinea serviciului de toaletă, mi-a răspuns:</p>
               <p>—  La Canterbury. De fapt, dragul meu Copperfield, am încheiat un contract prin care mi-am asumat obligaţia să-l ajut şi să-l slujesc în calitate de secretar particular pe prietenul nostru Heep.</p>
               <p>M-am uitat mirat la mister Micawber, care s-a bucurat foarte mult de uimirea mea.</p>
               <p>—  Trebuie să-ţi spun, mi-a explicat el solemn, că priceperea în afaceri şi bine chibzuitele sugestii făcute de missis Micawber au contribuit într-o mare măsură la acest rezultat. Mănuşa, de care a pomenit missis Micawber într-o convorbire anterioară, aruncată sub forma unui anunţ publicat în ziare, a fost ridicată de prietenul meu Heep, şi am ajunsă să ne învoim. Despre prietenul meu Heep, care e un om de o perspicacitate remarcabilă, a urmat mister Micawber, aş vrea să vorbesc cu tot respectul. Prietenul meu Heep nu mi-a fixat o remuneraţie prea mare, dar scontând valoarea serviciilor ce-i voi aduce, a făcut mari eforturi ca să mă scape de sub apăsarea greutăţilor financiare în care mă aflam; de altfel, îmi pun nădejdea în valoarea acestor servicii. Puţina inteligenţă şi puţina pricepere de care dispun, a zis mister Micawber, subapreciindu-se ostentativ, cu obişnuitul lui aer distins, vor fi în întregime în slujba prietenului meu Heep. Am câteva cunoştinţe juridice – dobândite ca învinuit în procese de drept civile – şi voi începe de îndată să studiez Comentariile unuia dintre cei mai eminenţi şi mai remarcabili jurişti englezi. Cred că nu e nevoie să adaug că mă refer la mister Blackstone77.</p>
               <p>Această tiradă, ca, de altfel, mai toată conversaţia din seara aceea, a fost deseori întreruptă de observaţiile adresate de missis Micawber lui master Micawber, ori de câte ori îl surprindea stând pe vine, sau ţinându-şi capul cu amândouă mâinile, sau lovindu-l, ca din întâmplare, cu piciorul pe sub masă pe Traddles, sau stând picior peste picior, sau depărtându-şi atât de tare picioarele încât stătea într-o poziţie cu totul nefirească, sau aplecându-se într-o parte, bălăcindu-şi părul în paharele noastre, sau manifestându-şi neastâmpărul în orice alt fel incompatibil cu interesele generale ale societăţii, precum şi de reacţiile mânioase ale lui mister Micawber. Am rămas de-a dreptul uluit de revelaţia făcută de mister Micawber şi am căutat să-i pătrund sensul, până ce missis Micawber a reluat firul conversaţiei şi mi-a trezit atenţia.</p>
               <p>—  Ceea ce îi cer eu în mod special lui mister Micawber este să bage de seamă ca nu cumva, dedicându-se acestei ramuri subalterne a dreptului, să nu-şi reteze, dragă mister Copperfield, posibilitatea de a se ridica, în cele din urmă, în vârful copacului. Sunt încredinţată că, dându-şi silinţa într-o muncă atât de potrivită cu însuşirile sale, şi cu volubilitatea sa, mister Micawber trebuie să se distingă. Mister Traddles, a spus cu un aer foarte profund missis Micawber, să luăm, de pildă, cazul magistraţilor, sau chiar, să zicem, al lordului-cancelar. Un om care primeşte o slujbă ca aceea pe care a acceptat-o mister Micawber oare nu-şi îchide drumul spre asemenea înalte funcţii?</p>
               <p>—  Draga mea, a intervenit mister Micawber, cu toate că i-a aruncat şi el o privire întrebătoare lui Traddles, mai avem destul timp înaintea noastră ca să reflectăm asupra acestor probleme.</p>
               <p>—  Nu, Micawber, nu! i-a răspuns ea. Greşeala ta în viaţă e că nu ştii să priveşti destul de departe. Eşti dator faţă de familia ta, dacă nu faţă de tine, să îmbrăţişezi dintr-o singură privire cuprinzătoare şi punctul cel mai depărtat al orizontului către care te-ar putea duce însuşirile tale deosebite.</p>
               <p>Mister Micawber a tuşit şi, cu un aer de extremă satisfacţie, şi-a băut punch-ul, continuând să-l privească pe Traddles, dorind parcă să-i afle părerea.</p>
               <p>—  Păi, a început Traddles, căutând în mod delicat să-i dezvăluie adevărul, realitatea în cazul acesta, missis Micawber, vreau să spun, ştiţi, că faptul prozaic şi real…</p>
               <p>—  Aşa, scumpe mister Traddles, l-a încurajat missis Micawber. Într-o chestiune atât de importantă aş vrea să fiu cât se poate de prozaică şi realistă.</p>
               <p>—… este că în această ramură a dreptului, a urmat Traddles, chiar dacă mister Micawber ar fi un solicitor în toată regula…</p>
               <p>—  Foarte adevărat, a încuviinţat missis Micawber. Wilkins, nu te mai uita şaşiu, că o să rămâi aşa!</p>
               <p>—… tot n-ar avea vocaţie la asemenea magistraturi, a urmat Traddles. În asemenea funcţii nu sunt eligibili decât barrister-ii, iar mister Micawber, ca să ajungă barrister, ar trebui să studieze timp de cinci ani.</p>
               <p>—  Oare v-am înţeles bine? a întrebat missis Micawber, cu aerul cel mai îndatoritor. Din cele ce aţi spus dumneavoastră, dragă mister Traddles, trebuie să trag concluzia că, la sfârşitul acestei perioade de studii, mister Micawber ar fi eligibil ca judecător sau cancelar?</p>
               <p>—  Ar fi eligibil, a răspuns Traddles, accentuând cu tărie cuvântul din urmă.</p>
               <p>—  Vă mulţumesc, i-a zis missis Micawber. Asta mi-e de ajuns. Dacă aşa stau lucrurile şi dacă mister Micawber, primind această slujbă, nu pierde nici un drept, nu mai am de ce să fiu neliniştită. Vorbesc, fireşte, ca o femeie, a urmat missis Micawber, dar întotdeauna am fost de părere că mister Micawber are, cum spunea tăticu meu, bietul de el, când eram acasă, spirit judiciar; şi sper că mister Micawber păşeşte acum într-un domeniu de activitate unde îşi va dezvolta acest spirit judiciar şi va ajunge la o situaţie înaltă.</p>
               <p>Am avut impresia că mister Micawber, cu ochii minţii sale, se şi vedea tronând pe sacul cu lână.78 Mulţumit, şi-a trecut mâna peste chelie şi, cu resemnare ostentativă în glas, a zis:</p>
               <p>—  Draga mea, să nu anticipăm hotărârile destinului. Dacă mi-e scris să port peruca de magistrat, din punct de vedere exterior, cel puţin (făcea aluzie la chelie), sunt pregătit pentru această înaltă distincţie. Nu-mi pare rău după părul pierdut şi se prea poate că am fost lipsit de el într-un scop anumit. Nu ştiu. Am de gând, dragă Copperfield, să-l pregătesc pe fiul meu pentru o carieră bisericească; nu tăgăduiesc c-aş fi bucuros să-l văd urcând treptele ierarhiei.</p>
               <p>—  Pentru o carieră bisericească? l-am întrebat, gândindu-mă tot timpul la Uriah Heep.</p>
               <p>—  Da, a întărit mister Micawber. Are o remarcabilă voce de tenor, şi are să înceapă prin a cânta în cor. Faptul, că vom locui la Canterbury şi relaţiile ce le avem acolo îi vor îngădui, fără îndoială, să obţină primul loc vacant în corul catedralei.</p>
               <p>Uitându-mă din nou la master Micawber, am băgat de seamă c-avea căutătură şi sprâncene de tenor, ceea ce s-a adeverit când (ca să nu fie silit să se ducă la culcare) ne-a cântat Ciocănitoarea79. După ce l-am felicitat pentru interpretare, ne-am luat iar cu vorba, şi fiindcă eram suprasaturat de hotărârile mele neclintite de a nu destăinui nimănui schimbarea intervenită în situaţia mea, am povestit totul lui mister Micawber şi soţiei sale. Nici nu pot spune cât de întristaţi au fost amândoi aflând că mătuşa avea greutăţi şi cât de prietenoşi şi de îndatoritori s-au arătat.</p>
               <p>Când punch-ul fu pe sfârşite, m-am adresat lui Traddles, amintindu-i că nu ne putem despărţi de prietenii noştri fără a le face cuvenitele urări de sănătate, fericire şi succes în noua carieră. L-am rugat pe mister Micawber să ne umple paharele pline ochi şi am închinat în cinstea lor, după cuviinţă; şi, pentru a sărbători evenimentul, ne-am strâns mâinile peste masă şi am sărutat-o pe missis Micawber. Primul gest Traddles l-a imitat, dar fiindcă nu se socotea destul de vechi prieten cu ei, nu s-a încumetat să-l imite şi pe al doilea.</p>
               <p>—  Dragul meu, Copperfield, mi-a zis mister Micawber, ridicându-se şi ţinându-şi degetele mari în buzunarele vestei, tovarăşul meu din tinereţe, dacă îmi este îngăduit să te numesc astfel, şi dumneata, preastimate prieten Traddles, dacă îmi dai voie să-ţi spun aşa, vă rog să-mi permiteţi ca din partea lui missis Micawber, din partea mea şi a odraslelor noastre să vă aducem cele mai călduroase şi mai sincere mulţumiri pentru bunele voastre urări. Este firesc ca în ajunul acestei călătorii, care ne va duce spre o existenţă cu totul nouă (mister Micawber vorbea ca şi cum ar fi plecat la vreo cinci sute de mii de mile), să adresez câteva cuvinte de rămas bun celor doi prieteni atât de apropiaţi pe care-i am în faţă. Dar tot ceea ce aş fi avut de spus în această privinţă, am şi spus. Oricare va fi situaţia pe care o voi dobândi în societate din profesiunea liberă al cărei membru nevrednic urmează să devin, mă voi sili să-i fac cinste, iar missis Micawber va fi cu siguranţă o adevărată podoabă a acestei situaţii. Sub vremelnica povară a unor obligaţii băneşti, făcute cu gândul de a le plăti neîntârziat, dar pe care nu le-am putut achita din pricina unui concurs de împrejurări, m-am văzut silit să adopt o mască ce repugnă instinctelor mele – mă refer la ochelari – şi să folosesc un nume fals, la care nu am nici un drept. Tot ce pot spune în această privinţă e că norii s-au risipit de pe orizontul sumbru şi că zeul luminii străluceşte din nou pe crestele munţilor. Luni, când va sosi la Canterbury diligenţa de la ceasurile patru după-amiază, voi păşi din nou pe pajiştile natale şi-mi voi relua numele de Micawber!</p>
               <p>Încheindu-şi cuvântarea, mister Micawber s-a aşezat la loc şi, cu un aer grav, a băut unul după altul două pahare de punch. Apoi, cât se poate de solemn, a spus:</p>
               <p>—  Înainte de a ne despărţi, îmi mai rămâne ceva de făcut, şi anume un act de dreptate. De două ori, prietenul meu, mister Traddles, dacă mi-e îngăduit să întrebuinţez o expresie vulgară, „şi-a pus semnătura” pe nişte poliţe emise de mine. În cazul celei dintâi, mister Thomas Traddles a rămas… să-mi fie iertat că mă exprim pe scurt, mofluz. Cea de-a doua încă n-a ajuns la scadenţă. Prima se cifra, aici mister Micawber a cercetat, cu grijă nişte hârtii, pare-mi-se, la douăzeci şi trei de lire, patru şilingi, nouă pence şi jumătate; a doua, după cum rezultă din însemnările mele asupra acestei tranzacţii, la optsprezece lire, şase şilingi şi doi pence. Adunate, aceste sume dau, dacă am socotit bine, un total de patruzeci şi una de lire, zece şilingi şi unsprezece pence şi jumătate. Poate că prietenul meu Copperfield va binevoi să-mi facă serviciul de a verifica totalul?</p>
               <p>Am verificat şi am găsit socoteala exactă.</p>
               <p>—  Dacă aş părăsi această metropolă, a urmat mister Micawber, şi l-aş lăsa pe prietenul meu, mister Thomas Traddles, fără a mă achita de partea bănească a acestei datorii, m-ar apăsa pe suflet o povară de neîndurat. De aceea, am pregătit pentru prietenul meu, mister Thomas Traddles, un document, pe care-l ţin acum în mână şi care îndeplineşte scopul urmărit. Îi cer prietenului meu, mister Thomas Traddles să-mi dea voie să-i înmânez această poliţă în valoare de patruzeci şi una de lire, zece şilingi şi unsprezece pence şi jumătate, şi sunt bucuros că-mi recapăt astfel demnitatea morală şi că din nou am dreptul să merg cu fruntea sus în faţa semenilor mei!</p>
               <p>După această introducere (care l-a emoţionat foarte mult), mister Micawber i-a predat lui Traddles poliţa şi i-a spus că îi urează numai bine în toate împrejurările vieţiii. Sunt încredinţat nu numai că mister Micawber a socotit că asta echivala cu o plată în numerar, dar că nici Traddles nu s-a dumerit care era deosebirea între poliţă, şi bani gheaţă decât după ce a avut oarecare răgaz să chibzuiască.</p>
               <p>Datorită acestui nobil act, când ne-a însoţit cu lumina pe scară ca să coborâm, mister Micawber s-a ţinut atât de ţanţoş, încât mi-a părut mai spătos şi mai impunător. Ne-am despărţit cu mărturii de mare afecţiune de amândouă părţile, şi când, după ce l-am petrecut pe Traddles până la poarta casei sale, am pornit singur mai departe, pe lângă alte gânduri ciudate şi contradictorii care mă frământau, mi-a dat în minte şi acela că mie mister Micawber, aşa uşuratic cum era, nu-mi ceruse să-i dau bani cu împrumut niciodată, pesemne pentru că îşi mai amintea cu înduioşare de băieţaşul pe care-l primise în gazdă cândva. Desigur, nu m-ar fi lăsat inima să-l refuz dacă mi-ar fi cerut; şi nu mă îndoiesc că ştia acest lucru tot atât de bine ca şi mine (ceea ce, spre cinstea lui, se cade să consemnez).</p>
            </div>
            <div type="div2" rend="P2">
               <head>
                  <label>Capitolul XXXVII.</label>Un mic duş rece</head>
               <p>Începusem viaţa cea nouă de mai bine de o săptămână şi eram mai dârz ca oricând în privinţa epocalelor hotărâri de ordin practic cerute, după părerea mea, de acele împrejurări critice. Continuam să umblu foarte iute şi să fiu încredinţat c-am s-o scot la capăt, îmi impuneam, ca regulă generală, să depun în orice muncă de care mă apucam toată energia de care eram capabil. Ajunsesem, în sensul cel mai exact al cuvântului, victima mea proprie. Mă bătea chiar gândul să trec la vegetarianism, nutrind o iluzie vagă că, devenind ierbivor, i-aş aduce un prinos Dorei.</p>
               <p>Deocamdată, micuţa Dora n-avea idee de fermitatea mea disperată decât în măsura în care-i vorbeam de ea în chip destul de nelămurit în scrisorile mele. Dar a sosit şi sâmbăta, şi sâmbăta după-amiază urma să vină în vizită la miss Mills; iar după ce mister Mills va fi plecat la club, să joace whist80 (fapt ce avea să-mi fie semnalizat pe stradă, punând colivia la fereastra din mijloc a sufrageriei), aveam să merg să iau ceaiul cu ele.</p>
               <p>Între timp ne instalasem definitiv în Buckingham Street, unde mister Dick, în culmea fericirii, continua să copieze acte. Mătuşa repurtase o strălucită victorie asupra lui missis Crupp, renunţând la serviciile ei, zvârlind pe fereastră prima cană cu apă pusă de ea pe scară, ca piedică, şi apărând-o personal pe femeia de serviciu tocmită dinafară, pe care o escorta pe scări, şi la venire şi la plecare. Aceste vajnice măsuri au băgat-o în sperieţi pe missis Crupp, care, socotind că mătuşa-i nebună, s-a retras în bucătăria ei. Întrucât mătuşii puţin îi păsa de părerile altora şi de ale lui missis Crupp, şi întrucât, departe de a căuta să dezmintă impresia ei, dimpotrivă, a întărit-o, missis Crupp, care până atunci era atât de îndrăzneaţă, a devenit în puţine zile atât de timidă, încât decât să se întâlnească cu mătuşa pe scară, prefera să se ascundă, pitindu-şi voluminoasa făptură după vreo uşă – de unde tot se mai zărea un colţ al fustei ei de flanelă – sau trăgându-se într-un ungher întunecat. Asta pentru mătuşa era o satisfacţie atât de mare, încât cred că numai de plăcere se plimba în sus şi în jos pe scări, cu boneta pusă alandala pe vârful capului, în orele când ştia că s-ar putea întâlni cu missis Crupp.</p>
               <p>Ţinând mult la curăţenie şi fiind foarte ingenioasă, mătuşa a adus în gospodărie atât de multe ameliorări mărunte încât mi se părea că, în loc să fi sărăcit, m-aş fi îmbogăţit. Printre altele, a transformat oficiul într-o debara pentru mine; şi mi-a cumpărat un pat de lemn, care în timpul zilei aducea a bibliotecă, atât cât poate un pat de lemn să aducă a bibliotecă. Îmi purta de grijă tot timpul; şi nici biata mama nu m-ar fi putut înconjura cu mai multă dragoste şi nu s-ar fi putut frământa mai mult ca să mă facă fericit.</p>
               <p>Peggotty s-a simţit foarte onorată că i s-a îngăduit să ia parte la toate aceste strădanii; deşi mai păstra rămăşiţe din spaima pe care i-o insuflase mătuşa odinioară, primise atâtea semne de încredere şi de încurajare, încât acuma erau prietene cum nu se poate mai bune. Dar a venit şi ziua când Peggotty a trebuit să se întoarcă acasă (şi asta s-a întâmplat în sâmbăta când urma să iau ceaiul la miss Mills), pentru a îndeplini obligaţiile asumate faţă de Ham.</p>
               <p>—  Du-te sănătoasă, Barkis, vezi-ţi de sănătate i-a spus mătuşa. N-aş fi crezut niciodată că o să-mi pară rău să mă despart de tine!</p>
               <p>Am petrecut-o pe Peggotty la diligenţă şi am stat cu ea până a plecat. A plâns la despărţire şi, ca şi Ham, m-a rugat să am grijă de fratele ei. De când pornise la drum în după-amiaza aceea însorită, nu primisem nici o veste de la el.</p>
               <p>—  Ascultă, scumpul meu Davy, mi-a zis Peggotty, dacă până termini stagiul s-ar întâmpla să ai nevoie de bani de cheltuială, sau dacă, după ce o să isprăveşti stagiul, o să-ţi trebuiască bani ca să te instalezi (şi ar fi bine, iubitul meu, să ai nevoie de bani şi pentru una şi pentru alta, şi chiar pentru amândouă), atunci cine mai mult decât bătrâna şi proasta, care a slujit-o pe fetiţa dulce şi dragă, ar avea dreptul să-ţi ofere un împrumut?</p>
               <p>Setea mea de independenţă era mare, totuşi i-am răspuns că de voi avea nevoie vreodată să cer bani cu împrumut, la dânsa voi veni. Şi cred că pe Peggotty nimic n-ar fi putut s-o bucure mai mult decât această promisiune, afară doar dacă pe loc i-aş fi cerut să-mi dea o însemnată sumă de bani.</p>
               <p>—  Şi, scumpul meu, mi-a şoptit Peggotty, să-i spui îngeraşului tău că tare aş fi vrut s-o văd, măcar pentru o clipă! Şi să-i mai spui că, înainte de a se cununa ea cu băieţaşul meu, dacă o să-mi daţi voie, am să vin să vă împodobesc casa!</p>
               <p>I-am făgăduit că afară de ea n-am să las pe nimeni să se atingă de casa noastră; asta i-a umplut inima de fericire într-o asemenea măsură încât a plecat foarte bine dispusă.</p>
               <p>Toată ziua m-am ostenit cât am putut la „Doctors' Commons”, făcând fel de fel de treburi, iar pe seară, la timpul hotărât, m-am postat pe strada pe care locuia miss Mills. Mister Mills, care avea nesuferitul obicei de a dormi după masă, nu plecase încă, aşa încât colivia nu se afla în fereastra de la mijloc.</p>
               <p>M-a făcut să aştept atât de mult, încât sper din toată inima că i se va aplica o amendă de întârziere. În cele din urmă a plecat; şi după aceea am zărit-o pe scumpa mea Dora agăţând colivia la fereastră şi ieşind în balcon ca să mă caute, şi când m-a văzut, a fugit înapoi în casă, dar Jip a rămas în urmă, ca să latre obraznic la un uriaş zăvod de măcelar din stradă, care l-ar fi putut înghiţi ca pe un hap.</p>
               <p>Dora m-a întâmpinat în uşa salonului; iar Jip a dat şi el năvală, urlând şi sărind la mine, căci credea că eram un bandit; apoi toţi trei am intrat în casă cât se poate de fericiţi şi de duioşi. Curând, însă, am vărsat cupa deznădejdii peste fericirea noastră – nu cu bună ştiinţă, ci numai pentru că eram obsedat de această problemă – punându-i pe neaşteptate Dorei întrebarea dacă ar fi în stare să iubească un cerşetor.</p>
               <p>Ce speriată a fost micuţa şi frumoasa Dora! În mintea ei, cuvântul acesta a evocat un chip gălbejit şi un păhărel de băutură, sau o pereche de cârje, sau un picior de lemn, sau un câine cu o farfurioară în bot, sau altceva de acelaşi soi; de aceea s-a uitat la mine cu cea mai delicioasă uimire.</p>
               <p>—  Cum poţi să-mi pui o asemenea întrebare prostească? s-a bosumflat Dora. Să iubesc un cerşetor!</p>
               <p>—  Dora, iubito! i-am spus. Sunt un cerşetor!</p>
               <p>—  Cum poţi fi atât de caraghios, mi-a răspuns Dora, dându-mi peste mână, încât să-mi spui asemenea poveşti? Am să-l pun pe Jip să te muşte!</p>
               <p>Felul ei copilăresc de a se purta mi s-a părut de-a dreptul încântător, dar era necesar să limpezesc situaţia, şi de aceea am repetat solemn:</p>
               <p>—  Dora, viaţa mea, sunt ruinat!</p>
               <p>—  Bagă de seamă, dacă nu te laşi de prostii, am să-l pun pe Jip să te muşte! m-a ameninţat Dora, scuturându-şi buclele.</p>
               <p>Aveam însă un aer atât de serios, încât Dora a încetat să-şi mai scuture buclele şi, punând mânuţa-i tremurândă pe umărul meu, mai întâi s-a uitat la mine speriată şi neliniştită, şi apoi a izbucnit în plâns. A fost îngrozitor. Am căzut în genunchi în faţa sofalei, mângâind-o şi implorând-o să nu-mi frângă inima; dar o bună bucată de vreme Dora n-a fost în stare să facă altceva decât să exclame: „Vai, Doamne! Vai, Doamne!” Şi vai, ce speriată era! Şi unde-i Julia Mills! Şi s-o duc la Julia Mills, şi să plec, până ce aproape că mi-am ieşit din minţi.</p>
               <p>În cele din urmă, după frenetice rugăminţi şi explicaţii, am înduplecat-o pe Dora să se uite la mine, cu o căutătură îngrozită, pe care încetul cu încetul am izbutit s-o îmblânzesc, până ce s-a preschimbat într-o expresie duioasă şi până ce şi-a lipit faţa frumuşică şi catifelată de obrazul meu. Îmbrăţişând-o, i-am spus atunci cât de tare-tare o iubeam; că, pentru că sărăcisem, mă simţeam dator să-i ofer posibilitatea de a rupe logodna; că nimic pe lume nu mă va putea mângâia şi niciodată nu-mi voi putea reveni dacă s-ar întâmpla cumva s-o pierd; că de sărăcie nu mi-ar fi teamă defel dacă ea nu s-ar teme, căci braţul îmi era oţelit, iar inima înflăcărată de dânsa; că şi pornisem a munci cu un avânt de care numai îndrăgostiţii sunt în stare; că începusem să dobândesc spirit practic şi să privesc spre viitor; că o coajă de pâine agonisită în mod cinstit era mult mai dulce decât un ospăţ din bani moşteniţi; şi multe alte lucruri de acest fel, debitate într-o explozie de elocvenţă pătimaşe, care m-a mirat şi pe mine, cu toate că, de când mătuşa îmi făcuse surpriza, zi şi noapte numai la asta mă gândisem.</p>
               <p>—  Inimioara ta îmi mai aparţine, scumpă Dora? am întrebat-o, foarte exaltat, pentru că, după cum se ghemuia lângă mine, îmi dădeam seama că-mi mai aparţinea.</p>
               <p>—  Of, da! a exclamat Dora. Of, da, e numai a ta! Of, nu mai fi rău!</p>
               <p>—  Eu, rău! Cu Dora!</p>
               <p>—  Nu-mi mai spune c-ai sărăcit şi că munceşti din greu! mi-a zis Dora, lipindu-se şi mai tare de mine. Of, nu, nu!</p>
               <p>—  Dragostea mea, i-am zis, o coajă de pâine agonisită în mod cinstit…</p>
               <p>—  Of, da! Să nu mai aud de coji de pâine! a zis Dora. Chiar şi Jip are nevoie zilnic, la ceasurile douăsprezece, de un cotlet de berbec, că altfel se prăpădeşte!</p>
               <p>Firea şi farmecul ei copilăresc m-au vrăjit. I-am explicat, afectuos, Dorei că Jip va primi cotletul de berbec în mod regulat, ca de obicei. I-am zugrăvit modesta noastră gospodărie, care, prin munca mea, va fi de sine stătătoare, şi i-am descris căsuţa pe care o văzusem la Highgate, şi odaia de sus, unde avea să locuiască mătuşa.</p>
               <p>—  Nu-i aşa, Dora, că nu mai sunt rău acum? am întrebat-o duios.</p>
               <p>—  Vai, nu, nu! Dar vreau să sper că mătuşă-ta o să stea mai mult în odaia ei şi că nu-i cumva o babă arţăgoasă!</p>
               <p>De ar fi fost cu putinţă s-o iubesc pe Dora mai mult ca oricând, sunt sigur că aş fi făcut-o. Simţeam însă că era cam îndărătnică. Şi faptul că nu izbuteam să-i transmit înflăcărarea mea mi-a domolit acest entuziasm nou-născut. Am mai făcut însă o încercare. După ce şi-a revenit cu totul, şi când a început să se joace cu urechile lui Jip, care i se culcase în poală, mi-am luat un aer grav şi i-am zis:</p>
               <p>—  Iubito! Pot să-ţi mai spun ceva?</p>
               <p>—  Vai, te rog, să nu-mi mai vorbeşti de lucruri practice! mi-a răspuns alintându-se. Pentru că prea mă înspăimântă!</p>
               <p>—  Sufleţelul meu, i-am zis, dar nu-i nimic de spaimă în tot ce ţi-am spus! Aş vrea să vezi toate astea cu alţi ochi. Aş vrea să-ţi dea putere şi avânt, Dora!</p>
               <p>—  O, dar sunt atât de respingătoare! a protestat Dora.</p>
               <p>—  Nu, iubito! Statornicia şi forţa de caracter ne vor îngădui să înfruntăm şi greutăţi mult mai mari.</p>
               <p>—  Dar n-am nici un pic de forţă, mi-a răspuns Dora, scuturându-şi buclele. Nu-i aşa că n-am, Jip? Pupă-l pe Jip şi fii drăguţ!</p>
               <p>Mi-a fost cu neputinţă să mă împotrivesc şi să nu-l pup pe Jip când dânsa l-a ridicat anume pentru asta, ţuguindu-şi buzele trandafirii şi dirijând întreaga operaţie, stăruind ca sărutarea să i-o dau chiar în vârful botului. M-am conformat întocmai – luându-mi apoi singur răsplata – şi m-a vrăjit făcându-mă să uit pentru nu mai ştiu cât timp că aveam probleme grave.</p>
               <p>—  Dar, Dora, iubito, i-am zis în cele din urmă, reluând firul, voiam să-ţi spun ceva.</p>
               <p>Dacă ar fi văzut-o cum şi-a împreunat mânuţele şi le-a ridicat, rugându-mă şi implorându-mă să nu mai fiu rău, chiar şi judecătorul de la Curtea prerogativelor s-ar fi îndrăgostit de ea.</p>
               <p>—  Zău că n-am să fiu, dragă! am încredinţat-o. Dar, Dora, iubito, dacă ai vrea uneori să te gândeşti… fără întristare, ştii, dimpotrivă… dacă ai vrea uneori să te gândeşti… tocmai pentru a prinde curaj… că eşti logodită cu un om sărac.</p>
               <p>—  Nu, nu, lasă! Te rog, lasă! s-a răstit Dora la mine. E îngrozitor!</p>
               <p>—  Nicidecum, sufleţelul meu! i-am răspuns voios. Dacă ai vrea uneori să te gândeşti la asta şi, din când în când, dacă ai vrea să bagi de seamă cum e gospodărită casa tatălui tău, şi dacă ţi-ai da puţină osteneală să-ţi însuşeşti deprinderea… socotelilor, de pildă…</p>
               <p>Biata Dora a întâmpinat această sugestie cu ceva care mi s-a părut jumătate suspin şi jumătate ţipăt.</p>
               <p>—  Asta ne-ar fi de mare folos mai târziu! am urmat şi ne-ar prinde foarte bine amândurora dacă ai consimţi să citeşti o carte de bucate, pe care voi avea grijă să ţi-o trimit. Căci drumul nostru în viaţă, Dora, i-am zis, înfierbântându-mă din nou, e pietros şi accidentat şi depinde numai de noi să-l netezim. Trebuie să luptăm ca să ne croim drum. Trebuie să fim viteji. Avem piedici de înfruntat, şi trebuie să le înfruntăm şi să le biruim!</p>
               <p>Am perorat în felul acesta mai departe, din ce în ce mai repede, cu pumnul încleştat şi cu o gesticulaţie foarte avântată; dar n-a fost nevoie să continui. Vorbisem destul. Din nou depăşisem măsura. Vai, ce înspăimântată era! Vai, dar Julia Mills unde o fi? Vai, s-o duc la Julia Mills şi să plec! Aşa că, pe scurt, mi-am pierdut minţile şi am început să umblu de colo-colo prin salon şi să divaghez.</p>
               <p>Am crezut că de astă dată am răpus-o. Am stropit-o cu apă pe faţă. Am căzut în genunchi. Mi-am smuls părul din cap. M-am acuzat că sunt o brută lipsită de conştiinţă şi o fiară care nu ştie ce-i mila. Am implorat-o să mă ierte. Am conjurat-o să se uite la mine. Am răvăşit coşuleţul de lucru al Juliei Mills, în căutarea sticluţei cu săruri81 şi, înnebunit, am apucat o cutioară de fildeş pentru ace şi am răsturnat toate acele peste Dora. L-am ameninţat cu pumnul pe Jip, care era tot atât de zăpăcit ca şi mine. Epuizasem toate metodele, cu putinţă şi nu mai ştiam ce să încep, când, deodată, a intrat în odaie miss Mills.</p>
               <p>—  Cine a adus-o în halul ăsta? a exclamat miss Mills, sărind în ajutorul prietenei sale.</p>
               <p>I-am răspuns:</p>
               <p>—  Eu, scumpă miss Mills! Eu sunt de vină! Eu sunt vandalul!</p>
               <p>Sau poate i-am spus-o cu alte cuvinte, după care, ca că-mi feresc faţa de lumină, mi-am îngropat-o în perna de pe sofa.</p>
               <p>La început miss Mills a crezut că ne-am certat şi că ne-am îndreptat paşii spre deşertul Saharei; dar foarte curând a aflat cum stăteau lucrurile, căci scumpa şi micuţa Dora, îmbrăţişând-o, a început să strige că eram „un biet salahor”; apoi a lăcrimat de mila mea şi m-a îmbrăţişat şi mi-a cerut voie să-mi dea în păstrare toţi banii ei, iar după aceea s-a ghemuit lângă miss Mills şi a plâns cu sughiţuri, de parcă biata-i inimă i-ar fi fost sfâşiată.</p>
               <p>Miss Mills n-a venit, cred, pe lume decât spre a fi binefăcătoarea noastră. S-a lămurit din câteva cuvinte spuse de mine asupra celor întâmplate, a liniştit-o pe Dora şi, încetul cu încetul, a convins-o că nu eram salahor – după felul cum îi prezentasem lucrurile, cred că Dora ajunsese la concluzia că eram un fel de marinar şi că toată ziulica mă legănam împingând în sus şi în jos o roabă pe o pasarelă – şi în felul acesta ne-a împăcat. După ce ne-am calmat cu totul şi când Dora s-a dus să-şi dea cu apă da trandafiri pe ochi, miss Mills a sunat să ne aducă ceaiul. În răstimpul ce a urmat am asigurat-o pe miss Mills că atâta vreme cât inima mea va continua să bată, nu voi uita compasiunea şi simpatia arătate.</p>
               <p>Apoi i-am explicat Juliei Mills ceea ce cu rezultate atât de triste încercasem să-i explic Dorei. Miss Mills, vorbind în general, mi-a răspuns că o modestă căsuţă a fericirii este preferabilă unui palat al splendorii reci, şi că iubirea e cea mai mare avuţie.</p>
               <p>I-am spus Juliei Mills că asta era foarte adevărat şi că acest lucru nimeni nu-l ştia mai bine decât mine, care o iubeam pe Dora cu o dragoste neîncercată încă de nici un alt muritor. Miss Mills observând cu melancolie că bine ar fi pentru unii dacă aşa ar sta lucrurile cu adevărat, i-am cerut îngăduinţa de a limita câmpul de aplicaţiune al observaţiei ei la muritorii de sex masculin.</p>
               <p>După aceea am întrebat-o pe miss Mills dacă socoteşte, da sau nu, că avusese vreun rost sugestia în privinţa socotelilor, a gospodăriei şi a cărţii de bucate.</p>
               <p>După oarecare chibzuire, miss Mills mi-a răspuns astfel:</p>
               <p>—  Mister Copperfield, am să fiu sinceră. La unii oameni suferinţele şi încercările înlocuiesc numărul anilor, şi am să-ţi vorbesc deschis şi fără înconjur, ca o stareţă. Nu. Sugestia nu se potriveşte Dorei. Scumpa noastră Dora e o răsfăţată. E plăsmuită din lumină, din aer şi bucurie. Recunosc fără şovăire că n-ar fi rău să se realizeze, dar…</p>
               <p>Şi miss Mills a clătinat din cap.</p>
               <p>Încurajat de această mărturisire finală a Juliei Mills, m-am încumetat să întreb dacă, spre binele Dorei, n-ar fi de acord, în cazul că s-ar ivi prilej, să-i trezească atenţia asupra pregătirilor cerute în vederea unei vieţi serioase. Miss Mills a primit atât de bucuros această sarcină, încât am îndrăznit s-o întreb dacă n-ar vrea să păstreze Cartea de bucate; şi am rugat-o, dacă vreodată ar avea putinţa să i-o strecoare Dorei, fără a o speria, s-o facă, pentru că îmi va face un nemaipomenit serviciu. Miss Mills a acceptat şi această sarcină de încredere; dar fără entuziasm.</p>
               <p>Dora s-a întors atât de micuţă şi drăgălaşă, încât am avut într-adevăr îndoieli dacă era admisibil să fie plictisită cu asemenea lucruri grosolane. Şi mă iubea atât de mult, şi era atât de fermecătoare (mai ales când l-a pus pe Jip să facă sluj pentru nişte pâine prăjită şi când, ca să-l pedepsească pentru că n-a vrut, s-a prefăcut că-i lipeşte botul de ceainicul fierbinte), încât la gândul că am speriat-o şi am făcut-o să plângă m-am simţit ca un căpcăun care a dat buzna în lăcaşul unei zâne.</p>
               <p>După ceai, a apărut ghitara; şi Dora ne-a cântat din nou vechile cântece franţuzeşti, care spuneau că-i imposibil să trăieşti fără a dansa, „tralala, tralala”, până mi s-a părut că eram un căpcăun încă şi mai urâcios.</p>
               <p>Bucuria noastră n-a mai fost frânată decât o singură dată, şi anume puţin înainte de plecarea mea, când miss Mills, făcând întâmplător o aluzie cu privire la dimineaţa următoare, am avut proasta inspiraţie să spun că, fiind nevoit să muncesc, urmează să mă scol la ceasurile 5. N-aş putea spune dacă nu cumva Dora şi-a închipuit că m-am angajat paznic de noapte; dar a fost foarte impresionată şi n-a mai cântat nici din ghitară, nici din gură.</p>
               <p>Când mi-am luat rămas bun, tot mai era preocupată de această idee; alintându-mă, de parcă ar fi vorbit unei păpuşi, mi-a zis:</p>
               <p>—  Ascultă, răule, nu te scula la cinci. N-are nici un rost.</p>
               <p>—  Iubito, i-am răspuns, am treabă.</p>
               <p>—  N-ai decât să n-o faci! mi-a răspuns Dora. De ce s-o faci?</p>
               <p>Acestei fetiţe dulci, cu chipul mirat, nu-i puteam spune decât, pe un ton glumeţ şi şăgalnic, că trebuie să muncim ca să putem trăi.</p>
               <p>—  Vai, ce prostie! a exclamat Dora.</p>
               <p>—  Altfel, cum am putea trăi, Dora?</p>
               <p>—  Cum? Oricum.</p>
               <p>Părea să fie convinsă că tranşase problema, şi atât de încântată părea de izbândă când mi-a dat acel sărut nevinovat, încât pentru nimic în lume n-aş fi consimţit să-i risipesc iluziile în privinţa răspunsului ei.</p>
               <p>Da! O iubeam, şi am continuat s-o iubesc din toată inima, fără nici o rezervă. Dar fără a conteni să muncesc din greu, şi străduindu-mă şi mai departe să ţin încinse toate fiarele ce pusesem pe foc, câteodată, seara, când şedeam cu mătuşa, mă gândeam cum o speriasem pe Dora şi mă întrebam cum mi-aş putea croi drum, cu ghitara sub braţ, prin pădurea greutăţilor ce-mi stăteau în cale, şi mi se părea că încărunţesc de-a binelea.</p>
            </div>
            <div type="div2" rend="P2">
               <head>
                  <label>Capitolul XXXVIII.<lb/>
                  </label>Dizolvarea unei firme</head>
               <p>N-am lăsat să se răcească hotărârea ce luasem cu privire la dezbaterile parlamentare. Era unul dintre fiarele puse de mine imediat pe foc, unul dintre fiarele pe care le-am ţinut încinse şi le-am bătut cu o perseverenţă de care, sincer vorbind, mă minunez. Am cumpărat un manual consacrat nobilei arte şi misterelor stenografiei (care m-a costat zece şilingi şi şase pence) şi m-am afundat într-un ocean de enigme care, în câteva săptămâni, m-au dus la marginea nebuniei. Schimbările operate de puncte, care în cutare poziţie aveau un înţeles iar în cutare altă poziţie un altul, cu totul diferit; uimitoarele mutaţii antrenate de îmbinarea unor cercuri; incalculabilele consecinţe ce decurgeau din semne asemănătoare cu picioruşele de muscă şi efectele înfricoşătoare ale unei curbe greşit plasate nu numai că-mi tulburau ceasurile de veghe, dar şi în somn jucau înaintea ochilor mei. După ce, pe dibuite, mi-am croit drum peste aceste obstacole şi am ajuns să stăpânesc alfabetul, care el însuşi reprezenta un templu egiptean, m-am lovit de un nou şir de grozăvii, numite semne convenţionale, cele mai despotice semne din câte am cunoscut vreodată; de pildă, ceva ce aducea cu începutul unei pânze de păianjen însemna „aşteptare”, iar un fel de rachetă trasată cu peniţă şi cerneală însemna „neprielnic”. Când toate aceste semne blestemate mi-au intrat în cap, am băgat de seamă că izgoniseră din minte tot restul; atunci am luat lucrurile de la început, şi am uitat aceste semne; şi în vreme ce încercam să le redobândesc, pierdeam celelalte elemente ale întregului; pe scurt, puţin a lipsit să mă dau bătut.</p>
               <p>Şi desigur că m-aş fi dat bătut de n-ar fi fost Dora, reazemul şi ancora corăbiei mele bătute de furtună. Pentru mine, fiecare semn din manual reprezenta un stejar doborât în pădurea greutăţilor, şi am mers înainte, doborându-i unul după altul cu atâta zel, încât după trei sau patru luni am fost în stare să dau o probă cu unul dintre cei mai straşnici oratori de la „Doctors' Commons”. N-o să uit niciodată cum chiar de la început acel straşnic orator mi-a luat-o înainte, lăsându-mi creionul să se poticnească, neputincios pe hârtie, ca apucat!</p>
               <p>Era limpede că aşa nu merge. Ţinteam prea sus, şi în felul acesta n-aveam să izbutesc niciodată. M-am dus la Traddles, să-i cer un sfat, şi dânsul mi-a propus să-mi dicteze cuvântări, încet şi făcând pauze, ţinând seama de stângăcia mea. Foarte recunoscător pentru acest ajutor prietenesc, am acceptat propunerea; şi vreme îndelungată, noapte de noapte, aproape în fiecare noapte când mă întorceam de la doctorul Strong, se întrunea în Buckingham Street un fel de parlament.</p>
               <p>Mare plăcere mi-ar face să mai văd un asemenea parlament! Mătuşa şi mister Dick reprezentau guvernul sau opoziţia (după cum era cazul), iar Traddles, cu ajutorul Oratorului lui Enfield82 sau al unui volum de cuvântări parlamentare, profesa cu glas tunător cele mai uimitoare invective la adresa lor! În picioare, lângă masă, şi cu degetul pe text, ca să nu piardă şirul, şi gesticulând cu mâna dreaptă deasupra capului, Traddles, în rolul lui Pitt, lui Fox, lui Sheridan, al lui Burke, al lordului Castlereagh, al vicontelui Sidmouth sau al lui Canning83, se înfierbânta foarte tare şi pronunţa rechizitorii ucigătoare, denunţând corupţia şi extravaganţa mătuşii şi a lui mister Dick; iară eu, aşezat ceva mai încolo, cu caietul pe genunchi, mă străduiam din răsputeri să mă ţin după el. Nici un politician adevărat nu l-ar fi putut întrece pa Traddles în ce priveşte inconsecvenţa şi lipsa de scrupule. În cursul unei singure săptămâni îmbrăţişa linii politice de tot felul; arbora cele mai felurite pavilioane în vârful oricărui catarg. Ţeapănă ca un inamovibil cancelar al Eşichierului84, mătuşa îl întrerupea uneori, exclamând, după cerinţele textului: „Auziţi!” sau „Nu!” sau: „Oh!”, ceea ce pentru mister Dick (prototipul perfectului gentleman) era un semnal să repete şi el din toată inima acelaşi strigăt. Dar, de-a lungul carierei sale parlamentare, lui mister Dick i s-au adus atâtea învinuiri şi a fost făcut răspunzător de fapte cu urmări atât de teribile, încât avea mustrări de conştiinţă. Cred că începuse chiar să-i fie teamă că într-adevăr săvârşise nu ştiu ce fapte pentru surparea constituţiei britanice şi pentru destrămarea ţării.</p>
               <p>De multe ori continuam dezbaterile până ce pendula bătea miezul nopţii, iar lumânările erau pe sfârşite. Rezultatul acestor excelente exerciţii a fost că încetul cu încetul am început să ţin destul de uşor pasul cu Traddles, şi dac-aş fi fost în stare să şi înţeleg notele mele, triumful ar fi fost deplin. Dar când era vorba de descifratul notelor luate, pricepeam tot atât de puţin cât aş fi priceput dacă aş fi copiat inscripţiile chinezeşti de pe o imensă partida de lăzi de ceai sau literele de aur de pe toate flacoanele roşii şi verzi din farmacii.</p>
               <p>Nu-mi rămânea altceva de făcut decât să mă întorc şi să iau totul de la început. Mi-a venit foarte greu, dar m-am întors, nu cu inima uşoară, şi am început să parcurg în mod sistematic şi cu multă sârguinţă, ca un melc, aceeaşi materie plicticoasă, oprindu-mă să studiez cu grijă, sub toate aspectele, fiecare amănunt şi făcând eforturi disperate ca să recunosc de la prima vedere toate aceste semne tainice. Eram întotdeauna punctual la birou; de asemenea, şi la doctorul Strong; şi munceam într-adevăr, vorba ceea, ca un cal de povară.</p>
               <p>Într-o bună zi, venind, ca de obicei, la „Doctors' Commons”, l-am zărit în uşa biroului pe mister Spenlow, cu un aer foarte grav şi vorbind singur. Întrucât deseori se plângea de dureri de cap – avea gâtul scurt şi cred cu tărie că purta gulere prea scrobite – în primul moment am fost alarmat la gândul că nu s-ar simţi bine despre partea asta; dar foarte curând dânsul mi-a risipit îngrijorarea.</p>
               <p>În loc să-mi răspundă binevoitor, ca de obicei, la „bună dimineaţa”, s-a uitat la mine cu un aer distant şi ceremonios şi pe un ton glacial m-a poftit să-l însoţesc la cafeneaua care pe acea vreme avea o uşă ce dădea spre „Doctors' Commons”, chiar lângă portiţa care făcea legătura cu St. Paul's Churchyard. Foarte tulburat, simţeam înţepături fierbinţi în tot corpul, ca şi cum mugurii temerilor mele ar fi plesnit în toate direcţiile. Lăsându-l să treacă puţin înainte, pentru că ulicioara era îngustă, am băgat de seamă că-şi purta capul cu un aer semeţ, care nu prevestea nimic bun; şi atunci mi-a dat în minte că va fi descoperit ceva în privinţa iubitei mele Dora.</p>
               <p>Chiar de n-aş fi ghicit acest lucru în drum spre cafenea, tot aş fi înţeles despre ce era vorba în clipa când, urmându-l într-o cămăruţă aflată la etaj, am dat ochii cu miss Murdstone, rezemată de un bufet, pe care erau înşirate câteva cupe cu fundul în sus şi cu lămâi pe deasupra, precum şi două din acele casete extraordinare, cu lăcaşuri şi jgheaburi, anume pentru fiecare cuţit şi fiecare furculiţă, care, din fericire pentru neamul omenesc, au ieşit din modă.</p>
               <p>Miss Murdstone mi-a întins vârful degetelor ei îngheţate şi s-a aşezat ţeapănă şi severă. Mister Spenlow a închis uşa, mi-a arătat un scaun şi a rămas în picioare pe preşul din faţa căminului.</p>
               <p>—  Aveţi bunătatea să-i arătaţi lui mister Copperfield ce aveţi în sacoşa dumneavoastră, miss Murdstone, a spus mister Spenlow.</p>
               <p>Cred că sacoşa era una şi aceeaşi cu vechea sacoşă cu fălci de oţel, care se închidea ca o capcană, din zilele copilăriei mele. Strângând buzele, din simpatie pentru închizătoare, miss Murdstone a deschis sacoşa – întredeschizând gura, în acelaşi timp – şi a scos ultima mea scrisoare către Dora, plină de cuvinte de dragoste înflăcărată.</p>
               <p>—  E, pare-mi-se, scrisul dumneavoastră, mister Copperfield, mi-a spus mister Spenlow.</p>
               <p>Mi-era foarte cald şi am auzit o voce care nu semăna deloc cu a mea spunând:</p>
               <p>—  Da, sir, e scrisul meu!</p>
               <p>—  Dacă nu mă înşel, a urmat mister Spenlow, în timp ce miss Murdstone scotea din sacoşă un pachet de scrisori, legat cu o delicioasă panglică albastră, şi acestea tot de mâna dumneavoastră sunt scrise, mister Copperfield?</p>
               <p>Cu adâncă jale le-am luat din mâna ei; şi când mi-am aruncat ochii asupra unor începuturi de scrisori, ca: „Dora mea în veci iubită”, sau: „Îngerul meu iubit”, sau: „Dragostea mea binecuvântată”, şi aşa mai departe, mi-a năvălit sângele în obraz şi am plecat capul.</p>
               <p>Când, fără să vreau, i le-am întins ca să le ia, mister Spenlow mi-a spus foarte rece:</p>
               <p>—  Nu, mulţumesc! Nu vreau să vă lipsesc de ele. Miss Murdstone, fiţi bună şi continuaţi!</p>
               <p>După ce o clipă a cercetat cu luare-aminte preşul, această delicată făptură i-a dat drumul pe un ton sec şi mieros în acelaşi timp:</p>
               <p>—  Trebuie să mărturisesc că de mai multă vreme nutream bănuieli în privinţa raporturilor dintre miss Spenlow şi mister Copperfield. I-am observat pe miss Spenlow şi mister Copperfield în ziua când s-au cunoscut, şi n-am rămas cu o impresie bună. Stricăciunea inimii omeneşti e atât de…</p>
               <p>—  V-aş rămâne îndatorat, ma'am, a întrerupt-o mister Spenlow, dacă v-aţi mărgini numai la fapte.</p>
               <p>Miss Murdstone a lăsat ochii în pământ, a clătinat din cap, protestând parcă împotriva acestei întreruperi nelalocul ei, şi apoi, cu o demnitate jignită, a urmat:</p>
               <p>—  Fiindcă trebuie să mă mărginesc numai la fapte, le voi arăta cât mai simplu cu putinţă. Poate că se va găsi că acest fel de a proceda este mai nimerit. Am mai spus, sir, că de mai multă vreme nutream bănuieli în privinţa raporturilor dintre miss Spenlow şi mister Copperfield. Am căutat în repetate rânduri să găsesc o mărturie covârşitoare, care să susţină aceste bănuieli, dar în zadar. De aceea m-am abţinut să vorbesc despre ele tatălui lui miss Spenlow – şi aici s-a uitat foarte aspru la el – ştiind că, în asemenea cazuri, oamenii nu prea sunt dispuşi să răsplătească îndeplinirea conştiincioasă a datoriei.</p>
               <p>Mister Spenlow a părut înfricoşat de austeritatea bărbătească de care dădea dovadă miss Murdstone şi a încercat s-o mai îmbuneze, făcând un gest conciliant cu mâna.</p>
               <p>—  Când m-am înapoiat la Norwood, după absenţa prilejuită de căsătoria fratelui meu, a urmat miss Murdstone cu un glas dispreţuitor, şi când miss Spenlow s-a întors după vizita făcută prietenei sale, miss Mills, mi s-a părut că purtarea lui miss Spenlow îmi dă şi mai mult de bănuit ca înainte. De aceea am supravegheat-o pe miss Spenlow îndeaproape.</p>
               <p>Pe scumpa, micuţa şi biata Dora, care nu ştia că o urmăreau aceşti ochi de zmeu.</p>
               <p>—  Totuşi, până aseară, a urmat miss Murdstone, n-am găsit nici o dovadă. Mi se părea mie că miss Spenlow primea prea multe scrisori de la prietena ei, miss Mills; dar cum prietenia cu miss Mills era aprobată fără rezervă de tatăl lui miss Spenlow (asta reprezenta un usturător reproş la adresa lui mister Spenlow), n-aveam de ce să mă amestec. Dacă nu mi-e permis să amintesc despre stricăciunea sufletului omenesc, ar fi locul – ar trebui – cel puţin să mi se îngăduie să vorbesc de încrederea prost plasată.</p>
               <p>Căutând să se scuze în şoaptă, mister Spenlow a încuviinţat.</p>
               <p>—  Aseară, după ceai, a continuat miss Murdstone, am băgat de seamă cum căţeluşul sărea şi se tăvălea mârâind prin salon, jucându-se cu ceva. Am întrebat-o pe miss Spenlow: „Dora, ce ţine căţeluşul în bot? E o hârtie!” Miss Spenlow şi-a dus imediat mâna la bluză, a scos un ţipăt şi s-a repezit la câine. I-am tăiat calea şi i-am spus: „Dora, draga mea, dă-mi voie!”</p>
               <p>Vai, Jip, potaie ticăloasă, aşadar, pocinogul tu l-ai făcut!</p>
               <p>—  Miss Spenlow, a spus Jane Murdstone, a încercat să mă mituiască sărutându-mă şi oferindu-mi cutii de lucru şi bijuterii mărunte, dar, fireşte, trec peste toate acestea. Când m-am apropiat, căţeluşul s-a ascuns sub sofa şi nu l-am scos de acolo decât cu cleştele de cărbuni, după multă caznă. Chiar când a ieşit, tot mai ţinea scrisoarea în bot; şi când, cu riscul de a fi muşcată, am dat să i-o smulg, a ţinut-o atât de tare cu dinţii, încât, trăgând de document, l-am ridicat şi l-am ţinut suspendat în aer. În cele din urmă, am pus mâna pe el. După ce l-am cercetat, mi-am dat seama că miss Spenlow pesemne că mai avea multe alte asemenea scrisori; şi în cele din urmă am obţinut pachetul care se află acum în mâna lui David Copperfield.</p>
               <p>Aici s-a oprit, apoi, închizând la loc sacoşa, şi gura, a rămas neclintită cu aerul că decât să cedeze mai degrabă ar pieri.</p>
               <p>—  Aţi auzit-o pe miss Murdstone, mi-a zis mister Spenlow, întorcându-se spre mine. Aş vrea să ştiu, mister Copperfield, aveţi ceva de spus?</p>
               <p>Imaginile odorului inimii mele, ce mi s-au perindat înaintea ochilor – dânsa plângând cu hohote noaptea întreagă; dânsa, singură, chinuită de groază şi disperare; dânsa cerând şi cerşind îndurare din partea femeii cu inima de piatră şi zadarnic încercând s-o îmbuneze cu sărutări, cutii de lucru şi brelocuri; dânsa, strivită sub apăsarea acestei cumplite nenorociri, şi asta numai şi numai din vina mea – toate aceste imagini, zic, au zdruncinat şi acel rest de demnitate de care eram în stare. Cred că timp de câteva minute am tremurat de emoţie, cu toate că m-am străduit din răsputeri să mă stăpânesc.</p>
               <p>—  Nu, n-am nimic de spus, sir, i-am răspuns, afară de faptul că sunt singurul vinovat. Dora…</p>
               <p>—  Miss Spenlow, vă rog, m-a corectat tatăl ei, cu un gest maiestuos.</p>
               <p>—… a fost îndemnată şi convinsă de mine, am urmat înghiţind formula rece, „să consimtă a tăinui totul şi acum regret amarnic acest lucru”.</p>
               <p>—  Sunteţi cât se poate de condamnabil, mi-a zis mister Spenlow, plimbându-se în lung şi în lat pe preşul din faţa căminului şi subliniind tot ce spunea cu mişcări ale întregului corp, nu numai ale capului, din pricină că şira spinării şi cravata îi erau prea ţepene. Aţi săvârşit o faptă mârşavă şi nepermisă, mister Copperfield. Când poftesc în casa mea un gentleman, indiferent dacă are nouăsprezece, douăzeci şi nouă sau nouăzeci de ani, înseamnă că îi acord toată încrederea. Şi dacă mi-o înşală, săvârşeşte o faptă dezonorantă, mister Copperfield.</p>
               <p>—  Vă asigur că-mi dau seama, sir, i-am răspuns. Dar până acum nu mi-am dat seama niciodată. Vă spun sincer şi cinstit, mister Spenlow, niciodată nu mi-am dat seama. O iubesc pe miss Spenlow atât de mult, încât…</p>
               <p>—  Mofturi! a spus mister Spenlow roşind. Vă rog, nu-mi spuneţi în faţă că o iubiţi pe fiica mea, mister Copperfield!</p>
               <p>—  Oare mi-aş putea justifica purtarea, sir, dacă n-ar fi aşa? am întâmpinat, foarte umil.</p>
               <p>—  Vă închipuiţi, sir, c-aţi putea s-o justificaţi dacă ar fi aşa? m-a interpelat mister Spenlow, oprindu-se brusc la mijlocul preşului. La vârsta dumneavoastră şi la vârsta fiicei mele nu v-aţi gândit, mister Copperfield? Nu v-aţi dat seama că surpaţi încrederea care ar trebui să existe între mine şi fiica mea? Nu v-aţi gândit deloc la situaţia fiicei mele în lume, la proiectele pe care le am pentru a-i asigura un rang mai înalt, la intenţiile testamentare pe care le-aş putea avea în privinţa ei? Nu v-aţi gândit la nimic, mister Copperfield?</p>
               <p>—  Cred că prea puţin, sir, i-am răspuns, vorbindu-i cu tot respectul şi cu toată amărăciunea de care eram năpădit. Dar vă rog să mă credeţi că am ţinut seama de faptul că aveam şi eu o situaţie în societate. Când v-am dat acele explicaţii, eram gata logodiţi…</p>
               <p>—  Vă ROG, mister Copperfield, să NU-mi spuneţi mie, că sunteţi logodiţi! a spus mister Spenlow, lovindu-şi energic palmele şi semănând mai mult ca oricând cu Punch85, ceea ce, cu toată deznădejdea mea, n-a putut să-mi scape.</p>
               <p>Miss Murdstone, altminteri atât de impasibilă, a râs dispreţuitoare, emiţând un sunet scurt, monosilabic.</p>
               <p>—  Când v-am povestit schimbarea intervenită în situaţia mea, sir, am urmat, înlocuind cu un alt termen expresia ce-i fusese atât de neplăcută, această tăinuire, la care îmi pare atât de rău c-am îndemnat-o pe miss Spenlow, dând din cap de mai multe ori la rând şi încruntându-se mi-am încordat toate puterile, n-am cruţat nici un efort ca s-o îmbunătăţesc. Sunt sigur că voi izbuti, cu timpul. N-aţi vrea să-mi acordaţi un răgaz… atâta cât veţi găsi cu cale? Suntem atât de tineri amândoi, sir…</p>
               <p>—  Aveţi dreptate, mi-a retezat vorba mister Spenlow, dând din cap de mai multe ori la rând şi încruntându-se straşnic, sunteţi foarte tineri amândoi. Toate astea-s mofturi! Şi e timpul să se pună capăt mofturilor. Luaţi-vă înapoi scrisorile şi puneţi-le pe foc. Şi daţi-mi mie scrisorile primite de la miss Spenlow, ca să le pun pe foc. Vă daţi seama că de aci înainte, raporturile noastre se vor desfăşura numai aici, la „Doctors' Commons”, dar trebuie să cădem de acord să nu mai pomenim nimic de trecut. Ascultaţi-mă, mister Copperfield, căci nu sunteţi lipsit de bun-simţ; şi asta e cea mai bună ieşire.</p>
               <p>Nu. Nici prin gând nu-mi trecea să fiu de acord. Îmi părea foarte rău, dar era aici în joc ceva mai presus decât bunul-simţ. Iubirea era mai presus de orice, consideraţiuni lumeşti, şi eu o idolatrizam pe Dora, iar Dora mă iubea. Nu m-am exprimat chiar aşa; am îndulcit lucrurile cât am putut mai bine; dar i-am dat a înţelege că eram neînduplecat în această privinţă. Nu cred că m-am arătat prea caraghios, dar ştiu că am fost neînduplecat.</p>
               <p>—  Foarte bine, mister Copperfield, a zis mister Spenlow, nu-mi rămâne decât să încerc s-o influenţez pe fiica mea.</p>
               <p>Printr-un sunet expresiv, printr-o răsuflare prelungă, care nu era nici oftat, nici geamăt, dar semăna cu amândouă, miss Murdstone i-a dat a înţelege că asta ar fi trebuit să facă de la bun început.</p>
               <p>—  Nu-mi rămâne decât să încerc s-o influenţez pe fiica mea, a repetat mister Spenlow, încurajat de acest sprijin. Refuzaţi să luaţi înapoi aceste scrisori, mister Copperfield?</p>
               <p>Căci le pusese pe masă.</p>
               <p>Da. I-am spus că-l rog să nu mi-o ia în nume de rău, dar că-mi era cu neputinţă să le primesc de la miss Murdstone.</p>
               <p>—  Nici de la mine? a întrebat mister Spenlow.</p>
               <p>Nu, i-am răspuns cu cel mai profund respect; nici de la el.</p>
               <p>—  Foarte bine! a zis mister Spenlow.</p>
               <p>A  urmat o lungă tăcere şi am şovăit dacă să plec sau să rămân. În cele din urmă m-am îndreptat încet spre uşă, pregătindu-mă să-i spun că este, poate, cel mai potrivit să mă retrag; când, cu amândouă mâinile în buzunarele hainei (era singurul gest pe care-l putea face) şi cu un aer pe care, în ultimă analiză, l-aş numi foarte evlavios, mi-a zis:</p>
               <p>—  Pesemne că ştiţi, mister Copperfield, că nu sunt cu totul lipsit de avere şi că fiica mea e fiinţa cea mai apropiată şi mai dragă pe care o am pe lume.</p>
               <p>M-am grăbit să-i răspund, exprimându-mi speranţa că greşeala pe care dragostea mea disperată m-a mânat s-o săvârşesc nu-l va face să mă creadă şi lacom de bani pe deasupra.</p>
               <p>—  Nu m-am gândit la asta, mi-a spus mister Spenlow. Ar fi mai bine, mister Copperfied, şi pentru dumneavoastră şi pentru noi toţi, dacă aţi fi lacom de bani, adică dacă aţi avea mai mult discernământ şi aţi fi mai puţin influenţat de toate mofturile astea tinereşti. Nu. Voiam să ştiu, în cu totul altă ordine de idei, dacă vă daţi seama că am oarecare avere, pe care aş putea s-o las copilului meu.</p>
               <p>Fireşte, i-am spus că-mi dădeam seama.</p>
               <p>—  Având în vedere experienţa lucrurilor ce le vedem zi de zi aici la „Doctors' Commons”, în legătură cu diferitele nesocotinţe şi scăpări cu totul inexplicabile săvârşite de unii oameni în privinţa dispoziţiilor testamentare – o materie care ne oferă, mai mult decât oricare alta, revelaţii dintre cele mai stranii asupra uşurinţei omeneşti – sunteţi desigur convins că am luat măsurile necesare în această direcţie.</p>
               <p>Am dat din cap.</p>
               <p>—  Nu voi îngădui, a urmat mister Spenlow cu o evlavie vădit sporită şi clătinând uşor capul, în timp ce se legăna când pe vârfuri, când pe călcâie, ca dispoziţiile mele testamentare în favoarea copilului meu să fie afectate de o aberaţie ca aceasta. E o curată aberaţie. Curată prostie. În scurt timp va cântări mai puţin decât un fulg. Dar dacă nu veţi abandona cu totul această idee nesăbuită, într-un moment de supărare, aş putea… aş putea să fiu îndemnat s-o apăr pe fiica mea şi să iau anumite măsuri care s-o ferească de urmările unui pas nebunesc în direcţia unei căsătorii. De aceea, mister Copperfield, sper că nu mă veţi sili să redeschid, fie numai chiar pentru un sfert de ceas, această pagină încheiată din cartea vieţii mele şi să schimb, măcar şi pentru un sfert de ceas, rânduielile statornicite mai demult în privinţa acestor importante probleme.</p>
               <p>Plutea în jurul lui o aură de linişte, de seninătate, o lumină transparentă, ca de amurg, care m-au mişcat adânc. Era atât de resemnat şi de împăcat cu sine – evident că-şi rânduise perfect treburile pe care le pusese atât de metodic la cale, încât avea de ce să fie emoţionat când se gândea la lucrurile astea. Cred chiar că am văzut că i-au dat şi lacrimi, din pricina puternicului sentiment ce-l stăpânea.</p>
               <p>Dar ce puteam face? Nu puteam să mă dezic de Dora şi să înăbuş glasul inimii mele. Aşadar, cum l-aş fi putut refuza când mi-a spus c-ar fi bine să mă mai gândesc o săptămână, dar în acelaşi timp cum aş fi putut să nu-mi dau seama că nici o infinitate de săptămâni n-ar izbuti să exercite vreo înrâurire asupra unei pasiuni, ca a mea?</p>
               <p>—  Mai sfătuiţi-vă între timp cu missis Trotwood sau cu orice altă persoană care cunoaşte viaţa, mi-a spus mister Spenlow, potrivindu-şi cravata cu amândouă mâinile. Luaţi-vă o săptămână timp de gândire, mister Copperfield.</p>
               <p>Am cedat; şi cu o căutătură care dorea să exprime cât mai elocvent o statornicie mâhnită şi disperată, am părăsit cămăruţa. Sprâncenele stufoase ale fioroasei miss Murdstone m-au urmărit până la uşă – spun sprâncenele ei mai degrabă decât ochii, fiindcă ele îi dominau chipul – şi mutra ei era atât de asemănătoare aceleia cu care obişnuia să mă privească odinioară, cam pe la ora aceea, dimineaţa, în salonaşul nostru din Blunderstone, încât mi s-a părut că iar nu mi-am ştiut lecţia şi că greutatea ce o simţeam apăsându-mi creierul era acea îngrozitoare carte de citire cu gravuri în lemn, ovale, pe care copilăreasca mea imaginaţie le asemăna cu nişte sticle de ochelari.</p>
               <p>Când am ajuns la birou, mi-am acoperit faţa cu palmele, ca să nu-l văd pe Tiffey, nici pe ceilalţi, şi m-am aşezat la masa mea, în ungherul meu, unde, gândindu-mă la cutremurul întâmplat fără veste şi blestemându-l amarnic pe Jip, am fost cuprins de o asemenea îngrijorare în privinţa Dorei, încât mă mir cum de nu mi-am luat pălăria şi n-am pornit-o într-o goană nebunească până la Norwood. Gândul că ar putea s-o terorizeze şi s-o facă să plângă pe Dora, şi că eu nu voi fi acolo pentru a-i da curaj, m-a torturat în aşa măsură, încât m-am apucat să-i scriu lui mister Spenlow o scrisoare exaltată, rugându-l să nu abată asupra ei urmările groaznicei mele sorţi. L-am implorat să-i cruţe firava făptură – să nu strivească o floare gingaşă – şi, după câte îmi amintesc, i-am scris ca şi cum n-ar fi fost părintele ei, ci vreun căpcăun sau Balaurul din Wantley86. Am pecetluit scrisoarea şi am pus-o pe masa lui înainte de a se fi întors; şi când a venit, l-am văzut, prin uşa pe jumătate întredeschisă a biroului, cum a luat-o şi a citit-o.</p>
               <p>N-a pomenit nimic de ea toată dimineaţa; dar după-amiază, înainte de a pleca, m-a chemat şi mi-a spus că nu aveam nici un motiv să fiu neliniştit în ce priveşte sănătatea şi fericirea fiicei sale. O încredinţase, mi-a zis, că nu era decât o prostie; afară de asta nu-i mai spusese nimic. Avea convingerea că dânsul era un tată indulgent (într-adevăr şi era) şi că m-aş putea dispensa de a-mi face griji în privinţa ei</p>
               <p>—  Dacă vă veţi arăta îndărătnic sau zvăpăiat, mi-a zis, m-aţi putea sili, mister Copperfield, să-mi trimit din nou fiica în străinătate pentru câtva timp; dar am o părere mai bună despre dumneavoastră. Sper că peste câteva zile veţi fi mai înţelept. Cât despre miss Murdstone (căci în scrisoare pomenisem şi de ea), preţuiesc vigilenţa de care a dat dovadă şi îi sunt îndatorat; i-am dat însă instrucţiuni stricte să evite acest subiect. Tot ceea ce doresc, mister Copperfield, e să-l dăm uitării. Singurul lucru ce-l aveţi de făcut, mister Copperfield, e să-l daţi şi dumneavoastră uitării.</p>
               <p>Singurul lucru! În epistola pe care i-am scris-o Juliei Mills, am citat cu amărăciune această formulă. Singurul lucru ce-l aveam de făcut, i-am scris, cu un sarcasm întunecat, era s-o dau uitării pe Dora. Acesta era singurul lucru, dar ce însemna acest lucru? Am conjurat-o pe miss Mills să mă primească în seara aceea. În ipoteza că nu m-ar putea primi cu aprobarea şi consimţământul lui mister Mills, îi solicitam o întrevedere în bucătărioara din dos, unde se afla măngălăul. Am înştiinţat-o că raţiunea începuse să mi se clatine pe înaltul ei scaun şi că numai dânsa, miss Mills, ar putea preîntâmpina detronarea ei. Am semnat că rămân al ei, cu mintea rătăcită; şi recitind epistola înainte de a o trimite cu un comisionar, mi-am dat seama că era scrisă în stilul lui mister Micawber.</p>
               <p>Cu toate acestea, am expediat-o. Seara, m-am dus pe strada unde locuia miss Mills şi m-am plimbat în sus şi în jos până ce a venit servitoarea, care m-a luat şi, pe furiş, prin spatele casei, m-a condus în bucătărioara din dos. De atunci încoace m-am convins că de fapt nu exista nici un motiv ca să nu intru pe uşa din faţă şi să nu fiu primit în salon, afară doar de deosebita slăbiciune ce o avea miss Mills pentru tot ce era romantic şi misterios.</p>
               <p>În bucătărioara din fund m-am dezlănţuit după pofta inimii. Venisem cred, ca să mă dau în spectacol, şi nu mai încape îndoială că am izbutit. Miss Mills primise un bileţel scris în grabă de Dora, care-i spunea că totul ieşise la iveală şi încheia astfel: „O, te rog, Julia, vino la mine, vino, vino!” Dar miss Mills, socotind că prezenţa ei nu va fi pe placul autorităţilor superioare, nu se dusese încă; astfel că ne aflam învăluiţi de tenebre în mijlocul deşertului Saharei.</p>
               <p>Miss Mills avea un extraordinar debit verbal şi îi plăcea să şi-l reverse asupra mea. Cu toate că şi-a amestecat lacrimile cu ale mele, n-am putut să nu bag de seamă că nenorocirile noastre îi ofereau o teribilă voluptate. Le alinta, dacă pot spune astfel, şi le răsfăţa. O prăpastie adâncă, mi-a spus, se căscase între mine şi Dora, peste care numai Dragostea, cu curcubeul ei vor putea să dureze un pod. În această lume crudă, Dragostea e sortită să sufere; aşa a fost de când e lumea, aşa va fi în vecii vecilor. Dar n-are a face, mi-a zis miss Mills. În cele din urmă inimile încătuşate în pânze de păianjen se vor elibera, şi atunci Dragostea va fi răzbunată.</p>
               <p>Pentru mine asta era o slabă mângâiere, însă miss Mills nu voia să aprindă nădejdi deşarte. M-a făcut să mă simt mult mai nenorocit decât înainte şi mi-am dat seama (ceea ce i-am şi spus, cu cea mai adâncă recunoştinţă) că-mi era o adevărată prietenă. Am hotărât împreună ca a doua zi dimineaţă să se ducă la Dora şi să găsească mijlocul s-o încredinţeze, fie prin priviri, fie prin cuvinte, de devotamentul şi disperarea mea. Ne-am despărţit copleşiţi de durere; şi cred că miss Mills a avut de ce să se delecteze.</p>
               <p>Când am ajuns acasă, i-am destăinuit totul mătuşii şi, în ciuda tuturor argumentelor ei, m-am culcat cu totul deznădăjduit. A doua zi m-am sculat deznădăjduit, şi am plecat deznădăjduit. Era sâmbătă dimineaţa, şi m-am dus de-a dreptul la „Doctors' Commons”.</p>
               <p>Am fost surprins când, de departe, am văzut că în faţa intrării biroului comisionarii stăteau şi vorbeau între ei şi că mai mulţi trecători se opriseră în stradă şi se uitau la ferestrele închise. Am grăbit pasul şi, croindu-mi drum printre ei şi întrebându-mă de ce s-or fi uitând aşa, am intrat repede în birou, întreg personalul era de faţă, dar nimeni nu lucra. Pentru prima oară în viaţa lui, Tiffey şedea pe alt scaun decât al lui şi uitase să-şi atârne pălăria în cuier.</p>
               <p>—  Groaznică nenorocire, mister Copperfield! mi-a zis când am intrat.</p>
               <p>—  Ce-i? am exclamat. Ce s-a întâmplat?</p>
               <p>—  Nu ştiţi? s-a mirat Tiffey, şi toţi ceilalţi s-au strâns grămadă în jurul meu.</p>
               <p>—  Nu! am răspuns, rotindu-mi privirea de la unul la altul.</p>
               <p>—  Mister Spenlow, a zis Tiffey.</p>
               <p>—  Ce-i cu el?</p>
               <p>—  A murit!</p>
               <p>Când unul dintre funcţionari m-a ţinut să nu cad, am crezut că nu eu, ci biroul se clatină. M-au aşezat pe un scaun, mi-au desfăcut gulerul şi mi-au adus puţintică apă. Nu ştiu dacă a durat mult sau puţin.</p>
               <p>—  A murit? am întrebat.</p>
               <p>—  Aseară a luat masa în oraş, mi-a zis Tiffey, şi apoi, după ce a trimis vizitiul acasă cu diligenţa, aşa cum ştiţi că obişnuia uneori, a plecat singur cu faetonul…</p>
               <p>—  Şi?</p>
               <p>—  Faetonul a ajuns acasă fără el. Caii s-au oprit la uşa grajdului. Vizitiul a ieşit cu o lanternă. În faeton nu eră nimeni.</p>
               <p>—  O luaseră razna caii?</p>
               <p>—  Nu erau înfierbântaţi, a zis Tiffey, punându-şi ochelarii. Vreau să spun că nu erau mai înfierbântaţi decât atunci când mergeau în trap, ca de obicei. Hăţurile erau rupte, căci fuseseră târâte pe jos. S-a ridicat toată casa, şi trei dintre servitori au pornit să-l caute. L-au găsit la vreo milă depărtare.</p>
               <p>—  La mai mult de o milă, mister Tiffey, s-a amestecat un funcţionar mai tânăr.</p>
               <p>—  Aşa? Cred că ai dreptate, a zis Tiffey, la mai mult de o milă, nu departe de biserică… zăcea cu faţa la pământ, cu trupul pe jumătate pe marginea şoselei, jumătate pe potecă. Dacă a căzut lovit de dambla, sau dacă a coborât când a simţit că-i vine rău, înainte de a-l fi lovit damblaua, sau dacă era mort când a căzut, deşi nu încape îndoială că-şi pierduse cunoştinţa, asta pare-se că nimeni nu poate şti. Dacă poate mai răsufla când l-au găsit, sigur e că de vorbit nu mai putea. Cât de repede cu putinţă a fost adus un medic; dar totul a fost zadarnic.</p>
               <p>Nu pot descrie în ce stare de spirit m-a cufundat această veste. E lesne de înţeles ce şoc a însemnat pentru mine acest accident atât de neaşteptat întâmplat unui om cu care nu fusesem de acord în unele privinţe, ce înspăimântător de pustiu mi s-a părut biroul pe care-l ocupase până mai adineauri, unde scaunul şi masa lui de lucru parcă îl aşteptau şi unde actele scrise aseară de mâna lui mi se păreau nişte strigoi, ce ciudată mi s-a părut neputinţa de a separa persoana lui de locurile acelea şi de a nu aştepta că-l văd intrând ori de câte ori se deschidea uşa, ce impresie mi-a făcut tăcerea şi somnolenţa ce domneau în birou, precum şi interesul neobosit cu care colegii comentau cele petrecute, şi acel du-te-vino al persoanelor care s-au perindat toată, ziua ca să se îndoape cu detalii despre accident. Nu pot însă descrie cum în adâncul inimii mele gelozia se îndrepta chiar şi împotriva Morţii. Cum am fost cuprins de temerea că îmi va răpi locul pe care-l ocupam în gândurile Dorei. Cum, într-un chip josnic, pentru care nu găsesc cuvinte, am ajuns să fiu gelos până şi pe mâhnirea ei, cum mă neliniştea gândul că plânge de faţă cu alţii şi că va fi consolată de alţii. Cum mă stăpânea o dorinţă lacomă şi egoistă de a îndepărta pe toată lumea din preajmă-i, de a rămâne numai noi doi şi de a fi pentru ea totul în acele clipe mai grele decât oricare.</p>
               <p>În vâltoarea acelei tulburări sufleteşti – pe care sper că au încercat-o şi alţii – m-am dus în seara aceea la Norwood; şi aflând de la un servitor, când m-am interesat la poartă, că miss Mills se afla acolo, am rugat-o pe mătuşa să-i expedieze misiva pe care îndată i-am scris-o. În ea am deplâns din tot sufletul moartea pretimpurie a lui mister Spenlow, vărsând lacrimi în timp ce-i scriam. Am rugat-o să-i spună Dorei, dacă Dora era în stare, s-o asculte, că mie dânsul îmi vorbise cu cea mai mare bunăvoinţă şi stimă; şi că numele ei îl rostise totdeauna cu dragoste, fără nici un cuvânt de dojană. Ştiu c-am făcut acest gest mânat de o pornire egoistă, vrând ca numele meu să fie pomenit în faţa ei; dar am încercat să mă conving că săvârşisem un act de dreptate faţă de memoria răposatului. Se poate chiar să fi crezut acest lucru.</p>
               <p>A  doua zi mătuşa a primit un răspuns de câteva rânduri; pe plic era scris numele mătuşii, dar răvaşul dinăuntru mi-era adresat mie. Dora era copleşită de durere; şi când prietena ei o întrebase dacă să-mi trimită un cuvânt de dragoste din partea ei, dânsa doar strigase printre lacrimi, cum striga tot timpul: „Vai, scumpul meu papa! Vai, bietul papa!” Dar nu spusese Nu, şi asta mi s-a părut mai important decât orice.</p>
               <p>Câteva zile mai târziu, mister Jorkins, care, în urma accidentului, se deplasase la Norwood, a venit la birou. S-a retras cu Tiffey, şi după ce au discutat câteva minute cu uşile închise, Tiffey a scos capul pe uşă şi mi-a făcut semn să intru.</p>
               <p>—  O! mi-a zis mister Jorkins. Mister Tiffey şi cu mine ne pregăteam să cercetăm birourile, sertarele şi toate dulapurile şi cutiile răposatului, ca să punem sub peceţi actele lui personale şi să-i găsim testamentul. În altă parte n-am găsit nici urmă de testament, mister Copperfield. Aţi putea să ne daţi o mână de ajutor, dacă binevoiţi.</p>
               <p>Ardeam de nerăbdare să aflu ce se va întâmpla cu Dora – cine avea să-i fie tutore şi aşa mai departe – şi această propunere îmi oferea o posibilitate. Ne-am apucat să căutăm fără întârziere. Mister Jorkins descuia birourile şi sertarele, iar noi scoteam toate hârtiile. Puneam de o parte hârtiile firmei, iar pe cele personale (care nu erau numeroase), de alta. Lucram cu un aer grav; şi ori de câte ori dădeam peste un sigiliu, o cutie de creioane, un inel sau alte obiecte mărunte de acel fel folosite de răposatul, vorbeam cu glas scăzut.</p>
               <p>Sigilasem mai multe pachete şi lucram mai departe, tăcuţi şi prăfuiţi, când deodată mister Jorkins, folosind exact cuvintele pe care răposatul său asociat le rostise pe socoteala lui, ne-a zis:</p>
               <p>—  Pe mister Spenlow era foarte greu să-l scoţi din făgaşul lui. Doar l-aţi cunoscut şi dumneavoastră! Îmi vine a crede că n-a lăsat testament.</p>
               <p>—  O, ştiu precis că a lăsat! am spus.</p>
               <p>S-au întrerupt amândoi şi s-au uitat la mine.</p>
               <p>—  Mi-a spus acest lucru chiar în ziua când l-am văzut ultima oară, am urmat, şi mi-a mai spus că de mult rânduise totul în privinţa averii sale.</p>
               <p>Mister Jorkins şi Tiffey au clătinat din cap ca un singur om.</p>
               <p>—  Asta nu mi se pare încurajator, a zis Tiffey.</p>
               <p>—  Deloc încurajator, a întărit mister Jorkins.</p>
               <p>—  Cred că nu puneţi la îndoială… am început eu.</p>
               <p>—  Scumpe mister Copperfield, m-a întrerupt Tiffey, apucându-mă de braţ şi închizând amândoi ochii, în timp ce clătina din cap, dacă aţi fi lucrat la „Doctors' Commons” atâta amar de vreme ca mine, aţi şti că nu există domeniu în care oamenii să se arate atât de inconsecvenţi şi atât de puţin vrednici de crezare.</p>
               <p>—  Doamne iartă-mă, acelaşi lucru mi l-a spus şi el! am răspuns eu.</p>
               <p>—  Asta, a zis Tiffey, mi se pare că exclude orice umbră de îndoială. Părerea mea e: n-a lăsat nici un testament.</p>
               <p>Mi s-a părut foarte straniu, dar până la urmă s-a dovedit că nu lăsase nici un testament. Judecând după hârtiile sale, s-ar fi putut crede că nici prin gând nu i-ar fi trecut vreodată să facă un testament, căci printre ele nu s-a găsit nici o însemnare, nici o ciornă, nici o scrisoare care să consemneze vreo intenţie testamentară. Ceea ce mi s-a părut aproape tot atât de ciudat a fost faptul că socotelile sale erau în mare neorânduială. A fost cât se poate de greu, am auzit, să se alcătuiască o catagrafie a averii lui în momentul morţii. Părea probabil că de ani de zile nu ştiuse nici el nimic precis în privinţa patrimoniului lui. Încetul cu încetul a ieşit la iveală că, în dorinţa de a ţine pasul în emulaţia frenetică privind luxul şi eleganţa ce avea loc pe atunci la „Doctors' Commons”, mister Spenlow cheltuise mai mult decât venitul ce-l realiza din profesie, care nu era cine ştie ce mare, împuţinându-şi astfel considerabil mijloacele personale, dacă fuseseră vreodată mari (ceea ce era foarte îndoielnic). Mobila de la Norwood a fost scoasă în vânzare, iar contractul de închiriere a fost cedat; şi Tiffey mi-a spus, fără să bănuiască măcar cât mă interesau toate aceste amănunte, că, după ce vor fi achitate toate datoriile răposatului şi după ce se va scădea cota respectivă din creanţele dubioase sau putrede ale firmei, abia dacă se vor alege vreo mie de lire din toată succesiunea.</p>
               <p>Asta a ieşit la iveală după vreo şase săptămâni. Am suferit cumplit în tot acest răstimp şi am fost într-adevăr cât pe-aci să-mi pun capăt vieţii de fiecare dată când miss Mills îmi aducea la cunoştinţă că ori de câte ori se pomenea numele meu, biata Dora, cu inima zdrobită, nu spunea decât: „Vai, bietul papa! Vai, scumpul meu papa!” Am mai aflat că nu avea alte rude decât două mătuşi, surori nemăritate ale lui mister Spenlow, care locuiau la Putney87, şi de ani de zile nu se mai văzuseră decât accidental cu fratele lor. Nu se certaseră niciodată (mi-a povestit miss Mills), dar la botezul Dorei, fiind invitate la ceai, în loc să fie poftite, aşa cum apreciau ele c-ar fi fost cazul, la o masă, trimiseseră o scrisoare, arătând că erau de părere că, „spre mulţumirea tuturor, ar fi mai bine” să nu dea urmare invitaţiei. Din ziua aceea îşi urmaseră drumul lor, iar mister Spenlow pe al său.</p>
               <p>Aceste două doamne ieşiseră acum din rezerva lor şi îi propuseseră Dorei să vină să locuiască cu ele, la Putney. Ghemuindu-se la pieptul lor şi plângând, Dora exclamase:</p>
               <p>—  Vai, desigur, vă rog să mă luaţi la Putney, cu Julia Mills şi cu Jip!</p>
               <p>Şi astfel, la scurt timp după înmormântare, au plecat împreună.</p>
               <p>Cum am găsit timp să mă duc la Putney, nu ştiu; fapt e că, într-un fel sau altul, am izbutit destul de des să dau târcoale prin vecinătate. Miss Mills, ca să-şi îndeplinească cât mai conştiincios obligaţiile prieteneşti, s-a hotărât să ţină un jurnal, şi ne întâlneam uneori pe izlazul comunal, ca să-mi citească din el, sau (când n-avea timp să zăbovească) mi-l împrumuta. Dau aici câteva mostre de însemnări, pe care le-am păstrat ca pe nişte adevărate comori!</p>
               <p>„Luni. Scumpa mea D, e încă tare abătută. Dureri de cap. I-am atras luarea-aminte că J. are părul frumos. D. l-a mângâiat pe J. Amintirile pe care i le-a trezit i-au deschis zăgazurile durerii. Explozie de amărăciune. (Lacrimile nu sunt oare roua inimii? J. M.)</p>
               <p>Marţi. D. slăbită şi nervoasă. Frumoasă în paloarea ei. (Oare nu constatăm acelaşi lucru şi în privinţa lunii? J. M.) D., J. M. şi J. au ieşit cu trăsura să ia aer. J. s-a uitat pe portieră şi a lătrat furios la un gunoier, ceea ce a adus un zâmbet pe faţa bietei D. (Din asemenea verigi mărunte e alcătuit lanţul vieţii. J. M.)</p>
               <p>Miercuri. D., oarecum mai veselă. I-am cântat o melodie care i se potrivea, Clopotele serii88. N-a liniştit-o, ci dimpotrivă. D. profund mişcată. Mai târziu am găsit-o în odaia ei, plângând. I-am recitat versurile despre dânsa şi tânăra Gazelă. Nici un rezultat. I-am amintit şi de imaginea-ndureratei resemnări89. (Întrebare: de ce în faţa mormântului? J. M.)</p>
               <p>Joi. D. simţitor mai bine. Noapte mai liniştită. Uşoare reflexe trandafirii îi colorează din nou obrajii. M-am hotărât să pronunţ numele lui D. C. L-am rostit cu grijă, pe când luam aer. D. imediat răscolită. „Vai, dragă Julia! Am fost un copil rău şi neascultător!” Am consolat-o şi am mângâiat-o. I-am zugrăvit o imagine ideală a lui D. C. ajuns în pragul morţii. D. Din nou răscolită. „Vai, ce să fac, ce să fac? Du-mă de aici, du-mă oriunde!” Foarte alarmată, D. a  leşinat. I-am adus un pahar cu apă de la cârciumă. (Imagine poetică. La uşa cârciumii, drept firmă o tablă de şah: o tablă de şah şi viaţa omenească. Vai! J. M.)</p>
               <p>Vineri. Zi agitată. Un bărbat cu sac albastru se prezintă în bucătărie, „să ia ghetele cucoanei lăsate la tălpuit”. Bucătăreasa răspunde: „N-avem aşa ceva” Bărbatul stăruie. Bucătăreasa se duce să se intereseze, lăsându-l pe bărbat singur cu J. Când bucătăreasa se întoarce, bărbatul mai insistă, dar în cele din urmă pleacă. J. dispărut fără urmă. D. disperată. Plângere la poliţie. Semnalmentele bărbatului: nas lătăreţ şi picioare cât nişte stâlpi de pod. Se fac cercetări pretutindeni. J. nicăieri. D. plânge amarnic, nemângâiată. Din nou aluzie la tânăra Gazelă. Aluzie nimerită, dar zadarnică. Spre seară vine un băiat necunoscut. Adus în salon. Nas lătăreţ, dar fără stâlpi de pod. Spune că cere o liră că să spună unde e câinele. Alte lămuriri refuză să dea, deşi tare încolţit. D scoate o liră, bucătăreasa e condusă la o căsuţă, unde-l găseşte pe J. singur, legat de piciorul unei mese. D. dansează de bucurie, în timp ce J. mănâncă. Încurajată de această fericită schimbare, îi pomenesc de D. C. D. plânge din nou şi strigă jalnic: „Vai, nu, nu, nu! Ar fi atât de urât să mă gândesc la altceva decât la bietul papa!” Îl sărută pe J. şi suspină până ce adoarme. (Oare nu se cuvine ca D. C. să-şi încredinţeze soarta largilor aripi ale Timpului? J. M.) „</p>
               <p>Singura mea mângâiere de-a lungul acestei perioade a fost miss Mills, cu jurnalul ei. Iar singurele mele bucurii au fost să mă întâlnesc cu dânsa, care cu câteva clipe mai înainte se despărţise de Dora, să desenez iniţialele numelui Dorei pe paginile jurnalului cu însemnări atât de prieteneşti şi să mă simt tot mai nefericit din pricina ei. Mi se părea că trăisem într-un castel clădit din cărţi de joc, care se prăbuşise, lăsându-ne numai pe mine şi pe miss Mills printre ruine: mi se părea că un vrăjitor hain trăsese un cerc magic în jurul nevinovatei zeiţe a inimii mele şi că înăuntrul acestuia nu voi fi în stare să pătrund decât cu ajutorul acelor aripi puternice care pe mulţi oameni îi poartă peste atâtea piedici.</p>
            </div>
            <div type="div2" rend="P2">
               <head>
                  <label>Capitolul XXXIX<lb/>
                  </label>„Wickfield &amp; Heep”</head>
               <p>Mătuşa, începând să fie serios îngrijorată de apatia mea prelungită, a pretextat, presupun, că ţinea neapărat să merg la Dover, să vizitez casa (care fusese dată cu chirie), să mă conving dacă totul era în bună ordine şi să închei un contract pe termen mai lung cu actualul chiriaş. Janet intrase în serviciul doctorului Strong, unde o vedeam în fiecare zi. Înainte de a părăsi Doverul, stătuse la îndoială, dacă să dea sau nu lovitura de graţie doctrinei renunţării la viaţa lumească, în spiritul căreia fusese educată, şi să se mărite cu un pilot naval, dar până la urmă hotărâse să nu facă acest pas. Nu atât de dragul principiilor, cred, ci mai degrabă pentru că, din întâmplare, nu-i plăcea băiatul.</p>
               <p>Deşi îmi venea greu să mă despart de miss Mills, m-am învoit aproape cu plăcere să îndeplinesc pretinsa dorinţă a mătuşii, care-mi oferea prilejul să petrec câteva ceasuri senine cu Agnes. I-am cerut bunului doctor părerea dac-aş putea lipsi trei zile; iar doctorul, fiind de acord că ar fi bine să mă odihnesc – m-a îndemnat chiar să-mi iau o vacanţă mai lungă; dar n-aveam putere să suport mai mult – m-am hotărât să plec.</p>
               <p>Cât despre îndatoririle mele la „Doctors' Commons”, n-aveam motive să mă sinchisesc cine, ştie cât. La drept vorbind, firma noastră începuse să aibă nume nu prea bun în rândul proctor-ilor mai de seamă, şi aluneca rapid în jos pe pantă către o situaţie îndoielnică. Afacerile nu fuseseră strălucite nici pe vremea lui mister Jorkins, înainte de venirea lui mister Spenlow; şi deşi se mai îmbunătăţiseră datorită noului impuls şi prestigiului lui mister Spenlow, totuşi nu erau clădite pe o temelie destul de serioasă ca să nu se resimtă de lovitura neaşteptată ce s-a abătut asupra ei prin pierderea conducătorului ei activ. Ele au scăzut simţitor. Mister Jorkins, în ciuda faimei de care se bucura în cadrul firmei, era un om comod, nu prea capabil, a cărui reputaţie în lumea dinafară nu era de natură să îmbunătăţească situaţia. Lucram cu el acuma, şi când îl vedeam cum priza tabac şi lăsa treburile să meargă în voia lor, regretam mai amarnic decât oricând cele o mie de lire ale mătuşii.</p>
               <p>Dar nu asta era partea cea mai rea. La „Doctors' Commons” se învârteau o sumedenie de trepăduşi şi de lingăi care, fără a fi proctor-i, angajau tot felul de afaceri ce intrau în categoria formalităţilor uzuale pe care le treceau apoi adevăraţilor proctor-i, care-şi împrumutau numele în schimbul unei cote din pradă. Şi erau destui de soiul acesta. Întrucât firma avea nevoie de afaceri cu orice preţ, am intrat şi noi în această nobilă gaşcă; am căutat să-i ademenim pe trepăduşi şi pe lingăi ca să ne aducă afaceri. Alergau cu toţii mai ales după autorizaţii de căsătorie şi după succesiuni mărunte, care aduceau câştig bun, şi concurenţa pentru acest soi de afaceri era foarte mare. Pe toate uliţele care duceau la „Doctors' Commons” stăteau la pândă ademenitori de profesie, care aveau instrucţiuni să facă tot ce le stătea în putinţă ca să intercepteze toate persoanele în doliu, precum şi pe toţi gentlemen-ii mai timizi şi să-i atragă în birourile firmelor de la care patronii lor căpătau comision; aceste instrucţiuni erau respectate cu atâta străşnicie, încât şi pe mine, până au ajuns să mă ştie din vedere, m-au umflat de două ori şi m-au dus în birourile principalului nostru concurent. Interesele contradictorii ale acestor vânători de procese fiind de natură să le aţâţe pornirile, aveau loc încăierări; şi toată lumea de la „Doctors' Commons” a fost scandalizată când principalul nostru agent (care lucrase mai întâi în negoţul de vinuri, iar apoi fusese telal) a umblat timp de câteva zile cu un ochi umflat. Niciunul dintre aceşti copoi nu se sfia, după ce ajuta politicos unei doamne bătrâne şi cernite să coboare din trăsură, să-i spună că proctor-ul de care întreba se prăpădise, şi informând-o că patronul său era succesorul şi reprezentantul de drept al proctorului pe care-l căuta, o conducea pe bătrâna doamnă (uneori profund îndurerată) la biroul acestuia. Multe victime mi-au fost aduse chiar mie în chipul acesta, în ce priveşte autorizaţiile de căsătorie, concurenţa devenise atât de aprigă, încât oricărui tânăr sfios, care avea nevoie de o autorizaţie, nu-i rămânea altceva de făcut decât să se dea pe mâna primului vânător de procese ce-i ieşea în cale sau să-i lase să se încaiere pentru el şi să devină prada celui mai tare. Când aveau loc asemenea încăierări, unul dintre funcţionarii noştri, recrutat dintre aceşti trepăduşi, n-avea altă sarcină decât să stea cu pălăria pe cap, gata să conducă în grabă victima, care ar fi putut să ne pice în birou, înaintea vicarului spre a depune jurământul. Acest sistem de a prinde clienţii cu arcanul mai dăinuieşte, pare-mi-se, şi în ziua de-azi. Ultima oară când am fost la „Doctors' Commons”, un bărbat cuviincios, corpolent, cu un şorţ alb, s-a repezit la mine din pragul unui gang, mi-a şoptit la ureche: „Autorizaţie de căsătorie”, şi numai anevoie l-am împiedicat să nu mă ia pe sus şi să nu mă depună în biroul unui proctor.</p>
               <p>După această digresiune, fie-mi îngăduit să mă deplasez la Dover.</p>
               <p>Am găsit casa în bună stare; şi am fost în măsură să-i fac mătuşii plăcerea de a-i aduce la cunoştinţă că cel care o închiriase preluase toate animozităţile ei şi că ducea un război permanent împotriva măgarilor. După ce mi-am dus la bun sfârşit mandatul, am dormit acolo o noapte, iar a doua zi, dis-de-dimineaţă, am pornit-o pe jos la Canterbury. Venise din nou iarna; şi vântul şi vremea rece, precum şi priveliştea dulce a dealurilor din partea locului mi-au mai dat niţeluş curaj.</p>
               <p>Ajuns la Canterbury, am hoinărit pe bătrânele-i străzi cu o plăcere sobră, care mi-a liniştit gândurile şi mi-a uşurat inima. În faţa prăvăliilor am regăsit vechile firme şi vechile nume, iar înăuntru serveau aceiaşi oameni ca altădată. Mi se părea că trecuse atâta vreme de când fusesem şcolar aici, încât m-am mirat cum se face că oraşul era aşa de puţin schimbat, până ce mi-am dat seama cât de puţin schimbat eram şi eu. Ar putea să pară straniu, dar fapt e că acea linişte, care în mintea mea era indisolubil legată de Agnes, parcă plutea şi peste întreg oraşul în care locuia. Venerabilele turnuri ale catedralei, pe care croncănitul bătrânelor ciori şi stăncuţele le făceau să pară mai singuratice decât cea mai deplină tăcere; portalurile dărăpănate, care cândva fuseseră împodobite cu statui de mult prăvălite şi transformate în ţărână, la fel ca şi cucernicii pelerini care le admiraseră odinioară; ungherele retrase, unde iedera crescută de veacuri se căţăra pe ziduri roase de vreme şi pe acoperişuri ţuguiate; vechile clădiri, priveliştile pastorale oferite de ogoare, de livezi şi de grădini; pretutindeni – peste fiecare din ele – am simţit acea atmosferă senină, acel duh de blândeţe şi de chibzuinţă calmă.</p>
               <p>La locuinţa lui mister Wickfield, în odăiţa de jos, de la parter, unde altădată lucra Uriah Heep, l-am găsit pe mister Micawber, care mânuia de zor condeiul. Purta un costum negru, cum se cuvine să poarte un adevărat jurist, şi în acea mică încăpere părea mare şi voinic.</p>
               <p>Mister Micawber a fost foarte bucuros când m-a văzut, dar şi puţin cam stânjenit. A vrut să mă conducă îndată la Uriah Heep, dar am refuzat.</p>
               <p>—  Precum ştiţi, cunosc casa de mult, i-am spus, şi ştiu drumul sus. Cum vă împăcaţi cu profesiunea juridică, mister Micawber?</p>
               <p>—  Dragă Copperfield, mi-a răspuns, pentru un om înzestrat cu o fantezie deosebit de bogată, neajunsul pe care-l prezintă studiile juridice constă în mulţimea amănuntelor pe care le implică. Până şi în corespondenţa noastră profesională, a adăugat mister Micawber, aruncând o privire asupra scrisorilor care le avea în faţă, mintea nu-i liberă să se avânte într-o formă de expresie mai elevată. Totuşi, e o barieră straşnică! O carieră straşnică!</p>
               <p>După aceea mi-a spus că locuia în fosta casă a lui Uriah Heep şi că missis Micawber va fi încântată să mă primească sub acoperişul lor.</p>
               <p>—  E o casă umilă şi neînsemnată, a zis mister Micawber, ca să folosesc vorba preferată a prietenului meu Heep; dar s-ar putea să se dovedească o trambulină către alte domicilii mult mai luxoase.</p>
               <p>L-am întrebat dacă era mulţumit de felul cum se purta prietenul meu Heep cu el. S-a dus să se încredinţeze că uşa era închisă şi apoi mi-a răspuns în şoaptă:</p>
               <p>—  Dragă Copperfield, un om care trăieşte sub apăsarea nevoilor băneşti se află într-o situaţie neprielnică în raport cu marea masă a oamenilor. Şi când nevoile te silesc să ceri plata salariului înainte ca suma respectivă să fie datorată şi exigibilă, această situaţie neprielnică nu este întru nimic ameliorată. Tot ce pot spune e că prietenul meu Heep a răspuns, într-un mod care face cinste deopotrivă minţii şi inimii sale, unor apeluri, în privinţa cărora nu-i nevoie să intru în amănunte.</p>
               <p>—  N-aş fi crezut că-i atât de larg când e vorba de bani, i-am spus eu.</p>
               <p>—  Iartă-mă, a spus mister Micawber cu un aer jenat, nu vorbesc de prietenul meu Heep decât aşa cum îl cunosc pe baza experienţei mele proprii.</p>
               <p>—  Mă bucur c-aţi avut o experienţă atât de fericită, i-am răspuns.</p>
               <p>—  Îţi mulţumesc foarte mult, dragă Copperfield, mi-a zis mister Micawber, şi a început să îngâne o melodie.</p>
               <p>—  Pe mister Wickfield îl vedeţi des? l-am întrebat eu, ca să schimb vorba.</p>
               <p>—  Nu cine ştie ce, a zis mister Micawber batjocoritor. Aş putea spune că mister Wickfield e un om cu excelente intenţii, dar e… într-un cuvânt, e cam demodat.</p>
               <p>—  Presupun că aşa caută să-l arate asociatul său, i-am zis.</p>
               <p>—  Dragă Copperfield, mi-a replicat mister Micawber, după ce, cam stingherit, s-a foit de câteva ori pe scaun, dă-mi voie să fac o precizare! Îndeplinesc sarcini confidenţiale. Deţin un post de încredere. De aceea socotesc că discutarea anumitor chestiuni, chiar şi cu missis Micawber (care de atâta vreme împărtăşeşte diferitele mele necazuri şi care e o femeie de o luciditate remarcabilă), e incompatibilă cu atribuţiunile ce-mi incumbă. Iată de ce îndrăznesc să propun, ca în relaţiile noastre prieteneşti – care nădăjduiesc că nu vor fi tulburate niciodată – să stabilim o linie de demarcaţie. De o parte a acestei linii, a spus mister Micawber aşezând o riglă pe masă, se află tot ce poate atinge mintea omenească, cu o unică şi neînsemnată excepţie; de cealaltă parte, se află această excepţie, adică afacerile firmei „Wickfield &amp; Heep”, cu tot ce ţine de ele şi cu tot ce le priveşte. Sper că nu aduc nici o jignire prietenului meu din tinereţe supunând această propunere judecăţii sale imparţiale.</p>
               <p>Cu toate că am constatat la mister Micawber o schimbare, care nu-i venea bine, ca şi cum noile sale îndatoriri ar fi fost incompatibile cu persoana lui, am găsit că n-aveam nici un drept să mă simt jignit. Când i-am spus acest lucru, mi s-a părut că a răsuflat uşurat; şi mi-a strâns mâna.</p>
               <p>—  Te asigur, Copperfield, a spus mister Micawber, că sunt încântat de miss Wickfield. E o fiinţă superioară, cu însuşiri, daruri şi virtuţi cu totul remarcabile. Pe cuvântul meu, îi prezint omagiile mele lui miss Wickfield! Hâm! a încheiat mister Micawber, sărutându-şi mâna şi făcând o plecăciune cu aerul lui cel mai galant.</p>
               <p>—  Cel puţin de asta mă bucur foarte mult, i-am spus.</p>
               <p>—  Dragă Copperfield. Dacă nu ne-ai fi povestit, în acea plăcută după-amiază pe care am avut plăcerea să o petrecem împreună, că litera dumitale, preferată este D., fără îndoială aş fi presupus că este A., mi-a zis mister Micawber.</p>
               <p>Cunoaştem cu toţii întrucâtva o senzaţie care câteodată pune stăpânire pe noi, şi anume senzaţia că facem şi spunem lucruri pe care le-am mai făcut şi le-am mai spus cândva; că aceiaşi oameni, aceleaşi lucruri şi aceleaşi împrejurări ne-au mai înconjurat cândva în trecutul îndepărtat; că ştim foarte precis ceea ce ni se va spune, ca şi cum subit ne-am fi adus aminte! Nicicând n-am încercat mai puternic această inexplicabilă impresie decât în clipa în care mister Micawber a rostit aceste cuvinte, Mi-am luat rămas bun de la mister Micawber, rugându-l să transmită celor de acasă cele mai bune salutări. Când m-am depărtat, văzându-l cum s-a aşezat la loc pe scaun, luând din nou condeiul în mână şi potrivindu-şi poziţia capului astfel încât să poată scrie mai uşor, mi-am dat limpede seama că, de când îşi luase în primire noul post, intervenise ceva între noi care ne împiedica să vorbim deschis ca altădată, ceva care schimbase cu desăvârşire caracterul relaţiilor noastre.</p>
               <p>Nu era nimeni în vechiul salonaş, cu toate că am găsit semne ce arătau că nu demult missis Heep trecuse pe acolo. M-am uitat în odaia care şi acum mai era ocupată de Agnes şi am văzut-o şezând la o masă frumoasă, de modă veche, lângă cămin, şi scriind.</p>
               <p>Umbra mea a făcut-o să-şi ridice privirea. Ce plăcere să bag de seamă că pot determina înseninarea chipului ei încordat şi că sunt binevenit şi întâmpinat cu bucurie!</p>
               <p>—  Vai, Agnes! i-am zis după ce ne-am aşezat unul lângă altul. Mi-ai lipsit nespus de mult în ultimul timp!</p>
               <p>—  Adevărat? Din nou! Şi atât de repede?</p>
               <p>Am clătinat din cap.</p>
               <p>—  Nu ştiu cum se face, Agnes; mi se pare că-mi lipseşte o însuşire a minţii pe care ar trebui s-o am. În zilele fericite de odinioară erai atât de obişnuită să gândeşti pentru mine, şi eu veneam să-ţi cer sfat şi sprijin în chip atât de firesc, încât cred că într-adevăr n-am reuşit să dobândesc acea însuşire!</p>
               <p>—  Şi care e aia? m-a întrebat Agnes, veselă.</p>
               <p>—  Nu ştiu cum s-o numesc. Cred că serios şi perseverent sunt, nu-i aşa?</p>
               <p>—  Fără îndoială.</p>
               <p>—  Şi răbdător, Agnes? am iscodit-o cu oarecare şovăială.</p>
               <p>—  Da, mi-a răspuns Agnes râzând. Destul.</p>
               <p>—  Şi totuşi mă simt atât de nefericit şi de zbuciumat şi sunt atât de schimbător şi de nehotărât când e vorba să am încredere în mine, încât îmi dau seama că-mi lipseşte, pesemne, ca să zic aşa, nădejdea.</p>
               <p>—  Zi-i aşa, dacă vrei, mi-a spus Agnes.</p>
               <p>—  Fie! Uite, să vezi! Când vii la Londra, mă bizui pe tine, şi îndată am un ţel şi îmi aleg o cale. Când le pierd, vin aici, şi într-o clipă mă simt alt om. Împrejurările din pricina cărora eram amărât nu s-au schimbat de când am intrat în această încăpere; dar am şi simţit, în acest scurt răstimp, o înrâurire care mă transformă, mă înviorează! Ce-o fi asta? Care-ţi e secretul, Agnes?</p>
               <p>Cu capul plecat, privea focul din cămin.</p>
               <p>—  E vechea poveste, am urmat. Să nu râzi când ţi-oi spune că aşa a fost întotdeauna, fie că era vorba de lucruri mici, fie că era vorba de lucruri mari. Necazurile mele de altădată erau nişte fleacuri, acum însă sunt grave; de câte ori am plecat de la surioara mea adoptivă…</p>
               <p>Agnes şi-a ridicat capul – avea o căutătură de-a dreptul îngerească! – şi mi-a întins mâna, pe care i-am sărutat-o.</p>
               <p>—  De câte ori n-ai fost lângă mine, Agnes, ca să mă sfătuieşti şi să încuviinţezi un lucru de la început, am luat-o razna şi m-am izbit de tot felul de greutăţi. Şi când, în cele din urmă, am venit la tine (cum am făcut mereu), am găsit liniştea şi fericirea. M-am întors acum la tine, ca un călător ostenit, şi simt cum coboară asupra mea o pace binecuvântată.</p>
               <p>Atât de adânc simţite erau aceste cuvinte şi eram atât de sincer mişcat, încât am amuţit şi, acoperindu-mi faţa cu mâna, am izbucnit în plâns. Nu scriu decât adevărul. Oricare vor fi fost contradicţiile şi ezitările care-mi sfâşiau sufletul, aşa cum sfâşie sufletele multor altora; în orice privinţă voi fi fost poate altfel şi mai bun decât alţii; orice pas voi fi făcut, nesocotind în mod vinovat glasul inimii, am uitat cu desăvârşire în clipa aceea. Nu-mi dădeam seama decât că eram sigur că în preajma lui Agnes mă simţeam liniştit şi la adăpost.</p>
               <p>Purtându-se cu mine blând ca o soră, cu ochii ei radioşi, cu vocea ei plăcută şi cu acel calm şi cu acea delicateţe care în ochii mei de multă vreme transformaseră casa ei într-un lăcaş sacru, a izbutit în curând să mă ridice deasupra acestei slăbiciuni şi m-a îndemnat să-i povestesc tot ce se întâmplase de la ultima noastră întâlnire încoace.</p>
               <p>Când am ajuns la capătul destăinuirilor, i-am zis:</p>
               <p>—  Nu mai am nimic de adăugat, Agnes. Şi acum în tine mi-i nădejdea.</p>
               <p>—  Dar nu în mine ar trebui să-ţi pui nădejdea, Trotwood, mi-a răspuns Agnes, zâmbind. În altcineva ar trebui să ţi-o pui.</p>
               <p>—  În Dora?</p>
               <p>—  Desigur.</p>
               <p>—  Ah, nu ţi-am spus, Agnes, i-am mărturisit puţin cam jenat, că Dora nu e omul pe care… n-aş vrea pentru nimic în lume să spun că e un om pe care nu te-ai putea bizui, căci este o întruchipare a nevinovăţiei şi a devotamentului… dar e cam greu să… crede-mă, Agnes, nu găsesc cuvintele care să exprime ceea ce vreau să spun. E o fiinţă micuţă, sfioasă, care se tulbură şi se sperie lesne. Acum câtva timp, înainte de moartea tatălui ei, când am crezut că trebuie să-i aduc la cunoştinţă că… dar, dacă ai răbdare, am să-ţi povestesc cum s-a întâmplat.</p>
               <p>Aşadar, i-am relatat lui Agnes cum îi adusesem la cunoştinţă Dorei că eram sărac, precum şi conversaţia noastră despre cartea de bucate, despre ţinerea socotelilor gospodăriei şi toate celelalte.</p>
               <p>—  O, Trotwood! m-a dojenit ea, zâmbind. Ai rămas la fel de năvalnic! Poţi foarte bine să-ţi croieşti drum în viaţă cu seriozitate şi cu energie, fără să te porţi atât de brutal cu o fată timidă, duioasă şi lipsită de experienţă. Biata Dora!</p>
               <p>Niciodată nu mi-a fost dat să aud o voce în care să vibreze atâta bunătate şi atâta înţelegere câtă a vibrat în vocea cu care mi-a dat acest răspuns. Am văzut-o parcă îmbrăţişând-o cu căldură şi admiraţie pe Dora şi făcându-mi, prin ocrotirea ce i-o acorda, reproşuri tacite pentru maniera impulsivă, precipitată în care tulburasem biata-i inimioară. Am văzut-o parcă şi pe Dora, cu naivitatea ei fermecătoare, mângâind-o pe Agnes şi mulţumindu-i şi plângându-se de mine, totodată iubindu-mă cu toată inocenţa sufletului ei copilăresc.</p>
               <p>Cât de recunoscător i-am fost preabunei Agnes şi cât de mult am admirat-o! Le vedeam împreună, într-o perspectivă luminoasă, legate printr-o strânsă prietenie şi înfrumuseţându-se reciproc.</p>
               <p>—  Şi atunci, ce ar trebui să fac, Agnes? am întrebat, după ce câtva timp am privit focul. Ce crezi c-ar fi nimerit să fac?</p>
               <p>—  S-ar cuveni, cred, să le scrii celor două doamne. Nu găseşti că a umbla cu ascunzişuri e nedemn?</p>
               <p>—  Ba da. Dacă aşa găseşti tu, i-am zis.</p>
               <p>—  Nu prea sunt eu îndreptăţită să mă pronunţ în asemenea probleme, mi-a răspuns Agnes, modestă şi şovăielnică, dar sunt convinsă, pe scurt, sunt sigură că este incompatibil cu tine însuţi să te ascunzi şi să faci lucrurile pe furiş.</p>
               <p>—  Cu alte cuvinte, incompatibil cu opinia exagerat de bună pe care o ai despre mine, dragă Agnes.</p>
               <p>—  Incompatibil cu firea ta cinstită, şi de aceea, în locul tău, le-aş scrie celor două doamne. Le-aş relata cât mai pe larg şi mai sincer cu putinţă tot ce s-a petrecut; şi le-aş cere voie să vin, din când în când, în vizită la casa lor. Pentru că eşti tânăr şi pentru că lupţi să-ţi croieşti un drum în viaţă, cred c-ar fi nimerit să le spui că eşti gata să accepţi orice condiţii pe care ar dori să ţi le impună. Le-aş ruga stăruitor să nu-mi respingă cererea înainte de a o consulta şi pe Dora; şi să discute cu ea această cerere când vor socoti potrivit. Nu m-aş arăta prea impetuos şi nici n-aş face promisiuni prea mari, a adăugat blând Agnes. Aş avea încredere în propria mea statornicie şi stăruinţă… şi în Dora.</p>
               <p>—  Dar, Agnes, dacă, vorbindu-i, o voi speria din nou? Şi dacă Dora va începe să plângă şi nu va spune nici un cuvânt despre mine?</p>
               <p>—  E posibil? m-a întrebat Agnes, cu aceeaşi expresie blândă şi înţelegătoare.</p>
               <p>—  Dumnezeu s-o aibă în paza lui, e sperioasă ca o păsărică. E posibil! Sau dacă s-ar întâmpla ca aceste două miss Spenlow (femeile mai în vârstă sunt cam ciudate din fire uneori) să nu fie persoanele nimerite cărora să mă adresez în felul acesta?</p>
               <p>—  Nu, Trotwood, asta cred că n-aş lua în consideraţie, mi-a răspuns Agnes, ridicându-şi duios privirea. Poate că ar fi mai bine dacă te-ai mărgini să chibzuieşti dacă-i just să procedezi astfel; şi dacă este, s-o faci.</p>
               <p>Nu mai aveam nici o îndoială în această privinţă. Cu inima uşoară, dar pătruns de importanţa hotărâtoare a demersului, am închinat toată după-amiaza ciornei acestei scrisori; şi pentru acest scop înalt Agnes mi-a pus la dispoziţie biroul ei. Dar înainte de a mă apuca de această treabă, am coborât să-i văd pe mister Wickfield şi pe Uriah Heep.</p>
               <p>Pe Uriah l-am găsit instalat în biroul cel nou construit în grădină şi care mai mirosea a tencuială; înconjurat de vrafuri de cărţi şi de hârtii, părea cât se poate de josnic. M-a primit cu slugărnicia lui obişnuită, prefăcându-se că n-ar fi aflat de la mister Micawber de sosirea mea; dar mi-am permis să nu-l cred. M-a condus în biroul ocupat de mister Wickfield, care nu mai era decât umbra biroului său de altădată – fel de fel de obiecte fuseseră scoase pentru a mobila cabinetul noului asociat – şi a stat deoparte în faţa căminului, încălzindu-şi spatele şi frecându-şi bărbia cu mâna-i scheletică, în timp ce mister Wickfield şi cu mine ne-am salutat călduros.</p>
               <p>—  N-ai vrea să locuieşti la noi, Trotwood, cât timp vei rămâne la Canterbury? m-a întrebat mister Wickfield, nu fără a-i fi cerut din ochi încuviinţare lui Uriah.</p>
               <p>—  Aveţi loc şi pentru mine? am întrebat.</p>
               <p>—  Desigur, master Copperfield, voiam să spun mister, dar îmi vine mai greu, a intervenit Uriah. Dacă vă face plăcere, bucuros vă cedez vechea dumneavoastră cameră.</p>
               <p>—  Nu, nu! a spus mister Wickfield. De ce te-am deranja? Mai este o odaie.</p>
               <p>—  Vai, dar ştiţi că mi-ar face într-adevăr o deosebită plăcere? a protestat Uriah, rânjind.</p>
               <p>Ca să scurtez discuţia, am declarat că dacă nu-mi dau cealaltă odaie, renunţ; şi atunci s-a stabilit îndată că mi se va da cealaltă odaie; după care mi-am luat adio de la cei doi asociaţi, până la cină, şi m-am întors sus.</p>
               <p>Nădăjduiam că voi fi singur cu Agnes. Dar missis Heep ceruse voie să se instaleze acolo lângă cămin cu andrelele şi cu lucrul ei, sub cuvânt că pentru reumatismul ei încăperea aceea e mai sănătoasă decât salonul sau, sufrageria, având în vedere cum bătea vântul, cu toate că fără nici o remuşcare aş fi lăsat-o pradă vântului în vârful celui mai înalt turn al catedralei; totuşi, am făcut haz de necaz şi am salutat-o prietenos.</p>
               <p>—  Vă mulţumesc plecat, sir, mi-a zis missis Heep când am întrebat-o de sănătate, o duc binişor. N-am de ce să mă laud. Dacă l-aş vedea pe Uriah al meu că şi-a făcut un rost în viaţă, cred că n-aş avea ce să-mi mai doresc. Cum găsiţi că arată Ury al meu, sir?</p>
               <p>Îl găseam mai nesuferit ca niciodată, dar i-am răspuns că nu mi se părea deloc schimbat.</p>
               <p>—  A, nu-l găsiţi deloc schimbat? a zis missis Heep. În privinţa asta trebuie să vă cer voie să nu fiu de părerea dumneavoastră. N-aţi băgat de seamă c-a slăbit?</p>
               <p>—  Nu-i mai slab ca de obicei! i-am răspuns.</p>
               <p>—  Aşa, nu vi se pare! a exclamat missis Heep. Asta numai fiindcă dumneavoastră nu-l vedeţi cu ochi de mamă!</p>
               <p>Când i-am întâlnit privirea, am reflectat că ochii ei de mamă, oricât de afectuoşi vor fi fost când priveau la el, cătau cam hain la tot restul omenirii; dar cred că ţineau mult unul la altul. De la mine, ochii ei s-au întors către Agnes.</p>
               <p>—  Nu găsiţi că scade şi slăbeşte, miss Wickfield? a întrebat-o missis Heep.</p>
               <p>—  Nu, i-a răspuns Agnes văzându-şi liniştită de lucrul ei. Îi purtaţi prea mult de grijă. Arată foarte bine.</p>
               <p>Pufnind înciudată, missis Heep s-a apucat din nou de tricotat.</p>
               <p>Nu s-a întrerupt niciodată şi nu ne-a slăbit nici o singură clipă. Sosisem devreme dimineaţa şi mai aveam încă vreo trei sau patru ceasuri până la cină, dar ea a stat tot timpul acolo, fluturându-şi andrelele la fel de monoton cum se scurge nisipul dintr-o clepsidră. Şedea de o parte a căminului: eu lucram la masa de scris aşezată în faţa focului; iar ceva mai încolo, de cealaltă parte, şedea Agnes. Ori de câte ori îmi ridicam privirea de la scrisoarea pe care o ticluiam încetişor şi dădeam peste faţa gânditoare a lui Agnes, care se uita la mine cu o expresie angelică, insuflându-mi curaj, îndată simţeam ochiul cel hain al lui missis Heep oprindu-se o clipă asupra mea, apoi trecând la Agnes şi întorcându-se iar la mine, pentru a coborî apoi, furiş, asupra lucrului. Nu ştiu ce anume tricota, căci nu cunoşteam acest meşteşug; dar aducea cu o plasă; şi cum îşi flutura andrelele, care semănau cu beţişoarele folosite de chinezi la mâncat, părea, în lumina focului, ca o vrăjitoare urâtă, pe care radioasa întruchipare a bunătăţii, aliată în faţa ei, o stânjenea, şi care se pregătea să-şi arunce plasa pentru a prinde prada.</p>
               <p>La cină n-a contenit să ne vegheze cu aceeaşi privire neclintită. După masă, feciorul ei i-a luat locul; şi când am rămas singuri, mister Wickfield, dânsul şi cu mine, Uriah atâta m-a privit cu coada ochiului şi atâta s-a răsucit, până am simţit că nu mai pot răbda. În salon am dat din nou peste maică-sa, care tricota şi veghea. Cât timp Agnes a cântat la pian şi din gură, nu s-a depărtat de pian. La un moment dat a rugat-o să cânte o baladă, care, a explicat ea, îi plăcea nespus lui Ury al ei (care căsca într-un fotoliu); din când în când se uita la el, pentru ca apoi să-i spună lui Agnes că era nebun după muzică. Rareori scotea o vorbă – mă întreb dacă se întâmpla să deschidă gura vreodată – fără să pomenească de el. Se vedea limpede că era o sarcină pe care dânsul i-o încredinţase.</p>
               <p>Asta a durat până ne-am dus la culcare. Viziunea că mama şi fiul, ca doi lilieci uriaşi, pluteau deasupra întregii case, întunecând-o cu formele lor hidoase, m-a obsedat în aşa măsură, încât aş fi preferat să fi rămas jos, în ciuda tricotatului şi a tuturor celorlalte neajunsuri, decât să merg la culcare. N-am prea dormit. A doua zi, tricotatul şi pânda au început din nou şi au ţinut toată ziua.</p>
               <p>N-am avut posibilitatea să vorbesc cu Agnes nici zece minute. Abia i-am putut arăta scrisoarea. I-am propus să facă o plimbare cu mine; dar missis Heep, plângându-se în mod repetat că se simte mai prost ca de obicei, Agnes, filotimă, a rămas să-i ţină de urât. Către apusul soarelui am ieşit singur la plimbare, chibzuind ce se cuvenea să fac şi întrebându-mă dacă mai aveam dreptul să-i ascund lui Agnes ceea ce Uriah Heep îmi destăinuise la Londra, căci treaba asta începuse să mă neliniştească foarte tare.</p>
               <p>O  apucasem pe şoseaua ce duce spre Ramsgate, de-a lungul căreia era o potecă plăcută, dar nu ajunsesem încă afară din oraş, când, prin amurg, cineva m-a strigat din urmă. L-am recunoscut îndată după umbletul lui bălăbănit şi după paltonul cam scurt. M-am oprit, şi Uriah Heep m-a ajuns.</p>
               <p>—  Ei? l-am întrebat.</p>
               <p>—  Ce repede mergeţi! mi-a zis. Am picioare destul de lungi, şi totuşi le-aţi dat de furcă, nu glumă!</p>
               <p>—  Încotro?</p>
               <p>—  Vreau să vă însoţesc, master Copperfield, dacă o să-mi acordaţi plăcerea de a face o plimbare cu o veche cunoştinţă.</p>
               <p>Rostind aceste cuvinte, cu o contorsiune a întregului trup, care putea fi luată drept plecăciune sau batjocură, şi-a potrivit pasul cu al meu.</p>
               <p>—  Uriah! i-am zis după un răstimp, silindu-mă să fiu cât mai politicos.</p>
               <p>—  Master Copperfield! a răspuns Uriah.</p>
               <p>—  Ca să-ţi spun adevărul (care nu se cade să te ofenseze), am ieşit singur la plimbare pentru că sunt sătul de atâta societate.</p>
               <p>S-a uitat pieziş la mine şi mi-a zis, rânjind înfiorător!</p>
               <p>—  Vă referiţi la mama?</p>
               <p>—  Da, bineînţeles, i-am răspuns.</p>
               <p>—  Vai, dar ştiţi bine că noi suntem atât de neînsemnaţi! a urmat el. Şi fiindcă ne dăm seama cât de neînsemnaţi suntem, trebuie să avem grijă să nu fim daţi la o parte de cei care nu-s neînsemnaţi ca noi. În dragoste sunt îngăduite orice tertipuri, sir.</p>
               <p>Ridicându-şi labele mari, le-a dus la bărbie, şi-a frecat-o uşor şi a râs pe înfundate; mi s-a părut că semăna cu un babuin viclean cum nici o altă făptură omenească n-ar fi putut semăna.</p>
               <p>—  Vedeţi, mi-a spus el, clătinând din cap şi mângâindu-şi mai departe bărbia în felul acela respingător, dumneavoastră, mister Copperfield, sunteţi un rival primejdios. Ştiţi prea bine că întotdeauna aţi fost.</p>
               <p>—  Adică din pricina mea ai pus strajă împrejurul lui miss Wickfield şi ai făcut-o să nu se mai simtă acasă în casa ei?</p>
               <p>—  O, master Copperfield! Folosiţi cuvinte tare aspre.</p>
               <p>—  Tradu ce ţi-am spus în ce cuvinte pofteşti. Ştii însă tot atât de bine ca mine, Uriah, ce vreau să spun, i-am răspuns.</p>
               <p>—  Vai nu! Dumneavoastră trebuie să alegeţi cuvintele. Zău! Eu, unul, n-aş putea.</p>
               <p>—  Îţi închipui oare că o privesc pe miss Wickfield altfel decât ca pe o scumpă surioară? l-am întrebat, silindu-mă, de dragul lui Agnes, să fiu cât mai calm şi mai ponderat.</p>
               <p>—  Ei, master Copperfield, vă daţi seama că nu pot fi ţinut să răspund la această întrebare. Poate că nu. Dar, vedeţi, poate totuşi o priviţi şi altfel!</p>
               <p>Niciodată n-am văzut ceva care să semene cu viclenia mârşavă a chipului său, şi a ochilor săi, fără urmă de gene.</p>
               <p>—  Ascultă! i-am zis. De dragul lui miss Wickfield…</p>
               <p>—  Agnes a mea! a exclamat dânsul cu o contorsiune maladivă, dizgraţioasă. Fiţi atât de bun, master Copperfield, şi ziceţi-i pe scurt: Agnes!</p>
               <p>—  De dragul lui Agnes Wickfield… Dumnezeu s-o binecuvânteze…</p>
               <p>—  Vă mulţumesc pentru binecuvântare, master Copperfield! mi-a tăiat el vorba.</p>
               <p>—… am să-ţi spun ceea ce, în alte împrejurări, nu i-aş fi mărturisit nici lui Jack Ketch90.</p>
               <p>—  Cui, sir? a întrebat Uriah, întinzând gâtul şi ducând mâna la ureche.</p>
               <p>—  Călăului, i-am răspuns. Adică ultimului om la care m-aş fi putut gândi (deşi chiar mutra lui îmi sugera în chip firesc această imagine). Sunt logodit cu o altă fată. Nădăjduiesc că asta te mulţumeşte.</p>
               <p>—  Pe cuvântul dumneavoastră?</p>
               <p>Tocmai mă pregăteam, indignat, să dau afirmaţiei mele întărirea ce mi-o ceruse, când mi-a luat mâna şi mi-a strâns-o.</p>
               <p>—  O, master Copperfield! Dacă în noaptea când v-am stânjenit atât de mult, culcându-mă în faţa căminului din salonaşul dumneavoastră, aţi fi avut bunătatea să-mi fi răspuns cu aceeaşi încredere când v-am dezvăluit tot focul inimii mele, niciodată nu m-aş fi îndoit de dumneavoastră. Dacă lucrurile stau aşa, voi fi foarte fericit s-o scot pe mama din calea dumneavoastră. Ştiu că-mi veţi ierta măsurile de prevedere pe care le-am luat, nu-i aşa? Ce păcat, master Copperfield, că n-aţi binevoit atuncea să răspundeţi destăinuirilor mele! Sunt, sigur că v-am oferit prilejuri destule, dar niciodată nu mi-aţi arătat încrederea pe care aş fi dorit-o. Ştiu că niciodată n-aţi ţinut la mine aşa cum ţin eu la dumneavoastră.</p>
               <p>Şi cât a vorbit, mi-a strâns mâna cu degetele-i jilave şi lipicioase, în vreme ce eu mă străduiam să scap din strânsoare, fără a-l jigni. Dar zadarnic. Mi-a luat braţul la subsuoara paltonului său de culoarea dudelor, şi, vrând-nevrând, am mers mai departe braţ la braţ.</p>
               <p>—  Nu vreţi să ne înapoiem? m-a întrebat Uriah, întorcându-mă în acelaşi timp cu faţa spre oraşul deasupra căruia luna, care abia răsărise, strălucea, muind în argint ferestrele ce se vedeau în depărtare.</p>
               <p>—  Înainte de a părăsi acest subiect, i-am spus eu după o tăcere destul de lungă, trebuie să înţelegi că, după părerea mea, Agnes Wickfield e cu atât mai presus de dumneata şi tot atât de aparte de aspiraţiile dumitale ca luna.</p>
               <p>—  Într-adevăr, e atât de liniştită! Nu-i aşa? a zis Uriah. Foarte! Şi acum, master Copperfield, trebuie să recunoaşteţi că niciodată n-aţi ţinut la mine aşa cum ţin eu la dumneavoastră. Fără îndoială, tot timpul m-aţi socotit prea neînsemnat, nu-i aşa?</p>
               <p>—  Nu-mi plac declaraţiile de umilinţă, am răspuns, nu-mi plac declaraţiile de nici un fel.</p>
               <p>—  Asta-i! a exclamat Uriah, care părea puhav şi livid în lumina lunii. Ştiam eu! Nici nu vă daţi seama cât de umil şi neînsemnat trebuie să se arate un om în situaţia mea, master Copperfield! Şi tata şi eu am fost crescuţi la o şcoală de copii săraci; şi mama a fost educată într-o instituţie publică de binefacere. Acolo, pe cât îmi amintesc, de dimineaţă până seara nu ne-au învăţat aproape nimic altceva decât să ne arătăm umili şi neînsemnaţi. Trebuia să ne arătăm umili faţă de cutare şi faţă de cutare; şi să ne descoperim în dreapta, şi să ne ploconim în stânga; şi totdeauna să ne cunoaştem lungul nasului şi să fim plecaţi în faţa mai-marilor noştri. Şi mai-marii noştri erau mulţi, foarte mulţi! Pentru că s-a arătat foarte umil, tata a primit medalia de monitor. Şi eu la fel. Tot datorită umilinţei, tata a ajuns să fie paracliser. Pentru că se bucura în rândul oamenilor cumsecade de faima că-i un om la locul lui, i-au dat slujbă. „Fii umil şi neînsemnat, Uriah, îmi spunea tata, şi o să răzbeşti. Asta ne-au învăţat la şcoală şi pe mine şi pe tine; asta prinde cel mai bine, Fii umil şi neînsemnat, îmi spunea tata, şi o să răzbeşti.” Şi într-adevăr, am răzbit!</p>
               <p>Atunci mi-am dat seama întâia oară că acest ipocrit şi respingător limbaj de falsă umilinţă putea să aibă originea în familia Heep. Văzusem rodul, dar încă niciodată nu mă gândisem la sămânţă.</p>
               <p>—  De când eram mic mi-a fost dat să cunosc foloasele pe care le aduce umilinţa şi m-am deprins cu ea, a urmat Uriah. M-am smerit cu plăcere. Am mers cu învăţătura cât mi-a îngăduit umilinţa şi apoi m-am oprit şi mi-am zis: „Stai!” Când mi-aţi propus să-mi daţi lecţii de latină, am ştiut eu ce fac refuzând. „Oamenilor le place să se simtă domni, spunea tata, de aceea tu să stai plecat.” Mai sunt şi acum foarte umil şi neînsemnat, master Copperfield, dar am ceva putere!</p>
               <p>Mi-a spus toate astea – văzându-i chipul în lumina lunii, mi-am da seama îndată – ca să mă facă să înţeleg c-avea de gând să se folosească de puterea lui ca să se despăgubească. De josnicia lui, de vicleşugul şi de răutatea lui nu mă îndoisem niciodată; acum, însă, pentru întâia oară înţelegeam pe deplin câtă mârşăvie, ce înverşunată sete de răzbunare va fi fost stârnită de această timpurie şi îndelungată înfrânare.</p>
               <p>Depănarea amintirilor a avut însă şi un rezultat plăcut: l-a făcut să-şi retragă mâna de pe braţul meu, ca să-şi poată mângâia bărbia din nou. O dată scăpat, m-am hotărât să păstrez distanţa; şi ne-am înapoiat împreuna, dar vorbind foarte puţin.</p>
               <p>Nu ştiu dacă buna lui dispoziţie fusese stimulată de destăinuirea ce i-o făcusem sau această evocare a trecutului; fapt este că fusese stimulată de ceva. La cină a vorbit mai mult decât îi era obiceiul; a întrebat-o pe maică-sa (care, cum ne-am întors, a încetat să mai facă de santinelă) dacă nu socotea c-ar fi depăşit vârsta burlăciei, şi la un moment dat i-a aruncat lui Agnes o asemenea privire, c-aş fi dat bucuros orice ca să-i pot suci gâtul.</p>
               <p>După cină, când am rămas singuri, numai noi, cei trei bărbaţi, a devenit mai întreprinzător. Vin nu băuse decât foarte puţin sau deloc; presupun că era îmbătat doar de un sentiment de triumf pe care se prea poate că prezenţa mea îl stârnea îndemnându-l să se manifeste.</p>
               <p>Băgasem de seamă, în ajun, că-l tot îmbia pe mister Wickfield să bea; ghicind înţelesul privirii ce mi-o aruncase Agnes înainte de a se retrage, mă mărginisem la un singur pahar, după care propusesem să ne retragem şi noi. Aveam de gând să repet propunerea; dar Uriah mi-a luat-o înainte:</p>
               <p>—  Prea rar avem prilejul, sir, să-l vedem pe oaspetele nostru, a zis Uriah, îndreptându-se către mister Wickfield, care şedea la celălalt capăt al mesei. Aş zice, de aceea, dacă n-aveţi nimic împotrivă, să mai bem un pahar sau două în cinstea lui. Pentru sănătatea şi fericirea dumneavoastră, mister Copperfield!</p>
               <p>De voie, de nevoie, am acceptat mâna pe care mi-a întins-o peste masă; pentru ca apoi, cu sentimente cu totul diferite, să strâng mâna nefericitului gentleman care-i era asociat.</p>
               <p>—  Scumpe asociat şi colega, a zis Uriah, dacă mi-e îngăduit să vă spun astfel, e rândul dumneavoastră să faceţi o închinare care să-i facă plăcere lui Copperfield.</p>
               <p>Trec peste închinările lui mister Wickfield în sănătatea mătuşii, a lui mister Dick, a instituţiilor de la „Doctors' Commons” şi a lui Uriah, şi peste faptul că a golit câte două pahare pentru fiecare; peste conştiinţa propriei lui slăbiciuni, peste străduinţa lui zadarnică de a i se împotrivi; peste conflictul dintre ruşinea ce i-o pricinuia purtarea lui Uriah şi dorinţa de a nu-l supăra; peste vădita bucurie cu care Uriah se sucea şi se învârtea, făcându-mi semn să mă uit la el. M-a durut în suflet să văd toate astea şi mâna-mi refuză să scrie despre ele.</p>
               <p>—  Iar acum, scumpe asociat şi colega, a zis Uriah în cele din urmă, să mai închinăm un rând, dar smerit cer să umplem paharele până în buză, pentru că vreau să bem în cinstea celei mai divine reprezentante a sexului ei.</p>
               <p>Tatăl ţinea paharul gol în mână. Am băgat de seamă că-l pune jos, că se uită la tabloul cu care dânsa semăna atât de mult, că-şi duce mâna la frunte şi că se lasă pe speteaza fotoliului său.</p>
               <p>—  Sunt prea umil şi neînsemnat pentru a închina în sănătatea ei, a urmat Uriah, dar o admir… o ador!</p>
               <p>Cred că niciodată bătrânul ei părinte nu îndurase o mai cumplită durere fizică decât tortura morală ce-i muncea acum capul încărunţit, pe care-l apăsa cu amândouă mâinile.</p>
               <p>—  Pot spune, a urmat Uriah, fie pentru că nu se uitase la el, fie pentru că nu bănuia ce se petrecea în sufletul lui, că Agnes, Agnes Wickfield, este cea mai divină întruchipare a sexului ei. Pot să vorbesc deschis între prieteni? Este o deosebită mândrie să-i fii tată, dar a-i fi soţ…</p>
               <p>Niciodată n-aş vrea să-mi mai fie dat să aud un ţipăt ca acela dat de tatăl ei ridicându-se brusc de la masă!</p>
               <p>—  Ce v-a apucat? a sărit Uriah, livid ca un mort. Sper că n-aţi înnebunit, mister Wickfield? Am şi eu dreptul să spun, ca oricare altul, că doresc fierbinte ca Agnes a dumneavoastră să devină Agnes a mea. Am chiar mai mult drept la asta decât oricare altul!</p>
               <p>L-am cuprins în braţe pe mister Wickfield şi, în numele a tot ce mi-a trecut prin minte, dar mai ales în numele dragostei ce i-o purta lui Agnes l-am conjurat să se liniştească. A fost ca nebun; îşi smulgea părul, se lovea cu pumnul în cap, încerca să mă dea la o parte cu forţa şi să se smulgă din braţele mele, fără a-mi răspunde nici un cuvânt, fără a privi şi fără a vedea pe nimeni; zbătându-se orbeşte să apuce nu ştiu ce, cu o privire sticloasă şi cu faţa schimonosită – într-un cuvânt, un spectacol înfiorător.</p>
               <p>Rostind cuvinte fără şir, dar pline de patimă, l-am implorat să nu se lase târât de furie şi să mă asculte. L-am rugat să se gândească la Agnes, la Agnes şi la mine, să-şi aducă aminte că crescusem împreuna, că am admirat-o şi am iubit-o, că dânsa era mândria şi bucuria lui. Am încercat să-i evoc imaginea ei; i-am reproşat chiar că n-avea destulă voinţă ca s-o scutească pe Agnes de a afla de o scenă ca asta. Fie că vorbele mele au avut oarecare ecou, fie că i-a mai trecut furia, nu ştiu, dar, încetul cu încetul, a început să se zbată mai puţin şi a început să se uite la mine, mai întâi ca la un necunoscut, iar apoi, recunoscându-mă. În cele din urmă mi-a spus:</p>
               <p>—  Ştiu, Trotwood! Fetiţa mea iubită şi dumneata… ştiu! Dar uită-te la el!</p>
               <p>Şi mi-a făcut semn să mă uit la Uriah, care, palid şi cu priviri rătăcite, stătea într-un colţ, evident descumpănit, căci greşise socotelile şi fusese luat pe neaşteptate.</p>
               <p>—  Uită-te la călăul meu, a urmat mister Wickfield. În faţa lui am abdicat, pas cu pas, de la numele şi reputaţia mea, am renunţat la pace şi la linişte, la casa şi căminul meu.</p>
               <p>—  Eu v-am apărat şi numele, şi reputaţia, şi pacea, şi liniştea, şi casa, şi căminul, s-a grăbit să întâmpine Uriah posomorât, încercând să dreagă lucrurile. Lăsaţi prostiile deoparte, mister Wickfield. Chiar dacă am mers puţin mai departe decât v-aţi fi aşteptat, pot să retractez, pare-mi-se. Nu-i nici o nenorocire.</p>
               <p>—  Am căutat întotdeauna să descopăr ţelul urmărit de fiecare, a continuat mister Wickfield, şi eram convins că nu-l leagă de mine decât interesele băneşti. Dar uită-te cine e… vai, uită-te cine e!</p>
               <p>—  Ai face bine să-l opreşti, dacă poţi, Copperfield! a strigat Uriah, întinzând înspre mine degetul lui lung. E-n stare să spună lucruri de care mai târziu se va căi că le-a spus, iar dumitale – ascultă ce-ţi spun – îţi va părea rău că le-ai auzit!</p>
               <p>—  Voi dezvălui totul! a izbucnit mister Wickfield exasperat. De ce nu m-aş da pe mâna tuturor, din moment ce m-am dat pe a ta?</p>
               <p>—  Bagă de seamă, îţi spun! m-a avertizat Uriah. Dacă nu-l faci să tacă, nu-i eşti prieten! Ştiţi de ce nu trebuie să vă daţi pe mâna tuturor, mister Wickfield? Fiindcă aveţi o fiică. Noi doi ştim ce ştim, nu-i aşa? Vântul aţâţă focul, şi vorba – vrajba. Vedeţi bine că sunt cât se poate de la locul meu! V-am spus doar că-mi pare rău dacă am mers prea departe. Ce mai vreţi acum, sir?</p>
               <p>—  O, Trotwood, Trotwood! a strigat mister Wickfield, frângându-şi mâinile. Cât am decăzut din ziua când ai păşit pentru prima oară în casa asta! Încă de pe atunci începusem coborâşul, dar ce cale îngrozitoare, îngrozitoare am străbătut de atunci! Inerţia, lipsa de măsură m-au dus la dezastru. M-am complăcut să trăiesc din amintiri, m-am complăcut, căutând să uit. Durerea firească, pricinuită de pierderea mamei copilului meu. A devenit boală; dragostea firească pentru copilul meu a devenit şi ea boală. Am otrăvit tot ce am atins. Numai nenorociri am adus celor pe care-i iubesc mai presus de orice, o ştiu… O ştii şi dumneata! Am crezut că e cu putinţă să iubesc sincer o singură fiinţă pe lume şi să nu-mi pese de rest, am crezut că e cu putinţă să port doliu toată viaţa după o fiinţă care a părăsit această lume şi să nu iau parte la durerea tuturor celor îndoliaţi. În felul acesta, lecţiile pe care mi le-a oferit viaţa au fost denaturate! Mi-am măcinat inima asta bolnavă, ticăloasă, şi ea, la rândul ei, m-a măcinat pe mine, egoist în durerea mea, egoist în dragostea mea, egoist în jalnica-mi încercare de a fugi de tot ce era întunecat în amândouă. Vai, iată ce ruină am ajuns! Urăşte-mă, ocoleşte-mă!</p>
               <p>S-a prăvălit pe un scaun, plângând domol. Surescitarea care pusese stăpânire pe el începuse să se potolească. Atunci Uriah a ieşit din colţul lui.</p>
               <p>—  Nu mai ştiu tot ce am făcut în prostia mea, a zis mister Wickfield întinzând mâinile, vrând parcă să mă roage să nu-l osândesc. El ştie mai bine, a urmat mister Wickfield, arătând spre Uriah Heep, căci tot timpul a stat lângă mine şi mi-a şoptit ce să fac. Vezi bine că-i o piatră de moară legată de gâtul meu. Locuieşte în casa mea, mi-a devenit asociat. L-ai auzit adineauri. Ce să spun mai mult?</p>
               <p>—  Nu era nici o nevoie să spuneţi toate astea, nu era nevoie să spuneţi nici pe jumătate, nu era nevoie să spuneţi nimic, i-a reproşat Uriah, sfidător şi mieros totodată. De n-aţi fi băut un păhărel, n-aţi fi luat aşa lucrurile. Mâine o să vă daţi mai bine seama. Care-i paguba dac-am trăncănit prea mult sau dac-am spus mai multe decât aş fi avut de gând? Doar n-am insistat!</p>
               <p>În clipa aceea s-a deschis uşa, şi Agnes, fără urmă de culoare în obraz, s-a strecurat încet în sufragerie şi, petrecându-şi braţul după gâtul lui mister Wickfield, i-a spus cu glas ferm:</p>
               <p>—  Papa, nu te simţi bine, vino cu mine!</p>
               <p>Dânsul, apăsat parcă de ruşine, şi-a lăsat capul pe umărul ei şi au părăsit odaia împreună. Privirile noastre s-au încrucişat doar o clipă, dar mi-am dat seama că ştia ce se întâmplase.</p>
               <p>—  Nu m-aş fi aşteptat s-o ia în nume de rău, master Copperfield, mi-a zis Uriah. Dar nu face nimic. Ne împăcăm noi mâine. E spre binele lui. Cu neînsemnatele mele puteri, mă frământ pentru binele lui.</p>
               <p>Fără a-i răspunde, m-am dus sus, în odaia liniştită, unde, când învăţam, Agnes a venit de atâtea ori să stea cu mine. Până târziu noaptea n-a venit nimeni. Am luat o carte şi am încercat să citesc. Tocmai auzisem orologiul bătând miezul nopţii, şi tot mai citeam, fără a înţelege nimic, când Agnes m-a atins uşor.</p>
               <p>—  Mâine, în zori, vei pleca, Trotwood! Să ne luăm rămas bun acum!</p>
               <p>Plânsese, dar chipul îi era senin şi frumos!</p>
               <p>—  Domnul să te ocrotească! mi-a spus, întinzându-mi mâna.</p>
               <p>—  Draga mea Agnes, i-am răspuns, îmi dau seama că nu vrei să-ţi vorbesc de cele întâmplate astă-seară… Oare nu-i nimic de făcut?</p>
               <p>—  Trebuie s-avem încredere în Dumnezeu.</p>
               <p>—  N-aş putea oare să fac ceva… eu, care-ţi împărtăşesc toate micile mele necazuri?</p>
               <p>—  Şi care le uşurezi atât de mult pe ale mele. Nu, dragă Trotwood, nu!</p>
               <p>—  Dragă Agnes, e o îndrăzneală din parte-mi să mă îndoiesc de judecata ta sau să-ţi dau sfaturi, căci îmi lipsesc calităţile pe care tu le ai din plin – bunătate, hotărâre şi toate celelalte însuşiri alese; dar ştii cât ţin la tine şi cât de mult îţi datorez. Spune-mi, Agnes, nu-i aşa că nu te vei jertfi niciodată dintr-un simţ al datoriei greşit înţeles?</p>
               <p>Tulburată, pentru un moment, cum n-am văzut-o nicicând, şi-a tras mâna dintr-a mea şi s-a dat un pas înapoi.</p>
               <p>—  Spune-mi, dragă Agnes, că nu te gândeşti la aşa ceva! Tu, care-mi eşti mai mult ca o soră! Gândeşte-te ce dar nepreţuit e o inimă ca a ta, o dragoste ca a ta!</p>
               <p>Vai! Multă, multă vreme după aceea mi s-a părut că văd chipul ei, cu căutătura aceea, în care nu se citea nici mirare, nici reproş, nici părere de rău. Vai, multă, multă vreme după aceea mi s-a părut că revăd cum căutătura ei s-a preschimbat în zâmbetul acela adorabil, cu care m-a încredinţat că în privinţa ei înseşi n-avea nici o teamă – n-aveam nici eu deci a mă teme pentru ea – şi şi-a luat rămas bun de la mine spunându-mi” frate” şi s-a dus!</p>
               <p>A  doua zi dimineaţă, când m-am suit în diligenţă în faţa hanului, era încă întuneric. Tocmai se crăpa de ziuă şi eram gata să plecăm, când, în timp ce stăteam la locul meu, gândindu-mă la dânsa, am zărit ivindu-se, din amestecul de întuneric şi lumină, capul lui Uriah, care se căţărase pe marginea diligenţei.</p>
               <p>—  Copperfield, mi-a şoptit cu glas răguşit, ţinându-se de barele de fier de pe acoperişul diligenţei, m-am gândit c-are să-ţi facă plăcere s-auzi înainte de plecare că ne-am împăcat. M-am dus la el în odaie, şi lucrurile s-au aplanat. Deşi sunt umil şi neînsemnat, ştii, are nevoie de mine; şi când nu-i cherchelit, îşi cunoaşte interesul. La urma urmei, e un om cumsecade, nu-i aşa, master Copperfield?</p>
               <p>M-am silit să-i spun că eram mulţumit că-şi ceruse iertare.</p>
               <p>—  Vai, fireşte, mi-a spus Uriah. Când un om e umil şi, neînsemnat, ce contează să-şi ceară iertare? E un fleac! Ascultă! Presupun, a adăugat smucindu-se, că ţi s-o fi întâmplat şi dumitale vreodată să rupi o pară necoaptă, master Copperfield.</p>
               <p>—  Presupun că da, i-am răspuns.</p>
               <p>—  Asta am făcut şi eu aseară, a zis Uriah. Dar n-am nici o grijă, o să se coacă ea! Trebuie numai îngrijită. Timp de aşteptat am!</p>
               <p>Nemaicontenind cu urările de drum bun, s-a dat jos în clipa când vizitiul s-a suit pe capră. După câte am putut vedea, mesteca ceva, ca să se încălzească; dar mişca din fălci de parcă fructul s-ar fi copt şi-ar fi lins buzele după el.</p>
               <p>SFÂRŞIT</p>
               <p>1  Cartier londonez situat pe locurile unde se întindea altădată satul Charing; aci regele Eduard I (1272-1307) a ridicat o cruce gotică în locul în care a fost depus sicriul soţiei sale Eleanor.</p>
               <p>2  Termen uzitat în Anglia în corespondenţa adresată persoanelor care, fără a aparţine nobilimii, se bucură de oarecare vază datorită poziţiei lor sociale (liber profesionişti, comercianţi, proprietari etc.).</p>
               <p>3  Teatru londonez întemeiat în 1732 care-şi trage numele de la piaţa Covent Garden în a cărei vecinătate este situat.</p>
               <p>4  Tragedie istorică de Shakespeare.</p>
               <p>5  În original pattens – încălţăminte cu talpă de lemn ce se purta, pe vreme de ploaie, peste pantofi sau ghete, spre a le feri de noroi.</p>
               <p>6  Margaretă, părăluţă; se foloseşte şi la figurat, cum e cazul aici, pentru a desemna persoane nevinovate, încântătoare; în ce priveşte pronunţarea, Daisy este foarte apropiat de David şi mai ales de diminutivul Davy.</p>
               <p>7  Statuia lui Carol I, lucrare a sculptorului Hubert Le Sueur, ridicată în 1674 la Charing Cross, pe locul unde au fost executaţi regicizii.</p>
               <p>8  În prima jumătate a secolului al XIX-lea, Highgate se afla în afara Londrei, fiind o suburbie a oraşului.</p>
               <p>9  Adică un mare tablou circular, expus într-o încăpere rotundă, luminată anume pentru a da spectatorului iluzia unei imagini reale; la Londra primele tablouri panoramice au fost expuse în anul 1827.</p>
               <p>10 Este vorba de Muzeul britanic (British Museum) întemeiat în 1753, care deţinea, încă de pe atunci, foarte bogate şi variate colecţii de obiecte de artă şi piese etnografice.</p>
               <p>11 Vezi cap. VIII.</p>
               <p>12 Refrenul unei balade din secolul al XVII-lea, prelucrată de Thomas Campbell (1777-1844).</p>
               <p>13 Referire la o povestire morală inclusă într-un abecedar folosit în şcolile din Anglia între 1756 şi 1847.</p>
               <p>14 Cuvintele rostite de Macbeth la ospăţ după dispariţia duhului lui Banquo.</p>
               <p>15 Ixion: erou al mitologiei eline, osândit de Zeus să fie aruncat în Infern şi să fie legat de o roată roşită în foc ce avea să se învârtească de-a pururi.</p>
               <p>16 Tip de velier cu linii simple, dezvoltat la sfârşitul secolului al XVIII-lea de corsarii americani.</p>
               <p>17 În limba engleză numele de Walker – fie izolat, fie asociat cu Hookey în sintagma Hookey Walker – are valoarea unei interjecţii exprimând neîncredere: „Minţi! Fugi de-aici, nu cred!”</p>
               <p>18 Idem 17.</p>
               <p>19 Numele făptaşei unor crime senzaţionale săvârşite la Londra în preajma anului 1850.</p>
               <p>20 Diminutiv al lui James.</p>
               <p>21 Parafrază a începutului unei arii din The Beggar's Opera (Opera săracului) de John Gay (1685-1732): Polly este numele uneia dintre eroinele acestei piese muzicale.</p>
               <p>22 A şaptea soţie a lui Barbă-Albastră, eroul povestirii cu aceiaşi nume a lui Charles Perrault (1628-1703), stăpânită de o curiozitate care era s-o coste viaţa.</p>
               <p>23 Aluzie la o replică din Richard al III-lea, V.3.</p>
               <p>24 Aceste cuvinte (care, în traducere, înseamnă: „Bod a înjurat”) sunt apropiate, în pronunţarea lor engleză (bob suor), de expresia franţuzească bon soir (bună seara).</p>
               <p>25 Complex de clădiri datând din secolul al XVI-lea, în care îşi aveau sediul Asociaţia doctorilor în drept din Londra (1509-1858) şi o serie de instanţe bisericeşti şi maritime; a fost dărâmat în 1867.</p>
               <p>26 În Anglia, apărarea intereselor juridice ale persoanelor este împărţită între două categorii de jurişti: de o parte, solicitor-ii, care se mărginesc să dea avize, să întocmească contracte, să strângă probe şi să pregătească acte procedurale, iar de altă parte, barrister-ii, care singuri au dreptul să reprezinte şi să pledeze în numele părţilor în faţa instanţelor de judecată.</p>
               <p>27 Perioada domniei celor şase regi cu numele de Edward, care au domnit în Anglia în secolele XIV-XVI.</p>
               <p>28 Veche piaţă în City; îşi trage numele de la una dintre cele patru mari asociaţii profesionale ale juriştilor englezi, „Lincoln's Inn”, întemeiată în secolul al XIV-lea, al cărui sediu ocupă o latură a pieţei.</p>
               <p>29 Instanţă ecleziastică de apel a eparhiei de Canterbury.</p>
               <p>30 Consistoriul bisericii anglicane (Consistory Court).</p>
               <p>31 Instanţă de apel a eparhiei de Canterbury.</p>
               <p>32 Instanţă bisericească, având jurisdicţie specială asupra testamentelor şi a foilor de zestre.</p>
               <p>33 Tribunalul maritim (Admiralty Court).</p>
               <p>34 Suprema instanţă ecleziastă a bisericii anglicane (Delegates' Court).</p>
               <p>35 Unul dintre eroii popularului spectacol de marionete Punch and Judy (Punch şi Judy), reprezentat de păpuşarii englezi începând din secolul al XVII-lea; Punch (de la italienescul Pulcinello sau Punchinello) este reprezentat ca un ins cocoşat, sfrijit, cu nas nemăsurat de lung.</p>
               <p>36 Vechi orăşel la nord-vest de Londra.</p>
               <p>37 Piftie de viţel.</p>
               <p>38 Arie din The Beggar's Opera de John Gay.</p>
               <p>39 Lari: în mitologia romană, numele zeilor care ocroteau căminul şi familia.</p>
               <p>40 Aluzie la o replică din Othello. Actul II, scena 3.</p>
               <p>41 Remember, remember, /The fifth of November – cunoscut vers dintr-o poezie populară în legătură cu conspiraţia prafului de puşcă descoperită la 5 noiembrie 1605.</p>
               <p>42 Aluzie la o replică din Hamlet, III, 1.</p>
               <p>43 Administraţia tezaurului, adică Ministerul de Finanţe.</p>
               <p>44 Frumuseţe ideală (fr.).</p>
               <p>45 Orăşel la nord-est de Londra, unde au loc anual reuniuni hipice care atrag spectatori din toate colţurile Angliei.</p>
               <p>46 Guy Fawkes (1570-1606) – unul dintre uneltitorii conspiraţiei prafului de puşcă, care de obicei este reprezentat cu mănuşi cu degete foarte lungi.</p>
               <p>47 Vers din balada The Lass of Richmond Hill (Fata din Richmond Hill) de Leonard Mc Nally (1752-1820).</p>
               <p>48 Rufus – roşcat (lat.).</p>
               <p>49 The Stranger, titlul unei adaptări englezeşti a piesei Mizantropie şi căinţă (Menschenhass und Reue) a dramaturgului german August von Kotzebue (1761-1819).</p>
               <p>50 Spre a apăra anacronismele de la Doctors' Commons, mister Spenlow invocă, într-o formă vădit absurdă, sofismul folosit de marii proprietari funciari englezi în susţinerea Legii cerealelor (Corn Law, 1815-1846); răspunzând atacurilor partizanilor comerţului liber împotriva acestei legi, care avea menirea să înlăture concurenţa străină şi să asigure desfacerea grânelor indigene în condiţii avantajoase, moşierii pretindeau că, bunăstarea naţiunii fiind legată de preţul grâului, orice scădere a acestuia ar însemna un adevărat dezastru pentru ţară.</p>
               <p>51 Ghilda marinarilor din flota comercială engleză, înfiinţată în 1514.</p>
               <p>52 „Hyde Park”: cel mai întins şi cel mai frecventat dintre parcurile Londrei.</p>
               <p>53 Stimulent gastric extras din capsulele unor plante originare din India.</p>
               <p>54 În limba engleză, cooper înseamnă şi aramă, şi cazan de aramă, iar full înseamnă plin; autorul vrea să spună că, pentru missis Crupp, „Copperfull” înseamnă poate „cazan plin de rufe”.</p>
               <p>55 Missis Crupp îl sfătuise să joace popice – în englezeşte skittles – şi între skittles şi Traddles există într-adevăr, din punct de vedere sonor, oarecare asemănare.</p>
               <p>56 Cartier sărac, situat în partea de nord a Londrei.</p>
               <p>57 În aceeaşi stare ca şi înainte (lat.).</p>
               <p>58 Geoffrey Chaucer (1340-1400), părintele literaturii engleze, a imortalizat catedrala din Canterbury, recrutându-i pe eroii Povestirilor din Canterbury din rândurile unui grup de credincioşi care se duceau în pelerinaj la racla lui Thomas ŕ Becket, aflată în numita catedrală.</p>
               <p>59 În Bow Street se afla sediul Poliţiei criminale londoneze.</p>
               <p>60 În mitologia greacă, zeul căsătoriei.</p>
               <p>61 Condiment foarte iute, care se extrage din seminţele unei specii de ardei sud-american (Capsicum annuum).</p>
               <p>62 Versuri din cântecul popular scoţian Auld Lang Syne.</p>
               <p>63 Barclay, Perkins, Truman, Hanbury şi Buxton – mari fabrici de bere, dintre care unele mai există şi în zilele noastre.</p>
               <p>64 Arteră în inima Londrei, de-a lungul căreia se înşiră reşedinţe, cluburi, hoteluri şi restaurante aristocratice.</p>
               <p>65 Cântec pe muzică de Henry Bishop (1812).</p>
               <p>66 Cântec de Stephen Storace (1795).</p>
               <p>67 Una dintre marile asociaţii profesionale ale juriştilor englezi.</p>
               <p>68 Valetul şi prietenul lui Roderick Random, eroul romanului cu acelaşi titlu de Smollett.</p>
               <p>69 Aluzie la Charles Bryne (1761-1783) un irlandez înalt de peste 2,5 m, prezentat la Londra ca un fenomen.</p>
               <p>70 Iniţial, biserica unei mănăstiri cu acelaşi nume situată la marginea de apus a Londrei, construită în secolul al XIII-lea pe locul unei biserici ridicate de Eduard Confesorul (1002? – 1066). Serveşte ca sanctuar naţional şl ca loc de încoronare a suveranilor englezi.</p>
               <p>71 Aceste terme se numără printre puţinele vestigii arhitectonice ale vechii aşezări romane cunoscute sub numele de Ludinium sau Londinium (sec. I î.e.n.</p>
               <p>—  V e.n.).</p>
               <p>72 Missis Crupp întrebuinţează cuvântul Judy – numele eroinei popularului spectacol pentru marionete Punch şi Judy – în locul cuvântului Jury – termenul prin care e desemnată în Anglia instituţia juraţilor.</p>
               <p>73 Cazarma Regimentului de Gardă călare, unde schimbarea gărzii se efectuează zilnic cu deosebit fast.</p>
               <p>74 În original: Tom Tidler's grounds – joc de copii practicat în Anglia; aici metaforic, în sensul de afaceri riscante.</p>
               <p>75 Şi Dickens învăţase stenografia spre a se califica pentru meseria de reporter parlamentar.</p>
               <p>76 Începutul formulei pe care, potrivit tipicului bisericii anglicane, o rosteşte mireasa cu ocazia cununiei religioase.</p>
               <p>77 William Blackstone (1723-1780), jurist şi magistrat englez, autorul vestitei lucrări Commentaries on the Laws of England (Comentarii pe marginea legislaţiei engleze).</p>
               <p>78 Cu alte cuvinte, ocupând postul de lord-cancelar, adică de şef al justiţiei britanice. Potrivit tradiţiei, pe fotoliul rezervat lordului-cancelar, în Camera Lorzilor, se află, în loc de pernă, un sac pătrat, umplut cu lână.</p>
               <p>79 Cântec inspirat de versurile bardului irlandez Thomas Moore (1779-1852).</p>
               <p>80 Joc de cărţi.</p>
               <p>81 Amestec volatil de substanţe puternic mirositoare (carbonat de amoniu cu fenol sau camfor), întrebuinţat în trecut pentru trezirea din leşin.</p>
               <p>82 William Enfield, autorul manualului de elocvenţă intitulat Oratorul (The Speaker), care a văzut lumina tiparului în 1774.</p>
               <p>83 Principalii protagonişti ai luptei politice în Anglia între 1789 şi 1830; al conservatorilor ultrareacţionari, organizatorul coaliţiei împotriva Franţei revoluţionare:</p>
               <p>Charles James Fox (1749-1806), lider al liberalilor şi simpatizant al Revoluţiei franceze, elocvent adversar al lui Pitt;</p>
               <p>Richard Brinsley Sheridan (1751-1816), cunoscut dramaturg şi orator partizan al lui Fox;</p>
               <p>Edmund Burke (1729-1797) orator şi publicist, ostil Revoluţiei franceze;</p>
               <p>Henry, viconte de Castlereagh (1769-1822) şi Henry Addington, viconte de Sidmouth (1757-1844), continuatorii politicii lui Pitt în perioada napoleoneană şi postnapoleoneană;</p>
               <p>George Canning (1770-1827), conservator moderat, a sprijinit răscoala din Grecia şi emanciparea Americii Latine.</p>
               <p>84 Eşichierul (The Exchequer), numele departamentului finanţelor în Anglia.</p>
               <p>85 Personaj comic din spectacolul de marionete, Punch and Judy.</p>
               <p>86 Balaur cumplit care mânca vitele şi copiii oamenilor; isprăvile lui sunt istorisite într-o vestită baladă cu substrat satiric inclusă în culegerea Reliques of Ancient English Poetry (1765) publicată de Thomas Percy.</p>
               <p>87 Suburbie situată în partea de sud-vest a Londrei.</p>
               <p>88 E vorba de cântecul Evening Bells de poetul irlandez Thomas Moore (1779-1852).</p>
               <p>89 Metaforă din A douăsprezecea noapte, Actul II, scena 4 transformată cu timpul în zicală.</p>
               <p>90 Jack Ketch (? – 1686), călău englez; numele lui, schimbat în poreclă, se foloseşte pentru a desemna călăii în genere.</p>
            </div>
            <div type="div2" rend="P2">
               <head>
                  <label>Capitolul XL.</label>Peregrinul</head>
               <p rend="justify">Seara, în Buckingham Street, am stat îndelung de vorbă despre întâmplările familiale amănunţit relatate în capitolul premergător. Mătuşa a fost profund afectată, şi după aceea, timp de vreo două ceasuri, a măsurat odaia în lung şi în lat, cu braţele încrucişate pe piept. Ori de câte ori era deosebit de descumpănită, săvârşea câte o asemenea performanţă de marş, şi totdeauna după durata marşului se putea aprecia cât de gravă era descumpănirea. De astă dată s-a simţit atât de tulburată, încât a găsit de cuviinţă să deschidă uşa dormitorului, amenajându-şi astfel un traseu care cuprindea cele două dormitoare de la un capăt la altul; şi în vreme ce mister Dick şi cu mine şedeam tăcuţi lângă foc, dânsa a străbătut pista omologată în sus şi în jos cu pas egal şi cu regularitatea unui pendul.</p>
               <p rend="justify">Când, după ce mister Dick s-a dus la culcare, am rămas singur cu mătuşa, m-am apucat să scriu epistola destinată celor două bătrâne doamne. Obosită de atâta umblet, mătuşa se aşezase lângă cămin, cu fusta sumeasă, ca de obicei. Dar în loc să ţină paharul pe genunchi, ca altădată, îl uitase pe consola căminului; şi, rezemându-şi cotul stâng pe braţul drept, cu bărbia în palmă, se uita la mine îngândurată. Şi ori de câte ori ridicam ochii de la lucrul meu, îi întâlneam privirea.</p>
               <p rend="justify">—  Mă simt cât se poate de bine, dragul meu, mă asigura dânsa întărind din cap, dar sunt enervată şi mâhnită.</p>
               <p rend="justify">Fiind prea ocupat, n-am băgat de seamă, decât după ce s-a dus la culcare, că lăsase neatinsă, pe cămin, băutura ei de seară, cum îi zicea ea. Când i-am bătut la uşă ca să-i aduc la cunoştinţă descoperirea mea, mi-a deschis uşa mai afectuos ca de obicei, dar mi-a spus: „Astă-seară n-am chef de ea, Trot!”, a clătinat din cap şi a închis uşa.</p>
               <p rend="justify">Dimineaţa a citit scrisoarea adresată celor două bătrâne doamne, pe care a aprobat-o. Am pus-o la poştă, iar după aceea n-am avut altceva de făcut decât să mă înarmez cu răbdare şi să aştept răspunsul. Trecuse aproape o săptămână, şi tot mai aşteptam.</p>
               <p rend="justify">Într-o seară, pe ninsoare, am pornit de la doctorul Strong spre casă. Fusese o zi geroasă şi suflase un vânt tăios dinspre nord-est. O dată cu întunericul, vântul căzuse şi începuse să ningă. Îmi aduc aminte că zăpada cădea în fulgi mari şi că se aşternuse un strat gros. Huruitul roţilor şi zgomotul paşilor erau înăbuşite, ca şi cum străzile ar fi fost acoperite cu covoare de puf.</p>
               <p rend="justify">Drumul cel mai scurt spre casă ducea prin Saint Martin's Lane, şi, fireşte, pe o asemenea vreme, pe aici am apucat-o. Pe atunci, biserica, de la care se trage numele ulicioarei, era mai înghesuită; n-avea loc deschis înainte, iar ulicioara şerpuia către Strand. Când am trecut prin faţa treptelor ce duc spre peristilul bisericii, m-am încrucişat în colţ cu o siluetă feminină. M-a privit, a trecut pe partea cealaltă şi a dispărut. O cunoşteam. O văzusem undeva. Dar nu-mi aminteam unde. Chipul ei era legat de o întâmplare care mă atingea drept la inimă; dar când am întâlnit-o, mă gândeam la altceva şi am fost buimăcit.</p>
               <p rend="justify">Pe treptele bisericii se afla un bărbat aplecat, care-şi lăsase bocceaua jos, în zăpada albă, ca s-o potrivească; l-am văzut în acelaşi moment în care am văzut şi silueta aceea. Cred că nu m-am oprit sub impresia surprizei; dar în orice caz, când am trecut în dreptul lui, s-a ridicat, s-a întors şi a coborât spre mine. M-am trezit faţă în faţă cu mister Peggotty!</p>
               <p rend="justify">Atunci mi-am amintit şi cine era femeia. Era Martha, căreia în noaptea aceea, în bucătărie, Emily îi dăduse nişte bani. Martha Endell, alături de care, după cum îmi spusese atunci Ham, mister Peggotty nici pentru toate comorile ce zac scufundate pe fundul mărilor n-ar fi răbdat s-o vadă pe scumpa sa nepoată.</p>
               <p rend="justify">Ne-am strâns cu căldură mâinile. Şi la început niciunul n-am fost în stare să scoatem o vorbă.</p>
               <p rend="justify">—  Mas'r Davy! mi-a zis, strângându-mi cu putere mâna. Mă bucur din toată inima că vă văd, sir! Bine v-am găsit, bine v-am găsit!</p>
               <p rend="justify">—  Bine te-am găsit, scumpe şi vechi prieten! i-am spus eu.</p>
               <p rend="justify">—  Îmi pusesem în gând, sir, să vin să vă caut în seara asta, a urmat el, dar ştiind că locuiţi cu mătuşa – căci am trecut pe la 'neavoastră în drum spre Yarmouth – m-am temut că-i prea târziu. Aş fi venit însă dimineaţă devreme, înainte de a pleca, sir.</p>
               <p rend="justify">—  Pleci din nou?</p>
               <p rend="justify">—  Da, sir, mi-a răspuns, clătinând încetişor din cap. Plec mâine.</p>
               <p rend="justify">—  Şi acum unde te duci?</p>
               <p rend="justify">—  Păi, mi-a spus, scuturându-şi zăpada de pe pletele lungi, aveam de gând să caut un culcuş pentru la noapte.</p>
               <p rend="justify">Pe vremea aceea, chiar peste drum de locul unde ne aflam se mai găsea o intrare lăturalnică în curtea din dos a hanului „Crucea de aur”1, care avea legături atât de memorabile cu năpasta ce-l lovise. I-am arătat gangul, l-am luat de braţ şi am traversat ulicioara. Două sau trei cămăruţe ale hanului dădeau în curtea grajdurilor; uitându-mă într-una din ele şi văzând că era goală, şi că în cămin ardea un foc bun, l-am poftit înăuntru.</p>
               <p rend="justify">Când l-am văzut la lumină, am băgat de seamă că părul îi era lung şi răvăşit şi că, afară de asta, faţa-i era arsă de soare. Mai încărunţise, cutele ce-i brăzdau faţa şi fruntea se adânciseră, iar după înfăţişare părea să fi înfruntat fel de fel de intemperii în peregrinările sale; dar arăta în putere şi zdravăn şi ca un om susţinut de un scop urmărit cu tenacitate, de la care nimic nu-l putea abate. În timp ce făceam în forul meu interior aceste observaţii, dânsul şi-a scuturat zăpada de pe haine şi pălărie şi s-a şters pe obraz. Când s-a aşezat la masă, cu faţa la mine şi cu spatele la uşa prin care intrasem, a întins din nou mâna-i aspră şi, apucând-o pe a mea, mi-a strâns-o călduros.</p>
               <p rend="justify">—  O să vă povestesc, mas'r Davy, mi-a zis, pe unde am fost şi ce am aflat. Am fost departe şi n-am aflat decât puţine veşti; dar o să vă povestesc.</p>
               <p rend="justify">Am sunat clopoţelul să ne aducă ceva cald de băut. N-a vrut nici o băutură mai tare decât bere şi, până ne-a adus-o şi ne-a încălzit-o pe foc, a stat dus pe gânduri. Expresia gravă a feţei sale era atât de impresionantă, încât n-am îndrăznit să-l tulbur.</p>
               <p rend="justify">—  Când nu era decât o fetiţă, a început ridicând fruntea, după ce am rămas singuri, pomenea deseori de mare şi de coastele unde apele-s de un albastru întunecat şi strălucesc în bătaia soarelui. Îmi ziceam câteodată că tot amintea de ele numai pentru că taică-su murise-necat. Nu ştiu, dar credea poate – sau nădăjduia – că taică-su fusese târât de curent spre meleagurile unde florile înfloresc de-a pururi şi unde priveliştea-i veşnic însorită.</p>
               <p rend="justify">—  Se prea poate să nu fi fost decât o închipuire de copil.</p>
               <p rend="justify">—  Când a… când am pierdut-o, a reluat mister Peggotty, mi-a spus mie ceva că spre ţările acelea avea s-o ducă. Mi-a zis mie ceva că pesemne i-o fi povestit tot felul de minunăţii despre ele şi i-o fi spus că pe acele meleaguri o să ajungă şi ea o lady, şi că-n felul ăsta o fi făcut-o să-l asculte întâiaşi dată. Când am văzut-o pe maica lui, mi-am dat seama, foarte limpede c-avusesem dreptate. Am trecut Canalul în Franţa şi am debarcat acolo ca şi cum aş fi căzut din cer…</p>
               <p rend="justify">Am văzut că uşa se crăpase, lăsând să intre zăpada în odaie. Am văzut că s-a deschis mai tare şi că o mână se strecurase binişor s-o ţină deschisă.</p>
               <p rend="justify">—  Am aflat acolo un gen'leman englez, care avea o slujbă înaltă, a urmat mister Peggotty, şi i-am spus c-am pornit să-mi caut nepoata. Mi-a făcut rost de nişte hârtii – nu ştiu com le zice – ca să pot călători mai departe, şi a vrut să-mi dea şi bani, dar din fericire n-aveam nevoie. Fireşte, i-am molţomit din inimă pentru tot ce a făcut pentru mine! „Am scris de dumneata, mi-a zis, şi o să vorbesc cu toţi cei care au s-o ia pe acelaşi drum, aşa că mulţi o să ştie despre 'neata când o să călătoreşti singur, departe de-aici.” I-am arătat com am putut mai bine cât îi eram de recunoscător şi-am pornit să străbat Franţa.</p>
               <p rend="justify">—  Singur şi pe jos?</p>
               <p rend="justify">—  Mai mult pe jos, a mărturisit el, uneori şi cu căruţa, împreună cu oamenii care mergeau la târg, alteori şi cu poştalioanele, când umblau goale. Străbăteam pe jos multe mile în fiecare zi, şi câteodată mergeam împreună cu vreun biet soldat sărman sau cu vreun alt om care se ducea să-şi vadă prietenii. Nu puteam vorbi, nici eu cu el, nici el cu mine, dar ne ţineam de urât de-a lungul şoselelor prăfuite.</p>
               <p rend="justify">Asta aş fi putut ghici şi singur după tonul lui prietenos.</p>
               <p rend="justify">—  Când soseam într-un oraş mă duceam la han ş-aşteptam prin curte până venea cineva care ştie englezeşte (ceea ce se-ntâmpla mai totdeauna). Le povesteam atunci com că pornisem să-mi caut nepoata, şi ei îmi spuneau ce fel de oameni mai răsăriţi se aflau la han, iară eu aşteptam şi mă uitam după toţi cei care intrau sau ieşeau, să văd de nu seamănă careva cu ea. N-o găseam pe Em'ly, şi porneam mai departe. Încetul cu încetul, com intram într-un sat, sau trăgeam undeva, la oameni mărunţi, mă pomeneam c-auziseră de mine. Mă pofteau să poposesc la porţile lor, mă ospătau cu fel de fel de mâncăruri şi băuturi şi-mi grijeau culcuş pentru-noapte. Şi multe femei, mas'r Davy, ce aveau fete de o vârstă cu Em'ly, am aflat aşteptând la margine de sat, în faţa crucii Mântuitorului nostru, să mă omenească în acelaşi chip. Unora li se prăpădise câte o fată. Şi numai Dumnezeu ştie câtă bunătate mi-au arătat aceste mame!</p>
               <p rend="justify">La uşă era Martha. Am văzut-o limpede cum asculta cu privirea rătăcită. Mi-era teamă ca nu cumva să întoarcă şi el capul şi s-o vadă.</p>
               <p rend="justify">—  Adesea, mi-a povestit mai departe mister Peggotty, îmi aşezau copiii, mai ales fetiţele, pe genunchi: şi de multe ori m-aţi fi putut vedea şezând cu ei în braţe la porţi, pe înserat, de parc-ar fi fost copiii odorului meu. Vai, odorul meu!</p>
               <p rend="justify">Copleşit de o jale năprasnică, a izbucnit în hohote de plâns. Am pus mâna mea tremurândă peste mâna cu care-şi ascunsese faţa.</p>
               <p rend="justify">—  Mulţumesc, sir, mi-a zis. Nu luaţi seama la asta.</p>
               <p rend="justify">Apoi şi-a dus mâna la piept şi şi-a urmat povestirea.</p>
               <p rend="justify">—  Adesea dimineaţa mă-nsoţeau pe drum câte o milă sau două; şi la despărţire le ziceam: „Vă mulţumesc din toată inima! Domnul să vă binecuvânteze!” Şi parcă îmi pricepeau vorbele şi-mi răspundeau cu prietenie. În cele din urmă am ajuns şi la mare. Nu mi-a venit greu, ca marinar ce sunt, s-ajung în Italia. O dată sosit acolo, am umblat mai departe din loc în loc. Oamenii s-au arătat tot atât de buni cu mine, şi aş fi străbătut toată ţara, din oraş în oraş, de n-aş fi aflat veşti c-ar fi văzut-o cineva prin munţii din Elveţia. Mi-a spus careva, câre-l cunoştea pe servitorul lor, că-i văzuse acolo pe toţi trei şi corn călătoreau şi unde se aflau. Şi-am mers zi şi noapte, mas'r Davy, către munţi. Cu cât mergeam, cu atât munţii aceia se depărtau parcă. Dar până la urmă le-am venit de hac şi i-am trecut. Când am ajuns aproape de locul de care mi se spusese, m-am întrebat: „Ce-am să fac când oi da ochii cu ea?”</p>
               <p rend="justify">Femeia, care, fără a se sinchisi de frigul nopţii, trăgea cu urechea, mai era la uşă, şi mâinile ei mă rugau, mă implorau să n-o alung.</p>
               <p rend="justify">—  Niciodată nu m-am îndoit de dânsa, a zis mister Peggotty. Nu! Câtuşi de puţin! Numai de mi-ar zări chipul, numai de mi-ar auzi glasul, numai de-aş sta înaintea ei, fără a rosti nici un cuvânt, şi şi-ar aduce aminte de casa ce a părăsit-o şi de copilăria ei, şi chiar prinţesă regală de-ar fi ajuns, tot mi-ar cădea la picioare! Ştiam asta prea bine. De multe ori, noaptea în somn, am auzit-o cum mă striga: „Unchiule!” şi am văzut-o prăvălindu-se ca moartă în faţa mea. De multe ori, în visurile mele, o ridicasem şi-i şoptisem: „Em'ly, draga mea, am venit să-ţi spun că eşti iertată şi să te iau acasă!”</p>
               <p rend="justify">S-a oprit, a clătinat din cap şi, oftând, a povestit mai departe:</p>
               <p rend="justify">—  Dânsul nu-nsemna nimic în ochii mei. Em'ly era totul. Am cumpărat o rochie ţărănească pentru ea; ştiam că de-o voi afla vreodată, va străbate cu mine drumurile acelea de stâncă, urmându-mă oriîncotro aş apuca, şi că nu mă va mai părăsi niciodată, niciodată! Nu mă gândeam la nimic altceva decât s-o îmbrac în rochia ceea, s-arunc straiele ce le purta… s-o iau din nou de mână şi să pornim împreună spre casă, oprindu-ne ici şi colo pe drum, să-i oblojesc tălpile rănite şi inima ei sfâşiată. La dânsul cred că nici nu m-aş fi uitat. Dar, mas'r Davy, n-a fost să fie aşa… nu încă! Am ajuns prea târziu, plecaseră. Încotro, n-am putut afla. Unii ziceau una, alţii alta. M-am dus ici, m-am dus acolo, dar n-am aflat-o pe Em'ly şi m-am întors acasă.</p>
               <p rend="justify">—  De când? l-am întrebat.</p>
               <p rend="justify">—  De vreo patru zile, mi-a zis mister Peggotty. Am zărit în noapte vechiul nostru barcaz şi lumina licărind la fereastră. Când m-am apropiat, uitându-mă pe geam, am văzut-o pe credincioasa făptură care-i missis Gummidge com stătea lângă vatră, com ne înţelesesem. I-am strigat: „Nu te speria! Îs eu, Dan'l!” ş-am intrat. Niciodată n-aş fi crezut că vechiul barcaz ar putea să-mi pară aşa de străin!</p>
               <p rend="justify">Dintr-un buzunar de la piept a scos cu o mână grijulie un sul înfăşurat în hârtie, conţinând două sau trei scrisori, sau nişte foi împăturite, pe care le-a pus pe masă.</p>
               <p rend="justify">—  Asta, mi-a zis, alegând una dintre scrisori, a venit întâi, cam la o săptămână după ce-am plecat. O bancnotă de cincizeci de lire, învelită într-o foaie de hârtie, adresată mie, strecurată noaptea sub uşă. A-ncercat să-şi prefacă scrisul, dar pe mine nu m-a putut înşela!</p>
               <p rend="justify">Cu mare grijă şi răbdare a strâns la loc bancnota, întocmai cum fusese înainte, şi a pus-o deoparte.</p>
               <p rend="justify">—  Asta, a urmat el deschizând o scrisoare, a primit-o missis Gummidge acum două sau trei luni.</p>
               <p rend="justify">După ce s-a uitat câteva clipe la ea, mi-a înmânat-o şi a adăugat cu glas scăzut:</p>
               <p rend="justify">—  Fiţi bun, sir, şi citiţi-o.</p>
               <p rend="justify">Am citit cele ce urmează:</p>
               <p rend="justify">Vai, ce vei simţi când vei vedea rândurile acestea şi vei băga de seamă că sunt scrise de mâna mea cea păcătoasă! Dar caută, caută – nu de dragul meu, ci de dragul unchiului – caută de te înduioşează puţin în privinţa mea! Fie-ţi milă, te rog, de o biată nenorocită. Şi scrie-mi pe un petic de hârtie dacă e sănătos şi ce-a spus despre mine mai nainte de a fi încetat pentru totdeauna să-mi pomeniţi numele, şi dacă seara, la ceasul când de obicei mă întorceam acasă, nu ţi se pare vreodată că-şi aminteşte de aceea pe care o iubea atât de fierbinte. Vai, mi se rupe inima când mă gândesc! Cad în genunchi în faţa dumitale şi te rog, şi te implor, nu fi atât de aspră cu mine pe cât aş merita – aşa cum foarte bine ştiu că s-ar cuveni – şi ai bunătatea să-mi scrii câteva cuvinte de dânsul şi să mi le trimiţi. Nu trebuie să-mi scrii „Micuţa”, nu trebuie să-mi spui pe numele meu pe care l-am necinstit, dar, vai, gândeşte-te la suferinţa mea şi fie-ţi milă de mine măcar atâta încât să-mi scrii un cuvânt despre unchiu-meu, pe care n-am să-l mai văd niciodată, niciodată pe lumea asta!</p>
               <p rend="justify">Scumpa mea, dacă inima-ţi e neînduplecată faţă de mine – cu drept cuvânt neînduplecată, ştiu prea bine – dacă-i neînduplecată, ascultă-mă, te rog, înainte de a te hotărî de-a binelea să nu încuviinţezi această umilă, umilă rugăminte, cere şi părerea aceluia căruia i-am căşunat mai mult rău decât oricui, aceluia căruia urma să-i fiu soţie! Dacă se va arăta milostiv şi-ţi va spune că ai putea să-mi scrii câteva rânduri pe care să le citesc – cred că aşa va spune, vai, cred că aşa îţi va spune, numai să binevoieşti a-i cere părerea, căci totdeauna a fost bun şi îngăduitor – spune-i atunci (numai atunci) că noaptea, când aud cum şuieră vântul, mi se pare că şuieră mâniat, fiindcă i-a întâlnit pe dânsul şi pe unchiul, şi că se năpusteşte către tării spre a mărturisi împotriva mea înaintea lui Dumnezeu. Să-i spui că dacă mi-ar fi dat să mor mâine (şi, vai, aş fi pregătită, fericită aş fi să mor!), cuvintele mele din urmă pe el şi pe unchiul i-ar binecuvânta, şi cu ultima suflare pentru fericirea căminului lui m-aş ruga!</p>
               <p rend="justify">Şi în această scrisoare se aflau, ceva bani. Cinci lire. Bancnota era neatinsă, ca şi cea dintâi, şi mister Peggotty a împăturit-o la loc cu grija. Mai cuprindea instrucţiuni amănunţite cu privire la locul unde trebuia adresat răspunsul, şi deşi se vedea bine că trecuse prin mai multe mâini, din care pricină era anevoie să tragi o concluzie în privinţa locului unde se ascundea, totuşi scrisoarea părea să fi fost scrisă chiar din localitatea unde fusese văzută.</p>
               <p rend="justify">—  Şi ce i s-a răspuns? l-am întrebat pe mister Peggotty.</p>
               <p rend="justify">—  Missis Gummidge nefiind cine ştie ce învăţată, Ham i-a făcut o ciornă, şi dânsa a copiat-o, sir. I-au spus că pornisem în căutarea ei şi i-au scris ce-i lăsasem vorbă la plecare.</p>
               <p rend="justify">—  Aceea pe care o ţii în mână e o altă scrisoare? l-am întrebat.</p>
               <p rend="justify">—  Sunt bani, sir, mi-a răspuns mister Peggotty, desfăcând puţin hârtia. Vedeţi? Zece lire. Şi năuntru stă scris ca şi la cea dintâi: „De la un prieten sincer”. A dintâi a fost strecurată sub uşă, pe când asta a venit cu poşta alaltăieri. Acuma mă duc s-o caut după ştampila poştei.</p>
               <p rend="justify">Mi-a arătat-o. Era dintr-un oraş din regiunea Rinului Superior. Aflase la Yarmouth nişte negustori străini care cunoşteau ţinutul şi îi schiţaseră pe o bucată de hârtie o hartă rudimentară, cu care se familiarizase foarte bine. A pus-o pe masă, între noi, şi, sprijinindu-şi bărbia într-o mână, cu cealaltă mi-a arătat drumul ce-l avea de urmat.</p>
               <p rend="justify">L-am întrebat cum o mai ducea Ham. A clătinat din cap.</p>
               <p rend="justify">—  Munceşte com se cade să muncească un bărbat, mi-a răspuns. Şi-a făcut prin partea locului un nume com nici că se poate mai bun. Toată lumea-i gata să-i dea o mână de ajutor, şi el e gata s-ajute pe toată lumea. Nimeni nu l-a auzit vreodată plângându-se. Dar soru-mea crede (să rămână între noi) că-i zdrobit.</p>
               <p rend="justify">—  Bietul băiat, îmi închipui!</p>
               <p rend="justify">—  Nu-i prea mai pasă de nimic, mas'r Davy, mi-a şoptit grav mister Peggotty, parcă nu mai ţine la viaţă: unde-i de făcut o treabă mai grea, pe vreme păcătoasă, gata-i s-o facă. Şi unde se cere vreo ispravă mai primejdioasă, el se duce cel dintâi, înaintea camarazilor. Şi totuşi e bun ca pâinea caldă. Nu-i un copil la Yarmouth care să nu-l ştie.</p>
               <p rend="justify">Şi-a strâns îngândurat scrisorile, netezindu-le cu mâna; le-a înfăşurat în hârtie şi le-a pus la loc în buzunarul de la piept. Femeia din uşă dispăruse. Zăpada viscolită mai pătrundea în încăpere; dar în prag nu mai era nimeni.</p>
               <p rend="justify">—  Ei bine, a zis mister Peggotty, uitându-se la boccea, de vreme ce v-am văzut astă-seară, mas'r Davy (şi asta mi-a uşurat inima), mâine dimineaţă o să plec la drum mai devreme. Aţi văzut ce am aici, şi şi-a dus mâna la piept, în locul unde pusese sulul. Singurul lucru care mă nelinişteşte e să nu mi se întâmple vreo nenorocire nainte să-i fi înapoiat banii ăştia. De-o fi să mor, şi banii s-or pierde sau i-o fura cineva, sau s-or risipi cine ştie com şi el o crede că i-am păstrat, socot că nici pe lumea cealaltă n-aş avea odihnă! Şi cred că m-aş întoarce!</p>
               <p rend="justify">S-a ridicat şi m-am ridicat şi eu şi, înainte de a ieşi, ne-am strâns încă o dată mâna.</p>
               <p rend="justify">—  Aş fi în stare să bat pe jos zece mii de mile, să umblu pân-aş cădea mort, numai să-i pot da înapoi banii ăştia, mi-a zis. Dacă voi izbuti să fac acest lucru şi o voi găsi pe Em'ly a mea, am să fiu mulţumit. Şi de n-am s-o găsesc, poate c-o să audă vreodată că unchiul care a iubit-o n-a încetat s-o caute decât când a încetat să-i bată inima; şi dacă nu mă-nşel asupra ei, atunci o să se întoarcă, în sfârşit, acasă!</p>
               <p rend="justify">Când am ieşit afară, în noaptea geroasă, am văzut depărtându-se cu paşi precipitaţi silueta singuratică. Sub nu ştiu ce pretext l-am făcut să se întoarcă cu spatele şi l-am ţinut aşa de vorbă până ce s-a făcut nevăzută.</p>
               <p rend="justify">Mi-a spus că pe Dover Road era un adăpost pentru drumeţi, unde ştia că va găsi un culcuş curat pentru o noapte. L-am însoţit peste Westminster Bridge şi, ajunşi pe malul ce ţine de comitatul Surrey, ne-am luat rămas bun. Închipuirii mele i-a plăcut să creadă că întreg peisajul era molcom şi recules din respect pentru dânsul, care acum îşi relua singuratica peregrinare prin zăpadă.</p>
               <p rend="justify">M-am întors în curtea hanului şi am căutat cu înfrigurare silueta a cărei amintire mi se întipărise atât de bine în memorie. N-am mai găsit-o. Zăpada acoperise urmele paşilor noştri, nu se mai vedeau decât urmele proaspete ale paşilor mei; şi chiar şi acestea, când am privit înapoi peste umăr, am băgat de seamă că începuseră să dispară, căci ningea cu fulgi mari.</p>
            </div>
            <div type="div2" rend="P2">
               <head>
                  <label>Capitolul XLI.</label>Mătuşile Dorei</head>
               <p rend="justify">În cele din urmă mi-a venit răspunsul din partea celor două bătrâne doamne. După ce-l salutau pe mister Copperfield, îi făceau cunoscut că-i citiseră cu luare-aminte scrisoarea şi că se gândiseră la „fericirea ambelor părţi”. Cuvintele acestea m-au cam alarmat, nu pentru că le folosiseră şi cu prilejul dezbinării familiale, de care am pomenit mai înainte2 ci pentru că am băgat de seamă (am băgat de seamă totdeauna) că frazele convenţionale, ca artificiile, iau foc foarte lesne şi iau tot felul de forme şi culori neaşteptate, ce nu seamănă defel cu forma lor dintru început. Cele două miss Spenlow mai adăugau că n-ar dori să-şi exprime „prin corespondenţă” părerea asupra celor comunicate de mister Copperfield; dar că dacă mister Copperfield ar vrea să le facă cinstea de a le vizita în cutare zi (însoţit, dacă va găsi cu cale, de un prieten de încredere), vor fi bucuroase să stea de vorbă cu el asupra chestiunilor ridicate.</p>
               <p rend="justify">La această amabilă invitaţie, mister Copperfield, prezentându-le salutările sale respectuoase, s-a grăbit să le răspundă că se va simţi foarte onorat să facă o vizită surorilor Spenlow în ziua hotărâtă şi că, potrivit binevoitoarei permisiuni, va veni însoţit de prietenul său, mister Thomas Traddles, de la „Inner Temple”. După ce a trimis această scrisoare, mister Copperfield a căzut pradă unei adânci surescitări, care a durat până în ziua sorocită.</p>
               <p rend="justify">Această tulburare a fost mult sporită de lipsa, tocmai în aceste clipe de grea încercare, a nepreţuitelor servicii ale Juliei Mills. Mister Mills, care nu scăpa nici un prilej să-mi facă un pocinog – cel puţin aşa mi se părea, ceea ce revenea la acelaşi lucru – întrecuse acum orice măsură, băgându-şi în cap să plece în India. De ce oare voia să plece în India dacă nu spre a-mi încurca mie treburile? De fapt, n-avea nici o legătură în altă parte a lumii, dar cu India avea berechet, ca unul care făcea negoţ numai cu această ţară, deşi nu prea ştiam în ce consta acest negoţ (în visele-mi tulburi pluteau şaluri de fir şi colţi de elefant), ca unul care, în tinereţe, fusese la Calcutta şi care acum intenţiona să se stabilească acolo în calitate de asociat local al firmei pentru care lucra. Dar toate astea n-aveau nici o importanţă în ochii mei. Pentru el aveau însă atâta importanţă, încât îşi şi cumpărase bilete de drum pentru el şi pentru Julia; şi Julia plecase la ţară, să-şi ia rămas bun de la rude; iar casa lor fusese îmbrăcată cu bilete care anunţau că era de închiriat sau de vânzare şi că mobila (inclusiv măngălăul) avea să fie vândută la licitaţie. Aşadar, un nou cutremur, a cărui jucărie am devenit mai nainte de a fi apucat să uit scuturătura celui dintâi!</p>
               <p rend="justify">Eram nehotărât cum să mă îmbrac în ziua cu pricina: ezitam între dorinţa de a arăta cât mai bine şi teama de a nu îmbrăca ceva care ar putea să-mi ştirbească reputaţia de om serios în ochii surorilor Spenlow. M-am străduit să găsesc calea de mijloc între aceste două extreme; mătuşa a aprobat soluţia la care m-am oprit, iar când am coborât scările împreună cu Traddles, mister Dick a aruncat una din ghetele lui după noi, ca să ne poarte noroc3.</p>
               <p rend="justify">Oricât de convins eram de excepţionalele însuşiri sufleteşti ale lui Traddles, oricât de caldă era prietenia care mă lega de el, nu m-am putut opri să gândesc, în această delicată împrejurare, c-ar fi fost bine dacă nu s-ar fi deprins să-şi poarte părul în sus ca un arici. Îi dădea un aer perplex – ca să nu spun că arăta ca o mătură de coşar – care, temerile mele îmi şopteau, s-ar putea să ne fie fatal.</p>
               <p rend="justify">În drum spre Putney mi-am luat libertatea să-i spun acest lucru şi să-i sugerez că de-ar binevoi să-l netezească puţin…</p>
               <p rend="justify">—  Cu cea mai mare plăcere, dragă Copperfield, mi-a zis Traddles, scoţând pălăria şi apăsându-şi în fel şi chip frizura. Dar nu stă.</p>
               <p rend="justify">—  Nu stă? l-am întrebat.</p>
               <p rend="justify">—  Nu, mi-a răspuns. Nimic nu-l poate face să stea. Chiar dacă aş duce pe cap o povară de cincizeci de pfunzi tot drumul până la Putney, în clipa când aş da-o jos, s-ar ridica la loc. Nici nu-ţi închipui ce îndărătnic mi-e părul. Mă face să arăt ca un arici înspăimântat4.</p>
               <p rend="justify">Am fost puţin cam dezamăgit, mărturisesc; dar în acelaşi timp am fost fermecat de firea lui blajină. I-am spus cât preţuiam firea lui blajină; şi am adăugat că toată îndărătnicia pesemne că i s-a strâns în păr, căci lui nu-i mai rămăsese nici urmă.</p>
               <p rend="justify">—  Vai, ştii, cu părul ăsta nenorocit e poveste veche, mi-a răspuns Traddles râzând. Nevasta unchiului meu nu-l putea suferi. Zicea că o scoate din sărite. Şi am avut mult de, furcă cu el şi la început, când m-am îndrăgostit de Sophy. Foarte mult!</p>
               <p rend="justify">—  A avut ceva împotriva lui?</p>
               <p rend="justify">—  Ea nu, dar după câte am înţeles, sora ei mai mare, aia care-i o adevărată frumuseţe, a făcut mult haz pe socoteala lui. De fapt, toate surorile ei râd de părul meu.</p>
               <p rend="justify">—  Plăcut lucru!</p>
               <p rend="justify">—  Da, mi-a răspuns Traddles, cât se poate de naiv, a ajuns subiect de glumă pentru noi. Fetele spun că Sophy păstrează o şuviţă în biroul ei şi că e nevoită s-o ţină într-o carte cu încuietoare ca s-o facă să stea întinsă. Şi ne prăpădim de râs!</p>
               <p rend="justify">—  Ascultă, dragă Traddles, i-am zis; cu experienţa ta, ai putea să-mi dai un sfat. Înainte de a te logodi cu persoana de care ai amintit adineauri, te-ai adresat familiei, cerând mâna fetei? A avut loc, de pildă, ceva asemănător cu… ceea ce urmează să facem noi astăzi? am adăugat, cam neliniştit.</p>
               <p rend="justify">—  Vezi, Copperfield, în cazul meu lucrurile au mers cam anevoie, mi-a spus Traddles, şi peste faţa lui a trecut ca o umbră. Sophy fiind de mare folos întregii familii, nimeni nu se putea împăca cu gândul că se va mărita vreodată. De altfel, se înţeleseseră între ei că nu trebuie să se mărite. O porecliseră „Fata bătrână”. Aşa că atunci când, cu mari precauţii, i-am adus la cunoştinţă lui missis Crewler…</p>
               <p rend="justify">—  Asta-i maică-sa? l-am întrebat.</p>
               <p rend="justify">—  Da, maică-sa, mi-a răspuns Traddles. Tatăl ei este reverendul Horace Crewler. Când, cu cele mai mari precauţii posibile, i-am adus la cunoştinţă lui missis Crewler intenţiile noastre, rezultatul a fost că a dat un ţipăt şi a leşinat. Luni de-a rândul n-am mai putut atinge acest subiect.</p>
               <p rend="justify">—  Dar, în cele din urmă, cum ai făcut?</p>
               <p rend="justify">—  I-a vorbit reverendul Horace. E un om minunat, care poate servi drept pildă în toate privinţele; i-a arătat că datoria ei creştinească e să se împace cu gândul că trebuie să facă această jertfă (cu atât mai mult cu cât era încă foarte problematică) şi să nu-mi mai poarte pică. În ce mă priveşte, îţi dau cuvântul meu de cinste, Copperfield, că faţă de familia ei mă simţeam ca o pasăre de pradă.</p>
               <p rend="justify">—  Nădăjduiesc că surorile ei ţi-au luat partea, Traddles?</p>
               <p rend="justify">—  N-aş putea spune. După ce am reuşit s-o împăcăm pe missis Crewler cu acest proiect, a trebuit s-o anunţăm pe Sarah. Nu-ţi aminteşti că ţi-am vorbit de Sarah, sora care are un beteşug la şira spinării?</p>
               <p rend="justify">—  Cum să nu!</p>
               <p rend="justify">—  Dânsa şi-a încleştat pumnii, a închis ochii, s-a făcut pământie la faţă şi a înţepenit de-a binelea, mi-a zis Traddles, cu un aer decolat. Două zile n-a luat nimic în gură decât pâine prăjită muiată şi apă cu linguriţa de ceai.</p>
               <p rend="justify">—  Ce nesuferită, Traddles!</p>
               <p rend="justify">—  O, te rog să mă ierţi, Copperfield! a protestat Traddles. E o fată încântătoare, dar e foarte sensibilă! De altfel, toate sunt aşa! Sophy mi-a spus mai târziu că nu mi-aş putea închipui ce remuşcări şi-a făcut după aceea, când a îngrijit-o pe Sarah. Îmi dau seama ce greu trebuie să-i fi fost, judecând după propriile mele sentimente; eu mă simţeam ca un criminal. După ce Sarah şi-a mai revenit, a trebuit să le anunţăm pe celelalte opt; ştirea a avut asupra lor efecte diferite dintre cele mai înduioşătoare. Până de curând cele două surori mai mici, pe care le creşte Sophy, nu mă puteau vedea în ochi.</p>
               <p rend="justify">—  În orice caz, acum sper că s-au împăcat cu situaţia?</p>
               <p rend="justify">—  Da… da, aş spune mai degrabă că s-au resemnat, mi-a zis Traddles cam sceptic. De fapt, ocolim subiectul: perspectivele mele incerte şi strâmtorarea în care mă găsesc constituie o adevărată mângâiere pentru ele. Când, într-o bună zi, o să ne căsătorim, va avea loc o scenă sfâşietoare. Va aduce mai mult a înmormântare decât a nuntă. Şi mă vor duşmăni toate pentru că le-am răpit-o!</p>
               <p rend="justify">Expresia întipărită pe chipul lui deschis când s-a uitat la mine, clătinând tragicomic din cap, mă impresionează mai mult acum în amintire decât m-a impresionat în momentul acela, căci mă aflam într-o stare de nelinişte şi zăpăceală excesivă, care nu-mi îngăduia să-mi concentrez atenţia. Când ne-am apropiat de casa unde locuiau cele două miss Spenlow, ţinuta şi prezenţa mea de spirit lăsau atât de mult de dorit, încât Traddles mi-a propus să iau un stimulent uşor, în forma unei halbe de bere. După ce mi-a fost administrat acest stimulent într-o cârciumă din vecinătate, m-a condus, eu împleticindu-mă întrucâtva, până la uşa surorilor Spenlow, Când slujnica ne-a deschis uşa, am avut impresia vagă c-aş fi un fel de exponat; apoi c-aş fi trecut, clătinându-mă pe picioare, dintr-un hol, în care se afla un barometru, într-un salonaş liniştit, situat la parter, care dădea într-o grădină frumoasă. De asemenea, că m-aş fi aşezat acolo pe o sofa şi c-aş fi văzut, după ce Traddles şi-a scos pălăria, părul lui ridicându-se brusc în sus, aşa cum izbucnesc figurinele cu resort când ridici capacul anumitor tabachere-surpriză. De asemenea, c-aş fi auzit tic-tacul unei vechi pendule aşezate pe consola căminului şi c-aş fi încercat zadarnic să-mi potrivesc după el zvâcnirile inimii. De asemenea, că mi-aş fi rotit privirea prin odaie căutând, fără a găsi, ceva lăsat, de Dora. De asemenea, că l-aş fi auzit pe Jip lătrând undeva departe, şi că pe loc cineva l-ar fi înăbuşit. În cele din urmă m-am trezit dându-mă înapoi şi împingându-l pe Traddles înspre cămin şi făcând, grozav de tulburat, plecăciuni în faţa a două doamne bătrâne, pirpirii şi uscate, îmbrăcate în negru, care arătau ca nişte reproduceri în lemn şi piele argăsită ale răposatului mister Spenlow.</p>
               <p rend="justify">—  Vă rog luaţi loc, a spus una dintre cele două micuţe doamne.</p>
               <p rend="justify">Când am încetat să-l tot ciocnesc pe Traddles şi m-am aşezat pe ceva ce nu era o pisică – pe primul scaun nimerisem peste una – mi-am recăpătat vederea în aşa măsură, încât mi-am dat seama că mister Spenlow fusese de bună seamă cel mai tânăr vlăstar al familiei; că între cele două surori trebuie să fi fost o diferenţă de şase până la opt ani; şi că cea mai tânără părea să fi fost desemnată să conducă dezbaterile, căci ţinea în mână scrisoarea mea – care-mi părea foarte cunoscută şi totuşi foarte ciudată – şi o examina cu lornionul. Erau îmbrăcate la fel, dar a mai mică avea un aer mai tineresc; se prea poate ca asta să se fi datorat unui fleac de guleraş sau de dantelă, unei broşe sau unei brăţări care o mai înviora puţin. Amândouă se ţineau drept şi erau hieratice, precise, echilibrate şi calme în mişcări. Aceea dintre surori care nu avea în mână scrisoarea mea îşi încrucişase braţele pe piept ca un idol.</p>
               <p rend="justify">—  Mister Copperfield, pare-mi-se, a zis sora cu scrisoarea, adresându-se lui Traddles.</p>
               <p rend="justify">Rău prevestitor început. Traddles s-a văzut nevoit să arate că mister Copperfield eram eu, eu a trebuit să-mi revendic dreptul la acest nume, iar ele s-au văzut silite să renunţe la ideea preconcepută că Traddles ar fi mister Copperfield, aşa că ne-am găsit într-o situaţie foarte plăcută. Şi, colac peste pupăză, l-am auzit cu toţii pe Jip cum a lătrat de două ori, şi apoi cum cineva i-a îndesat din nou căluşul în bot.</p>
               <p rend="justify">—  Mister Copperfield! mi s-a adresat sora cu scrisoarea.</p>
               <p rend="justify">Am făcut o mişcare – o plecăciune cred – şi am ciulit urechile, când cealaltă soră a intervenit:</p>
               <p rend="justify">—  Fiind la curent cu problemele de asemenea natură, sora mea Lavinia vă va arăta ce socotim noi c-ar fi cel mai indicat spre fericirea ambelor părţi.</p>
               <p rend="justify">Am aflat ulterior că miss Lavinia era o autoritate în problemele de inimă, fiindcă într-un trecut îndepărtat a existat un anume mister Pidger, care juca prost whist, şi zice-se c-ar fi fost îndrăgostit de ea. Cred mai degrabă că aceasta era o presupunere lipsită de orice temei şi că Pidger fusese cu totul nevinovat, căci, după câte am auzit, niciodată nu exprimase în nici un fel asemenea sentimente. Dar şi miss Lavinia, şi miss Clarissa aveau credinţa superstiţioasă că dânsul şi-ar fi mărturisit pasiunea dacă viaţa nu i-ar fi fost curmată în plină tinereţe (pe la vreo 60 de ani) datorită excesului de băuturi spirtoase, care i-a zdruncinat sănătatea, şi datorită unei încercări împinse până la exces de a şi-o recăpăta, bând apă de Bath5. Mai nutreau şi bănuiala ascunsă că se prăpădise de dragoste nemărturisită; deşi trebuie să spun că, după portretul lui cu nasul roşu, pe care-l avea în casă, nu părea să fi fost omul în stare să tăinuiască vreodată ceva.</p>
               <p rend="justify">—  Nu dorim să mai răscolim trecutul în această privinţă, a proclamat miss Lavinia. Moartea bietului nostru frate Francis a făcut să se şteargă amintirea a tot ce a fost.</p>
               <p rend="justify">—  N-am întreţinut legături prea strânse cu fratele nostru Francis, a completat miss Clarisa, dar între noi n-a existat un diferend sau o dezbinare precisă. Francis şi-a urmat calea lui; noi – a noastră. Aşa am socotit că era mai bine pentru mulţumirea tuturor. Şi aşa a fost.</p>
               <p rend="justify">Când vorbeau, cele două surori se aplecau puţin înainte; după ce isprăveau, clătinau din cap; şi cum tăceau, se îndreptau de spate. Miss Clarissa nu şi-a clintit braţele niciodată. De câteva ori a bătut pe ele cu degetele măsura unor melodii – menuete sau marşuri, pare-mi-se – dar de mişcat nu le-a mişcat niciodată.</p>
               <p rend="justify">—  Situaţia, sau mai bine zis presupusa situaţie a nepoatei noastre s-a schimbat mult prin moartea fratelui nostru Francis, a reluat miss Lavinia, şi de aceea socotim că şi părerile fratelui nostru cu privire la situaţia ei nu mai sunt valabile. N-avem nici un temei, mister Copperfield, să ne îndoim că sunteţi un tânăr gentleman cu însuşiri alese şi cu caracter, sau că nutriţi – sau că sunteţi convins că nutriţi – o afecţiune pentru nepoata noastră.</p>
               <p rend="justify">Am răspuns declarând, aşa cum declaram ori de câte ori se ivea prilejul, că nimeni n-a mai iubit pe cineva vreodată aşa cum o iubeam eu pe Dora. Şi numaidecât Traddles a întărit spusele mele cu un murmur aprobativ.</p>
               <p rend="justify">Miss Lavinia tocmai voia să-mi dea o replică potrivită, când miss Clarissa, care părea stăpânită de dorinţa de a aminti mereu de fratele ei Francis, a intervenit din nou:</p>
               <p rend="justify">—  Dacă mama Dorei, când s-a măritat cu fratele nostru Francis, ar fi spus de la început că n-are loc la masă pentru membrii familiei, ar fi contribuit mai mult la fericirea tuturor.</p>
               <p rend="justify">—  Poate că n-ar trebui să mai pomenim acum de asta, Clarissa, a mustrat-o miss Lavinia.</p>
               <p rend="justify">—  E în strânsă legătură cu subiectul, Lavinia, a întâmpinat miss Clarissa. Nici prin gând nu mi-ar trece să mă amestec în acea latură a subiectului în care singură tu eşti competentă să vorbeşti. Dar în ce priveşte latura astălaltă, am o părere pe care vreau s-o exprim. Ar fi fost spre fericirea tuturor dacă mama Dorei, atunci când s-a măritat cu fratele nostru Francis, ar fi arătat limpede, chiar de la început, ce avea de gând. Am fi ştiut atunci la ce ne puteam aştepta. Le-am fi spus: „Vă rugăm să nu ne invitaţi niciodată”, şi aşa am fi evitat orice prilej de neînţelegere.</p>
               <p rend="justify">După ce miss Clarissa a clătinat din cap, miss Lavinia a reluat firul, uitându-se din nou cu lornionul la scrisoarea mea. Amândouă aveau ochi mici, rotunzi, strălucitori, care clipeau mereu, ca nişte ochi de păsărică. De altfel, în general aduceau a păsărele, având un fel de a fi repezit, vioi şi obiceiul de a se scutura cu mişcări scurte, pripite, ca nişte canari.</p>
               <p rend="justify">Precum am spus, miss Lavinia a reluat firul expunerii:</p>
               <p rend="justify">—  Ne-aţi cerut voie, mister Copperfield, mie şi surorii mele Clarissa, să veniţi în casa noastră în calitate, de pretendent oficial la mâna nepoatei noastre.</p>
               <p rend="justify">—  Dacă fratele nostru Francis, a izbucnit din nou miss Clarissa – dacă izbucnire s-ar putea numi o întrerupere atât de blajină – a dorit să se înconjoare numai cu oameni de la „Doctors' Commons” şi să trăiască numai şi numai în atmosfera de la „Doctors' Commons”, ce drept şi ce nevoie am fi avut să ne împotrivim? Niciunul, desigur. Gândul de a ne impune cuiva a fost întotdeauna departe de noi. Dar de ce n-am spune-o deschis? Fratele nostru Francis şi soţia lui n-aveau decât să-şi aleagă societatea ce le era pe plac. Sora mea Lavinia şi cu mine n-aveam decât să ne alegem societatea ce ne era pe plac. Ne-o puteam alege şi singure, cred!</p>
               <p rend="justify">Întrucât ni s-a părut că ni se adresează, mie şi lui Traddles, am încercat amândoi să-i răspundem ceva. Ce-a îndrugat Traddles nu s-a putut desluşi. În ce mă priveşte cred c-am spus că era spre cinstea tuturor persoanelor interesate, dar habar n-am. Ce am vrut să înţeleg prin asta.</p>
               <p rend="justify">—  Lavinia, draga mea, poţi să continui, a zis miss Clarissa după ce şi-a vărsat focul.</p>
               <p rend="justify">Miss Lavinia a urmat:</p>
               <p rend="justify">—  Mister Copperfield, sora mea Clarissa şi cu mine am examinat cu grijă această scrisoare; şi n-am examinat-o fără ca să i-o arătăm în ultimă instanţă şi nepoatei noastre şi s-o discutăm cu ea. Nu ne îndoim că te crezi foarte îndrăgostit de ea.</p>
               <p rend="justify">—  Mă cred numai, ma'am? am izbucnit eu cu înflăcărare. O! O!</p>
               <p rend="justify">Dar întrucât miss Lavinia m-a fulgerat cu privirea (întocmai ca un canar) cerându-mi parcă să nu întrerup oracolul, mi-am cerut scuze.</p>
               <p rend="justify">—  Dragostea – urmat miss Lavinia, uitându-se la sora ei şi cerându-i parcă o întărire, pe care aceasta i-a dat-o, încuviinţând din cap după fiecare element al frazei – dragostea matură, omagiul, devotamentul nu-s uşor de exprimat. Glasul lor e slab. E sfios şi modest, pândeşte şi aşteaptă şi iar aşteaptă. Aşa arată fructul copt, matur. Uneori trece o viaţă, şi tot se mai coace în umbră.</p>
               <p rend="justify">Fireşte, nu mi-am dat seama atunci că, aceasta era o aluzie la presupusa ei aventură cu crunt încercatul Pidger, dar am înţeles, după gravitatea cu care a dat din cap miss Clarissa, că atribuiau o deosebită semnificaţie acestor cuvinte.</p>
               <p rend="justify">—  Uşoarele înclinări ale celor foarte tineri, căci aşa le numesc în comparaţie cu asemenea sentimente, a urmat miss Lavinia, nu-s decât ca pulberea în comparaţie cu stânca. Dar pentru că e greu, de ştiut dacă înclinările sunt durabile sau dacă au o temelie serioasă, sora mea Clarissa şi cu mine am şovăit foarte mult ce să facem. Mister Copperfield şi mister…</p>
               <p rend="justify">—  Traddles, a adăugat prietenul meu, simţindu-se privit.</p>
               <p rend="justify">—  Vă cer iertare. De la „Inner Temple”, pare-mi-se, a spus miss Clarissa, uitându-se din nou la scrisoarea mea.</p>
               <p rend="justify">—  Întocmai, a confirmat Traddles, roşind.</p>
               <p rend="justify">Deşi nu primisem încă nici o încurajare expresă, mi s-a părut că observ la cele două surori, şi mai ales la miss Lavinia, o plăcere crescândă de a vorbi despre acest nou şi interesant subiect de ordin intim, de a-l pune cât mai bine în valoare, o predispoziţie de a-l cultiva în care am întrezărit o luminoasă rază de nădejde. Mi s-a părut că pentru miss Lavinia ar fi o deosebită mulţumire să poată ocroti dragostea unor tineri ca Dora şi ca mine; şi că miss Clarissa ar fi la fel de mulţumită s-o vadă ocrotindu-ne şi să aibă prilejul să vorbească ori de câte ori ar avea poftă despre acea latură a subiectului care o interesa. Asta mi-a dat curaj să declar cu vehemenţă că o iubeam pe Dora mai mult decât aş putea spune sau decât s-ar putea crede; că toţi prietenii mei ştiau că o iubeam; că mătuşa mea, Agnes, Traddles şi toţi cei care mă cunoşteau ştiau cât o iubeam şi cât de serios devenisem datorită acestui amor. Pentru a adeveri acestea, am invocat mărturia lui Traddles. Iar Traddles începând cu un exordiu înflăcărat demn de o dezbatere parlamentară, a venit bărbăteşte în ajutorul meu, întărind spusele mele în cuvinte bine potrivite, simplu, cu un bun simţ şi cu un spirit practic care au produs în mod evident o impresie bună.</p>
               <p rend="justify">—  Vorbesc, dacă mă pot încumeta să zic aşa, ca un om cu oarecare experienţă în această privinţă, a zis Traddles, căci sunt şi eu logodit cu o tânără din Devonshire – una din zece surori – şi nu prea văd, deocamdată, nici o probabilitate ca logodna noastră să se încheie cu o căsătorie.</p>
               <p rend="justify">—  Sunteţi poate în măsură, mister Traddles, să întăriţi ce am spus despre dragoste, a interveni miss Lavinia, arătându-i acum un deosebit interes, despre dragostea sfioasă şi modestă, care aşteaptă şi iar aşteaptă?</p>
               <p rend="justify">—  Sunt, ma'am, i-a răspuns Traddles.</p>
               <p rend="justify">Miss Clarissa s-a uitat la miss Lavinia şi a clătinat grav din cap. Miss Lavinia s-a uitat cu tâlc la miss Clarissa şi a suspinat uşor.</p>
               <p rend="justify">—  Lavinia, ia sticluţa mea cu săruri, i-a zis miss Clarissa.</p>
               <p rend="justify">Miss Lavinia s-a înviorat aspirând niţel oţet aromatic – în timp ce Traddles şi cu mine am privit-o cu multă solicitudine – după care a urmat cu glas stins:</p>
               <p rend="justify">—  Sora mea şi cu mine am stat mult la îndoială, mister Traddles, ce urmare să dăm sentimentelor, sau închipuitelor sentimente, ale unor tineri ca prietenul dumneavoastră, mister Copperfield, şi nepoata noastră.</p>
               <p rend="justify">—  Fetiţa fratelui nostru Francis, a precizat miss Clarissa. Dacă pe vremea când trăia, soţia fratelui nostru Francis ar fi găsit de cuviinţă să invite familia la masă (deşi avea dreptul indiscutabil de a proceda aşa cum găsea de cuviinţă), astăzi am fi cunoscut-o mai bine pe fetiţa fratelui nostru Francis. Lavinia, continuă, te rog.</p>
               <p rend="justify">Miss Lavinia a întors scrisoarea mea aşa ca să aibă adresa în faţă şi a cercetat cu lornionul câteva însemnări frumos sistematizate pe care le făcuse pe acea faţă a hârtiei.</p>
               <p rend="justify">—  Ni se pare c-ar fi cuminte, mister Traddles, să punem la încercare aceste sentimente sub ochii noştri. Astăzi nu ştim nimic despre ele şi nu suntem în măsură să judecăm ce bază reală au. De aceea suntem gata, deocamdată, să primim propunerea lui mister Copperfield şi să-i dăm voie să ne viziteze.</p>
               <p rend="justify">—  Nu voi uita niciodată bunăvoinţa dumneavoastră, preastimate ladies! am izbucnit eu, simţindu-mă dintr-o dată uşurat de imensa povară a temerilor mele.</p>
               <p rend="justify">—  Dar, a urmat miss Lavinia, am prefera, mister Traddles, ca deocamdată aceste vizite să ne fie făcute nouă. Trebuie să ne ferim să recunoaştem existenţa vreunei legături oficiale între mister Copperfield şi nepoata noastră până ce nu vom fi avut prilejul să…</p>
               <p rend="justify">—  Până ce tu, Lavinia, nu vei fi avut prilejul! a precizat miss Clarissa.</p>
               <p rend="justify">—  Fie şi aga, s-a învoit miss Lavinia, oftând. Până ce nu voi fi avut prilejul să le pun sentimentele la încercare sub ochii mei.</p>
               <p rend="justify">—  Copperfield, mi-a spus Traddles, întorcându-se spre mine, îţi dai seama, desigur, că nici nu se poate concepe o soluţie mai cuminte şi mai înţeleaptă.</p>
               <p rend="justify">—  Nici că se poate! am exclamat eu. Îmi dau foarte bine seama!</p>
               <p rend="justify">—  În această situaţie, a urmat miss Lavinia, consultându-şi din nou însemnările, şi încuviinţând vizitele sale numai sub această condiţie, trebuie să-i cerem lui mister Copperfield să ne dea asigurarea expresă, pe cuvânt de onoare, că fără ştiinţa noastră nu va comunica, sub nici o formă, cu nepoata noastră. Că nu va face nici un pas, de orice natură, în privinţa nepoatei noastre fără a ne înştiinţa în prealabil…</p>
               <p rend="justify">—  Adică pe tine, Lavinia, a intervenit din nou miss Clarissa.</p>
               <p rend="justify">—  Fie şi aşa, Clarissa! a încuviinţat resemnată miss Lavinia. Fără a mi-o supune mai întâi mie şi fără a primi încuviinţarea noastră. Trebuie să arăt că această condiţie e foarte categorică şi serioasă, şi sub nici un cuvânt nu va putea fi nesocotită. Tocmai de aceea am cerut ca astăzi mister Copperfield să vină însoţit de un prieten de încredere – şi aici a făcut un semn cu capul către Traddles, care s-a înclinat – ca să nu poată exista nici un dubiu şi nici o neînţelegere în această privinţă. Dacă mister Copperfield sau dumneavoastră, mister Traddles, aveţi cea mai mică îndoială dacă să faceţi, această promisiune, vă rog să cereţi răgaz pentru a chibzui.</p>
               <p rend="justify">Într-o stare de extatică exaltare, am exclamat că n-avem nevoie de nici o clipă de chibzuire. Am făcut cu entuziasm promisiunea cerută; l-am rugat pe Traddles să-mi fie martor şi am declarat că aş fi cel mai josnic dintre oameni dacă m-aş abate măcar cu o iotă de la acest legământ.</p>
               <p rend="justify">—  Staţi! mi-a zis miss Lavinia, ridicând mâna. Am hotărât, înainte de a avea plăcerea să primim vizita dumneavoastră, că o să vă lăsăm singuri un sfert de ceas, ca să chibzuiţi asupra acestui punct. Daţi-ne, vă rugăm, voie să ne retragem.</p>
               <p rend="justify">Zadarnic le-am spus că nu era nevoie de nici o chibzuire. Au stăruit să se retragă pentru răstimpul stabilit. Şi astfel, ţopăind foarte demn, cele două păsărele s-au retras, lăsându-mă să primesc felicitările lui Traddles şi să mă simt în al şaptelea cer. Exact când s-a împlinit sfertul de oră, au reapărut, nu mai puţin demne decât la plecare. Se depărtaseră foşnind, de parcă rochiţele lor ar fi fost croite din frunze veştede, şi acum se întorceau cu acelaşi foşnet.</p>
               <p rend="justify">M-am legat încă o dată să respect condiţiile puse.</p>
               <p rend="justify">—  Acum e rândul tău, Clarissa, a zis miss Lavinia.</p>
               <p rend="justify">Desfăcând întâia oară braţele, miss Clarissa a luat însemnările şi a aruncat o ochire asupra lor.</p>
               <p rend="justify">—  Vom fi bucuroase, ne-a comunicat miss Clarissa, să-l avem la dejun pe mister Copperfield în fiecare duminică, dacă-i face plăcere. Dejunăm la trei.</p>
               <p rend="justify">Am făcut o plecăciune.</p>
               <p rend="justify">—  În timpul săptămânii, a urmat miss Clarissa, vom fi bucuroase să-l primim pe mister Copperfield la ceai. La noi ceaiul se serveşte la şase şi jumătate.</p>
               <p rend="justify">Am mai făcut o plecăciune.</p>
               <p rend="justify">—  De două ori pe săptămână, ca regulă generală, a precizat miss Clarissa. Nu mai des.</p>
               <p rend="justify">I-am făcut o a treia plecăciune.</p>
               <p rend="justify">—  Poate că miss Trotwood, de care se aminteşte în scrisoarea lui mister Copperfield, ar dori să ne facă o vizită. Când vizitele contribuie la fericirea tuturor celor în cauză, suntem bucuroase să le primim şi să le întoarcem. Când pentru fericirea tuturor e mai bine să nu se facă vizite (cum a fost cazul cu fratele nostru Francis şi cu casa lui), atunci se schimbă lucrurile.</p>
               <p rend="justify">Am declarat îndată că mătuşa mea va fi mândră şi încântată să le cunoască; deşi, trebuie să mărturisesc, nu eram tocmai convins că se vor înţelege prea bine. Condiţiile fiind stabilite, mi-am exprimat în chipul cel mai călduros recunoştinţa şi pe rând le-am luat mâna, întâi lui miss Lavinia, apoi lui miss Clarissa, şi le-am dus la buze.</p>
               <p rend="justify">După aceea, miss Lavinia s-a ridicat şi, rugându-l pe mister Traddles să ne ierte câteva minute, m-a poftit s-o urmez. Tremurând tot, m-am supus şi am fost condus în altă încăpere. Acolo, după uşă, am găsit-o pe fetiţa mea adorată, cu feţişoara ei drăgălaşă la perete şi astupându-şi urechile cu mâinile; iar pe Jip l-am găsit în încălzitorul pentru farfurii, cu capul împachetat într-un prosop.</p>
               <p rend="justify">Vai, cât era de frumoasă în rochia aia neagră şi cum a mai plâns şi a mai suspinat la început, nevrând să iasă de după uşă! Şi ce fericiţi am fost când, în cele din urmă, a ieşit! Şi cât de încântat am fost când împreună l-am scos pe Jip din încălzitor şi l-am slobozit la lumină, ceea ce l-a făcut să strănute, şi când ne-am trezit din nou toţi trei laolaltă!</p>
               <p rend="justify">—  Iubita mea Dora! Acum eşti a mea pentru totdeauna!</p>
               <p rend="justify">—  Vai, NU! m-a implorat. Te rog!</p>
               <p rend="justify">—  Nu eşti a mea pentru totdeauna, Dora?</p>
               <p rend="justify">—  Vai, da, desigur că sunt, a strigat Dora, dar mi-e atât de frică!</p>
               <p rend="justify">—  Frică, iubito?</p>
               <p rend="justify">—  O, da! Nu-mi place el, mi-a explicat Dora, De ce nu pleacă?</p>
               <p rend="justify">—  Cine, viaţa mea?</p>
               <p rend="justify">—  Prietenul tău. Nu-i treaba lui! Prost mai trebuie să fie!</p>
               <p rend="justify">—  Dragostea mea! (Ceva mai fermecător decât răzgâielile ei copilăreşti nici că s-a văzut vreodată!) E un om fără pereche de bun!</p>
               <p rend="justify">—  Dar n-avem nevoie de oameni fără pereche de buni! s-a bosumflat Dora.</p>
               <p rend="justify">—  Draga mea, am încercat eu să argumentez, în curând o să-l cunoşti mai bine şi o să-l preţuieşti mai presus de oricine. Şi în curând o să vină şi mătuşa, şi când ai s-o cunoşti, ai s-o preţuieşti şi pe ea mai presus de oricine.</p>
               <p rend="justify">—  Nu, te rog să n-o aduci aici! mi-a spus Dora, sărutându-mă cu un aer îngrozit şi împreunându-şi mâinile. Nu! Ştiu că e o bătrână nesuferită şi răutăcioasă! Să nu vină aici, Doady! (Ceea ce era o modificare fonetică a lui David.)</p>
               <p rend="justify">N-ar fi folosit la nimic să mă apuc s-o dojenesc; aşa c-am râs şi am admirat-o, căci eram tare îndrăgostit şi foarte fericit; şi dânsa mi-a făcut o demonstraţie cu noul număr de atracţie al lui Jip, pe care-l învăţase să se ridice în două labe într-un colţ – şi căţelul reuşea să stea aşa cam cât ţine un fulger şi apoi cădea – şi nu ştiu câtă vreme aş mai fi rămas acolo, uitând de Traddles, dacă miss Lavinia n-ar fi venit să mă ia. Miss Lavinia ţinea foarte mult la Dora (mi-a spus că Dora era leit cum fusese ea la vârsta ei… dar pesemne că se schimbase mult între timp) şi se purta cu ea de parcă ar fi fost o jucărie. Am încercat s-o conving pe Dora să vină să-l vadă pe Traddles, dar când i-am spus, a fugit şi s-a încuiat în odaia ei; aşa că m-am dus la Traddles fără ea şi am plecat împreună, plutind în al nouălea cer.</p>
               <p rend="justify">—  Totul a decurs cum nu se putea mai bine, mi-a spus Traddles, iar cele două bătrâne doamne sunt foarte simpatice. Nu m-aş mira defel dacă ai să te căsătoreşti cu mulţi ani înaintea mea, Copperfield.</p>
               <p rend="justify">—  Spune-mi, Traddles, Sophy a ta cântă la vreun instrument? l-am întrebat eu fudul.</p>
               <p rend="justify">—  Cântă destul de bine la pian ca să le dea lecţii surioarelor ei, mi-a răspuns Traddles.</p>
               <p rend="justify">—  Dar din gură ştie să cânte?</p>
               <p rend="justify">—  Păi, uneori cântă balade ca să-i mai învioreze pe ai ei, când sunt abătuţi. Dar n-a studiat.</p>
               <p rend="justify">—  La ghitară nu ştie să cânte?</p>
               <p rend="justify">—  O, Doamne, nu!</p>
               <p rend="justify">—  De pictat pictează?</p>
               <p rend="justify">—  Deloc!</p>
               <p rend="justify">I-am făgăduit lui Traddles c-are să aibă prilejul s-o audă pe Dora cântând şi să vadă florile pictate de ea. El mi-a zis că-i va face mare plăcere, şi am mers spre casă braţ la braţ, încântaţi şi cât se poate de voioşi. Pe drum l-am îmboldit să-mi vorbească despre Sophy, ceea ce a făcut cu atâta dragoste şi arătându-i atâta încredere, încât l-am admirat. Am comparat-o în gând cu Dora, şi am simţit o mare mulţumire lăuntrică, deşi am recunoscut, plin de candoare, că Sophy părea o fată minunată pentru Traddles.</p>
               <p rend="justify">Bineînţeles, i-am adus imediat la cunoştinţă mătuşii încheierea cu succes a conferinţei şi i-am relatat tot ce s-a spus şi tot ce s-a întâmplat în cursul ei. A fost bucuroasă văzându-mă atât de fericit şi mi-a făgăduit că va face cât mai curând o vizită mătuşilor Dorei. Dar în noaptea aceea atât de mult s-a plimbat în sus şi în jos prin apartament, în timp ce-i scriam lui Agnes, încât am avut impresia că n-avea de gând să se mai oprească până dimineaţă.</p>
               <p rend="justify">Lui Agnes i-am trimis o scrisoare plină de căldură şi recunoştinţă, în care i-am povestit excelentele rezultate ce le-am obţinut urmându-i sfaturile. Mi-a răspuns cu poşta următoare. Scrisoarea ei era optimistă, serioasă şi senină. Şi de atunci încolo s-a arătat întotdeauna senină.</p>
               <p rend="justify">Acum eram mai ocupat ca niciodată. Ţinând seama că zilnic mergeam până la Highgate, mi se părea că era departe până la Putney; şi, fireşte, la Putney voiam să mă duc cât mai des posibil. Dovedindu-se practic imposibil să vin la ceai, cum mi se propusese, am ajuns la un compromis cu miss Lavinia, şi anume mi-a acordat permisiunea să le vizitez în fiecare sâmbătă după-amiază, fără ca prin aceasta să-mi pierd dreptul la privilegiile mele duminicale. În felul acesta, ultimele zile ale săptămânii erau cele mai plăcute pentru mine; şi trăiam toată săptămâna cu gândul la sfârşitul ei.</p>
               <p rend="justify">M-am simţit foarte uşurat când am văzut că mătuşa mea şi mătuşile Dorei se împăcau mult mai bine decât m-aş fi putut aştepta. Câteva zile după conferinţă, mătuşa le-a făcut vizita făgăduită; iar peste alte câteva zile, mătuşile Dorei i-au întors vizita, cu pompa şi ceremonialul de rigoare. Vizite similare, dar ceva mai prieteneşti, s-au produs ulterior cam la fiecare trei sau patru săptămâni o dată. Ştiu că mătuşa le-a mâhnit adânc pe mătuşile Dorei fiindcă dispreţuia obiceiul consacrat de a circula cu trăsura şi pornea pe jos la Putney la orele cele mai năstruşnice, de pildă imediat după gustarea de dimineaţă sau puţin înainte de ceai; de asemenea, fiindcă îşi purta boneta cum îi venea la îndemână, fără a se sinchisi de prejudecăţile lumii civilizate în această privinţă. Curând, însă, mătuşile Dorei s-au deprins s-o considere pe mătuşa ca pe o fiinţă cam excentrică, cu apucături bărbăteşti, dar cu judecată sănătoasă; şi deşi uneori mătuşa le mai călca pe bătătură, exprimând păreri eretice asupra unor probleme de morală, mă iubea prea mult ca să nu jertfească unele dintre micile ei ciudăţenii de dragul armoniei generale.</p>
               <p rend="justify">Singurul membru al cercului nostru care refuza cu îndărătnicie să se adapteze noilor împrejurări era Jip. Cum dădea ochi cu mătuşa, îndată îşi arăta colţii, se ascundea sub un scaun şi mârâia necontenit; iar uneori urla jalnic, voind parcă să spună că nu mai putea îndura noua situaţie. Au fost încercate toate mijloacele cu putinţă – mângâierile, dojana, bătaia – a fost adus chiar şi în Buckingham Street (unde, sub ochii îngroziţi ai tuturor celor de faţă, s-a repezit imediat la cele două pisici), dar niciodată nu s-a putut deprinde cu mătuşa mea. Uneori părea că şi-a învins vrăjmăşia şi se ţinea cuminte şi liniştit timp de câteva minute, pentru ca după aceea să-şi ridice botul turtit şi să înceapă să urle atât de tare, că nu era nimic altceva de făcut decât să fie legat la ochi şi închis în încălzitor. În cele din urmă, Dora s-a văzut nevoită să-i împacheteze capul într-un prosop şi să-l închidă acolo ori de câte ori se anunţa că mătuşa era la uşă.</p>
               <p rend="justify">De când am început să ducem această viaţă liniştită, nu mă îngrijora decât un singur lucru, şi anume că toţi o priveau pe Dora ca pe o jucărie sau ca pe un bibelou. Mătuşa, care, treptat-treptat, s-a împrietenit cu ea, nu-i spunea decât Little Blossom6 şi miss Lavinia nu avea plăcere mai mare decât s-o servească, să-i facă buclele, să-i lucreze fel de fel de bibiluri şi s-o răsfeţe ca pe un copil. Şi, fireşte, nici miss Clarissa nu se lăsa mai prejos. Mi se părea foarte straniu; dar mi se părea că toată lumea se purta cu Dora la nivelul ei, aşa cum Dora se purta cu Jip la nivelul lui.</p>
               <p rend="justify">M-am hotărât să-i vorbesc Dorei despre acest lucru, şi într-o bună zi, pe când ne plimbam (căci după un timp miss Lavinia ne autorizase să ne plimbăm singuri), i-am spus c-ar fi de dorit să le ceară să-şi schimbe această purtare.</p>
               <p rend="justify">—  Fiindcă, ştii, iubito, nu mai eşti un copil, i-am argumentat eu.</p>
               <p rend="justify">—  Asta e! mi-a răspuns Dora. Iar începi să mă bodogăneşti!</p>
               <p rend="justify">—  Să te bodogănesc, dragostea mea?</p>
               <p rend="justify">—  Se poartă toţi foarte drăguţ cu mine şi mă simt cât se poate de fericită.</p>
               <p rend="justify">—  Bine! Dar, viaţa mea, ai putea să te simţi tot atât de fericită şi dacă s-ar purta rezonabil cu tine.</p>
               <p rend="justify">Dora mi-a aruncat o privire plină de reproşuri – o privire fermecătoare! – şi apoi a început să plângă şi să-mi spună că dacă n-o iubesc, de ce am ţinut cu orice preţ să mă logodesc cu ea? Şi dacă n-o pot suferi, de ce nu plec?</p>
               <p rend="justify">Ce altceva aş fi putut face decât s-o sărut, să-i şterg lacrimile şi să-i spun că o iubesc la nebunie?</p>
               <p rend="justify">—  Şi eu te iubesc foarte mult, m-a asigurat Dora, aşa că n-ar trebui să fii atât de aspru cu mine, Doady!</p>
               <p rend="justify">—  Aspru, odorul meu! Pentru nimic în lume n-aş putea să fiu aspru cu tine!</p>
               <p rend="justify">—  Atunci nu-mi căuta şi tu pricină, mi-a zis, Dora, ţuguind buzele ca un boboc de trandafir, şi am să fiu şi eu cuminte.</p>
               <p rend="justify">Am fost foarte încântat când, peste puţin, mi-a cerut, din proprie iniţiativă, să-i dau cartea de bucate de care-i vorbisem şi să-i arăt, precum îi făgăduisem cândva, cum să ţină socotelile.</p>
               <p rend="justify">Rândul următor i-am adus volumul (după ce mai întâi l-am dat la legat, ca să fie mai atrăgător); şi pe când ne plimbam pe izlaz, i-am arătat un vechi caiet de socoteli al mătuşii şi i-am dat un blocnotes, un portcreion şi o cutie cu mine, ca să facă exerciţii de gospodărie.</p>
               <p rend="justify">Dar cartea de bucătărie i-a dat dureri de cap, iar cifrele au făcut-o să plângă. Nu voiau să se adune, mi-a explicat. De aceea le-a şters pe toate, şi în locul lor a desenat buchete de flori, şi portretul meu, precum şi acela al lui Jip, cu care a umplut tot blocnotesul.</p>
               <p rend="justify">Am încercat atunci, în joacă, pe când ne plimbam într-o sâmbătă după-amiază, să-i împărtăşesc, în formă orală, câteva noţiuni de gospodărie. Trecând prin faţa unei măcelării, de pildă, îi spuneam:</p>
               <p rend="justify">—  Acum, draga mea, să presupunem că suntem căsătoriţi şi că vrei să cumperi o pulpă de berbec. Te-ai pricepe s-o cumperi?</p>
               <p rend="justify">Atunci faţa ei micuţă şi drăgălaşă se alungea, şi din nou Dora îşi ţuguia buzele, parcă pentru a-mi spune că ar prefera să-mi închidă gura cu un sărut.</p>
               <p rend="justify">—  Te-ai pricepe s-o cumperi, iubito? repetam eu, în cazul că nu mă lăsam înduplecat.</p>
               <p rend="justify">Dora stătea puţin pe gânduri, şi apoi, poate, îmi răspundea triumfătoare:</p>
               <p rend="justify">—  Ştie el, măcelarul, ce să-mi dea, aşa că ce nevoie am eu să mă pricep? O, ce prostuţ mai eşti!</p>
               <p rend="justify">Altădată, când am întrebat-o, trăgând cu coada ochiului la textul din cartea de bucate, ce ar fi dacă, după ce ne vom fi căsătorit, aş avea un chef să mănânc o tocană de berbec irlandeză, dânsa mi-a răspuns că i-ar porunci bucătăresei s-o gătească; şi apoi, agăţându-se cu amândouă mânuţele de braţul meu, a râs atât de poznaş, încât mi-a părut mai fermecătoare ca niciodată.</p>
               <p rend="justify">Urmarea a fost că principala funcţie pe care a îndeplinit-o cartea de bucate a fost aceea de a fi pusă pe jos în colţ pentru ca să stea Jip pe ea în două labe. Dar Dora s-a bucurat atât de mult când a izbutit să-l dreseze să stea pe carte, cu portcreionul în dinţi, fără să se dea jos, încât m-am simţit foarte fericit că i-o cumpărasem.</p>
               <p rend="justify">Am revenit la ghitară, la pictarea florilor, la cântecele acelea care spuneau că-i imposibil să trăieşti fără a dansa – tralala! – şi cât era săptămâna de lungă ne simţeam fericiţi. Aş fi dorit uneori să vorbesc cu miss Lavinia şi să-i atrag atenţia că prea îmi trata odorul ca pe un bibelou; şi până la urmă m-am trezit dându-mi seama cu uimire că şi eu căzusem în acelaşi păcat ca toţi ceilalţi şi că mă purtam cu ea de parcă ar fi fost un bibelou – dar nu foarte des.</p>
            </div>
            <div type="div2" rend="P2">
               <head>
                  <label>Capitolul XLII.</label>Mişelia</head>
               <p rend="justify">Cu toate că manuscrisul acesta nu e destinat să fie citit şi de alţii, am impresia că nu s-ar cuveni să povestesc chiar eu cât m-am trudit cu acea îngrozitoare stenografie şi ce progrese am făcut datorită simţului meu de răspundere faţă de Dora şi de mătuşile ei. La cele scrise mai înainte despre stăruinţa de care am dat dovadă în această perioadă a vieţii mele şi despre acea calmă şi nestrămutată energie care atunci a început să se închege în mine, şi despre care îmi dau seama că reprezintă latura pozitivă a caracterului meu, dacă are o latură pozitivă, nu voi adăuga decât un singur lucru, şi anume că, privind înapoi, sunt convins că aceste însuşiri au fost cheia succesului meu. Am fost foarte norocos în viaţă; mulţi oameni au muncit mult mai greu decât mine şi n-au realizat nici pe jumătate din ce am realizat eu; dar nu e mai puţin adevărat că niciodată n-aş fi putut înfăptui ce am înfăptuit fără deprinderile ce mi-am format atunci, de a fi punctual, ordonat, sârguitor, de a mă concentra asupra câte unui singur obiectiv o dată, oricât de repede mi-aş schimba obiectivele. Dumnezeu mi-e martor că nu spun asta ca să mă laud. Un om care-şi trece în revistă propria viaţă, aşa cum fac eu aici, evocând-o pagină cu pagină, ar trebui să fie cu adevărat un sfânt ca să nu încerce o dureroasă părere de rău pentru atâtea aptitudini nefolosite, pentru atâtea prilejuri pierdute, pentru atâtea sentimente şovăitoare şi nebuloase, care permanent s-au înfruntat în sufletul lui, zădărnicindu-i planurile şi abătându-l din drum. Nu aş putea afirma c-am folosit cum se cuvine nici măcar unul din darurile ce mi-au fost hărăzite de natură. Aş vrea să arăt doar că orice lucru am încercat să fac în viaţă, m-am străduit din toată inima să-l fac bine; că oricărui lucru căruia m-am dedicat, m-am dedicat pe deplin; că totdeauna mi-am urmărit ţelurile, atât cele însemnate, cât şi cele mărunte, cu toată seriozitatea. Niciodată n-am crezut că talentul – fie înnăscut, fie dobândit – poate pretinde că n-are nevoie să se asocieze cu munca aspră, perseverentă, neobosită, şi să spere totuşi că el îşi va atinge obiectivele. Pe lumea asta asemenea minunăţie nu se poate întâmpla. Puţin talent şi puţin noroc pot alcătui cele două picioare ale scării pe care urcă unii oameni, dar treptele scării trebuie croite dintr-un material trainic; şi seriozitatea profundă, entuziastă şi sinceră nu poate fi cu nimic înlocuită. Să nu fac niciodată de mântuială o treabă căreia i-aş putea dărui toate puterile mele, şi niciodată să nu dispreţuiesc munca pe care o îndeplinesc, oricare ar fi ea, acestea au fost, în măsura în care-mi dau seama acuma, legile mele de aur.</p>
               <p rend="justify">În ce măsură îi sunt îndatorat lui Agnes pentru practica din care am dedus preceptele de mai sus, nu voi repeta aici. Povestirea aceasta face să-mi îndrept spre ea dragostea. Întorcându-mă cu dragoste şi recunoştinţă către dânsa, reiau firul povestirii.</p>
               <p rend="justify">Agnes a venit într-o vizită de două săptămâni la doctorul Strong. Mister Wickfield era un vechi prieten al doctorului, iar acesta din urmă voia să stea de vorbă cu el şi să-l ajute. Discutase chestiunea cu Agnes, cu prilejul ultimei ei vizite, şi această vizită era rezultatul convorbirii. A venit împreună cu tatăl ei. N-am fost prea surprins când Agnes mi-a spus că făgăduise să caute prin apropiere o locuinţă pentru missis Heep, căci pentru reumatismul ei era recomandabilă o schimbare de aer, şi dânsa ar fi fost încântată să se afle cu acest prilej într-o asemenea aleasă societate. Nici nu m-am mirat când a doua zi Uriah, ca un fiu bun ce era, a adus-o pe scumpa lui mamă şi a instalat-o.</p>
               <p rend="justify">—  Vedeţi, master Copperfield, mi-a zis Uriah, însoţindu-mă nepoftit când am ieşit să mă plimb în grădina doctorului, cine e îndrăgostit e şi gelos… sau cel puţin vrea să vegheze asupra celei pe care o iubeşte.</p>
               <p rend="justify">—  Şi pe cine eşti gelos acum? l-am întrebat.</p>
               <p rend="justify">—  Mulţumită dumneavoastră, master Copperfield, mi-a răspuns, acum nu mai sunt gelos pe cineva anume, cel puţin nu pe un bărbat.</p>
               <p rend="justify">—  Vrei să spui că eşti gelos pe o femeie? i-am zis.</p>
               <p rend="justify">Ochii săi siniştri, cu reflexe roşiatice, mi-au aruncat o privire piezişă şi a început să râdă.</p>
               <p rend="justify">—  Zău, master Copperfield… s-ar cuveni să vă zic mister, dar n-o să-mi luaţi în nume de rău această veche deprindere… sunteţi atât de dibaci, că scoateţi de la mine tot ce poftiţi, ca un tirbuşon! Dar nu mă sfiesc să vă spun, sir, mi-a zis atingându-mi mâna cu degetele lui reci şi lipicioase, că nu prea sunt pe placul femeilor şi că missis Strong niciodată nu m-a putut suferi.</p>
               <p rend="justify">Ochii lui mi s-au părut verzi acum, când m-a fixat, aruncându-mi o privire de o viclenie scelerată.</p>
               <p rend="justify">—  Ce vrei să spui? l-am întrebat.</p>
               <p rend="justify">—  Deşi sunt avocat, nu vreau să spun deocamdată nimic mai mult decât ceea ce am spus, master Copperfield, mi-a răspuns, rânjind maliţios.</p>
               <p rend="justify">—  Şi privirea dumitale ce vrea să spună? am insistat, liniştit.</p>
               <p rend="justify">—  Privirea mea? Doamne, Copperfield, dar astea-s metode neleale! Ce vrea să spună privirea mea?</p>
               <p rend="justify">—  Da, i-am zis. Privirea dumitale.</p>
               <p rend="justify">Părea foarte amuzat de această întrebare şi a râs atât de sincer cât era el în stare. După ce un timp s-a scărpinat în bărbie, mi-a zis, cu ochii în pământ şi continuând să se scarpine:</p>
               <p rend="justify">—  Pe vremea când nu eram decât un scrib neînsemnat, missis Strong se uita de sus la mine. Pe Agnes a mea mereu o poftea la ea acasă, şi cu dumneata, master Copperfield, se purta prieteneşte; dar pe mine niciodată nu m-a luat în seamă, mă socotea mult mai prejos decât ea.</p>
               <p rend="justify">—  Ei şi? i-am zis. Să presupunem că erai!</p>
               <p rend="justify">—  Şi mult mai prejos decât el! a urmat Uriah foarte apăsat şi pe un ton meditativ, scărpinându-şi bărbia.</p>
               <p rend="justify">—  Dumneata care-l cunoşti pe doctorul Strong, îţi închipui, oare, că mai ştie ceva de existenţa dumitale când nu te are în faţă?</p>
               <p rend="justify">Mi-a aruncat din nou o privire piezişă, şi-a proiectat înainte falca de jos, ca să şi-o poată scărpina mai bine, şi mi-a răspuns:</p>
               <p rend="justify">—  Vai, Doamne fereşte, nu la doctorul Strong mă gândeam! Vai, nu, bietul de el! Mă gândeam la mister Maldon!</p>
               <p rend="justify">Am simţit că-mi îngheaţă inima în mine. Toate vechile mele îndoieli şi temeri în această privinţă, toată liniştea şi fericirea doctorului, toate acele complicate posibilităţi ale nevinovăţiei şi ale compromisului, pe care nu le puteam desluşi, le-am văzut într-o clipită la discreţia răstălmăcirilor acestui individ.</p>
               <p rend="justify">—  Nici o singură dată n-a intrat în birou fără să-mi poruncească să fac ceva sau fără să mă trimită de colo până colo. Era unul dintre dumneavoastră, gentlemen-ii distinşi! Am fost supus şi neînsemnat… şi sunt şi acum. Dar purtarea lui nu mi-a plăcut, şi nici acum nu-mi place!</p>
               <p rend="justify">A  încetat să-şi scarpine bărbia, dar şi-a supt atât de tare obrajii, că parcă s-au lipit unul de altul; şi tot timpul şi-a aţintit asupră-mi privirea lui piezişă.</p>
               <p rend="justify">—  Şi dânsa-i una dintre fermecătoarele dumneavoastră femei, n-am ce zice, a urmat Uriah, după ce, încetul cu încetul, faţa şi-a reluat forma firească, şi înţeleg prea bine că n-are poftă să lege prietenie cu oameni ca mine! E tocmai persoana nimerită să-i bage în cap lui Agnes a mea că trebuie să ţintească mai sus. Ei, n-oi fi eu pe placul femeilor din lumea dumneavoastră, master Copperfield, dar să ştiţi că am ochi să văd, şi asta nu de ieri, de alaltăieri. Noi, oamenii mici şi neînsemnaţi, avem, ca să zic aşa, ochi, şi vedem cu ei.</p>
               <p rend="justify">M-am prefăcut că n-aş fi înţeles şi am încercat să-mi ascund neliniştea, judecând însă după expresia feţei lui, n-am prea izbutit.</p>
               <p rend="justify">—  N-am să mă las călcat în picioare, Copperfield! a urmat el, ridicându-şi, cu un aer triumfător şi răutăcios în acelaşi timp, acea parte a feţei unde ar fi trebuit să-i stea sprâncenele roşcovane, dacă le-ar fi avut. Şi am să fac tot ce-mi stă în putere ca să pun capăt acestei prietenii. N-o aprob! Nu mă feresc să recunosc în faţa dumitale că sunt cam gelos din fire şi că vreau să scap de toţi cei nepoftiţi. N-am să risc să-i las să uneltească împotriva mea, când ştiu că asta au de gând să facă.</p>
               <p rend="justify">—  Dumneata eşti acela care unelteşti tot timpul şi te amăgeşti că şi ceilalţi fac la fel, i-am zis.</p>
               <p rend="justify">—  Poate c-aşa o fi, master Copperfield. Dar eu, unul, am un ţel, cum obişnuieşte să spună asociatul meu; şi am să mă fac luntre şi punte ca să-l ating. Pentru că sunt un om umil şi neînsemnat, răbdarea mea nu trebuie pusă prea mult la încercare. Nu pot îngădui să-mi stea cineva în cale. Zău, master Copperfield, trebuie să se dea la o parte.</p>
               <p rend="justify">—  Nu înţeleg, i-am zis.</p>
               <p rend="justify">—  Chiar nu mă înţelegi? mi-a răspuns, smucindu-se şi contorsionându-se, cum îi era năravul. Mă mir, master Copperfield, fiindcă de obicei eşti foarte ager! Altă dată am să încerc să fiu mai clar. Călăreţul care sună la poartă nu-i oare mister Maldon, sir?</p>
               <p rend="justify">—  Pare să fie el, i-am răspuns cât mai nepăsător cu putinţă.</p>
               <p rend="justify">Uriah s-a oprit, şi-a pus mâinile între genunchi şi, îndoindu-se de şale, a pufnit în râs. Un râs tăcut. Nici un sunet nu se auzea. Am fost atât de scârbit de odioasa lui purtare, mai ales de acest ultim gest, încât, fără nici un cuvânt, i-am întors spatele şi l-am lăsat îndoit de şale, în mijlocul grădinii, ca o momâie prăvălită de pe băţ.</p>
               <p rend="justify">Nu chiar în seara aceea, ci peste două seri – îmi aduc bine aminte, era într-o sâmbătă – am dus-o pe Agnes s-o vadă Dora. Mă înţelesesem dinainte cu miss Lavinia în privinţa acestei vizite, şi Agnes era aşteptată la ceai.</p>
               <p rend="justify">Oscilam între mândrie şi nerăbdare; eram mândru de scumpa mea logodnică, şi tare aş fi vrut să-i placă lui Agnes. Tot timpul drumului până la Putney, pe care l-am făcut cu tramcarul, Agnes jos, iar eu sus, pe capră, mi-am închipuit-o pe Dora sub toate aspectele ei atrăgătoare, pe care le cunoşteam atât de bine; aci doream să arate aşa cum o văzusem în cutare zi, pentru ca apoi să mă întreb dacă n-ar fi mai bine să arate aşa cum o văzusem în cutare altă ocazie; şi m-am tot frământat aşa, până ce mai-mai că am făcut febră.</p>
               <p rend="justify">Nu m-am îndoit câtuşi de puţin că va fi foarte frumoasă, în orice caz; s-a întâmplat însă că în ziua aceea a arătat mai bine ca oricând. Nu se afla în salonaş când am prezentat-o pe Agnes mătuşilor ei, ci se ţinea, sfioasă, undeva, departe. Acuma ştiam unde s-o caut; şi, într-adevăr, am, găsit-o, astupându-şi urechile, după uşa cu pricina.</p>
               <p rend="justify">La început n-a vrut să vină cu nici un preţ; apoi mi-a cerut să-i acord un răgaz de cinci minute după ceasul meu. Şi, în sfârşit, mi-a dat braţul ca s-o conduc în salon. Chipul ei fermecător s-a îmbujorat şi mi s-a părut mai frumoasă ca oricând. Dar când şi-a făcut intrarea în salon, a pălit, devenind de zece mii de ori mai frumoasă.</p>
               <p rend="justify">Dorei îi era frică de Agnes. Îmi spusese că ştia ea că Agnes era „prea deşteaptă”. Dar când a văzut cum o cerceta cu o privire atât de radioasă şi atât de deschisă, atât de bună şi atât de blândă, a dat un mic ţipăt de plăcută uimire, şi-a agăţat cu afecţiune braţele de gâtul lui Agnes şi şi-a lipit obrazul nevinovat de faţa ei.</p>
               <p rend="justify">Niciodată nu m-am simţit mai fericit. Niciodată nu m-am bucurat mai mult ca atunci când le-am văzut aşezându-se una lângă alta, ca atunci când am văzut-o pe iubita mea Dora ridicând privirea către ochii aceia atât de duioşi, ca atunci când am văzut-o pe Agnes coborându-şi asupra ei privirea tandră, senină.</p>
               <p rend="justify">Miss Lavinia şi miss Clarissa s-au bucurat şi ele, fiecare în felul ei. A fost cel mai plăcut ceai din lume! Miss Clarissa şedea în capul mesei. Eu tăiam şi împărţeam, prăjitura cu chimen şi zahăr, iar cele două foarte mărunţele surori se delectau ciugulind seminţe de chimen şi fire de zahăr, ca nişte păsărele; miss Lavinia ne privea binevoitoare şi cu un aer protector, ca şi cum dragostea noastră fericită ar fi fost opera ei; şi toţi ne-am simţit foarte mulţumiţi unul de altul şi fiecare de sine.</p>
               <p rend="justify">Agnes a cucerit toate inimile prin caracterul ei săritor şi delicat. Interesul ce l-a manifestat pentru tot ce o interesa pe Dora; felul în care a ştiut să se apropie de Jip (care numaidecât s-a împrietenit cu ea); tactul încântător de care a dat dovadă când Dora s-a codit să vină să se aşeze lângă mine, ca de obicei modestia şi graţia spontană cu care a primit din partea sfielnicei Dora un şir întreg de mici mărturii de încredere – toate laolaltă au venit parcă să întregească armonia micii noastre familii.</p>
               <p rend="justify">—  Sunt foarte fericită că vă sunt pe plac, i-a declarat Dora după ceai. Nu speram acest lucru; şi acum, când Julia Mills a plecat, am nevoie, mai mult ca oricând, să ştiu că am prieteni.</p>
               <p rend="justify">În paranteză fie spus, bag de seamă c-am uitat să relatez acest fapt. Miss Mills se îmbarcase, şi Dora şi cu mine ne dusesem la Gravesend, unde am vizitat-o pe bordul unei corăbii care făcea regulat cursa spre Indiile Răsăritene; fusesem reţinuţi la dejun şi trataţi cu dulceaţă de ghimbir, cu guave7 şi alte bunătăţi de acelaşi soi; şi o lăsasem pe miss Mills pe covertă, pe un scăunaş pliant, plângând, ţinând sub braţ noul ei jurnal intim, în care avea de gând să-şi însemne reflecţiile originale; suscitate de contemplarea Oceanului.</p>
               <p rend="justify">Agnes i-a răspuns că pesemne eu am descris-o ca pe o persoană ursuză din fire; dar Dora a protestat îndată.</p>
               <p rend="justify">—  Vai, nu, a zis privindu-mă şi scuturându-şi buclele, n-a făcut decât să vă laude! Ţine atât de mult la părerea dumneavoastră, încât mi-a fost, de-a dreptul frică.</p>
               <p rend="justify">—  Dragostea pe care o poartă anumitor persoane, a spus Agnes zâmbind, e atât de mare, încât bunele mele păreri n-ar putea s-o sporească; aşadar, nu au nici o importanţă.</p>
               <p rend="justify">—  Vă rog, totuşi, dacă se poate, să-mi spuneţi părerea! i-a zis Dora, alintându-se ca de obicei.</p>
               <p rend="justify">Am făcut haz de dorinţa Dorei de a fi iubită, şi atunci Dora mi-a spus că sunt un prostănac şi că nu mă mai iubeşte deloc, şi seara a zburat pe nesimţite ca funigeii. Era ceasul la care urma să vină tramcarul să ne ia. Stăteam singur în faţa căminului, când Dora s-a apropiat pe furiş să-mi dea, ca de obicei, un mic sărut înainte de plecare.</p>
               <p rend="justify">—  Nu crezi, Doady, că dacă m-aş fi împrietenit mai demult cu ea, acum aş fi fost poate şi eu mai deşteaptă? m-a întrebat Dora cu o deosebită strălucire în ochii ei limpezi şi răsucindu-mi de zor, cu mâna dreaptă, un nasture de la haină.</p>
               <p rend="justify">—  Lasă prostiile, dragostea mea! i-am zis.</p>
               <p rend="justify">—  Crezi că-s prostii? Eşti sigur? m-a întrebat Dora, fără să se uite la mine.</p>
               <p rend="justify">—  Sigur că sunt!</p>
               <p rend="justify">—  Am uitat ce rudă eşti tu cu Agnes, băiat scump şi rău, mi-a spus Dora, tot răsucindu-mi nasturele.</p>
               <p rend="justify">—  Nu suntem rude de sânge, dar am fost crescuţi laolaltă, ca frate şi soră.</p>
               <p rend="justify">—  Mă mir cum de te-ai îndrăgostit de mine, mi-a zis Dora, apucând un alt nasture.</p>
               <p rend="justify">—  Poate pentru că te-am văzut şi n-am putut să nu mă îndrăgostesc de tine, Dora!</p>
               <p rend="justify">—  Să presupunem că nu m-ai fi văzut niciodată, a urmat Dora, trecând la un al treilea nasture.</p>
               <p rend="justify">—  Hai să presupunem că nici nu ne-am fi născut, i-am întors râzând.</p>
               <p rend="justify">În timp ce priveam tăcut şi admirativ mânuţa-i gingaşă, cum trecea de la un nasture la altul, şi părul ei buclat, care mi se revărsa pe piept, şi genele ochilor ei sfioşi, care se ridicau încet, urmărind jocul degetelor, mă întrebam la ce anume s-o fi gândind. În cele din urmă s-a uitat drept în ochii mei, s-a ridicat în vârful picioarelor, ca să mă sărute, mai îngândurată ca de obicei – o dată, de două ori, de trei ori – şi a fugit din odaie.</p>
               <p rend="justify">Cinci minute mai târziu, când toată lumea s-a întors în odaie, umbra aceea neobişnuită de pe chipul Dorei se risipise fără urmă. Râzând, luase hotărârea ca, până va veni tramcarul, să-l pună pe Jip să facă o demonstraţie a întregului său repertoriu. Asta a ţinut destul de mult (nu atât pentru că ar fi avut un repertoriu prea vast, ci mai degrabă din pricina îndărătniciei lui Jip), aşa că reprezentaţia încă nu se terminase când tramcarul a oprit la poartă. Agnes şi-a luat rămas bun în grabă, dar foarte călduros, de la Dora; Dora i-a făgăduit că-i va scrie (rugând-o să nu se supere dacă scrisorile ei vor fi copilăreşti), iar Agnes i-a promis că-i va răspunde: şi-au mai luat rămas bun încă o dată în faţa portierei tramcarului, şi apoi a treia oară când Dora, în ciuda mustrărilor ce i le-a făcut miss Lavinia, s-a mai repezit o dată la fereastra tramcarului, ca să-i amintească lui Agnes să-i scrie şi să-şi mai scuture buclele, privindu-mă cum şedeam sus, lângă vizitiu.</p>
               <p rend="justify">Tramcarul trebuia să ne lase lângă Covent Garden, unde urma să luăm un alt tramcar spre Highgate. Am aşteptat cu nerăbdare clipa când vom putea face câţiva paşi împreună pentru ca Agnes să mi-o poată lăuda pe Dora. O, ce frumos a lăudat-o! Cu câtă dragoste şi căldură mi-a recomandat să-i port de grijă drăgălaşei făpturi pe care o cucerisem şi ale cărei daruri s-a priceput să le pună la lumină cu atâta simplitate! Cu câtă delicateţe mi-a amintit, fără a avea câtuşi de puţin aerul că vrea să mă dăscălească, de răspunderea ce-o aveam faţă de această copilă orfană!</p>
               <p rend="justify">Niciodată, niciodată n-am iubit-o pe Dora mai profund şi mai sincer decât în noaptea aceea. Când din nou am coborât din tramcar şi am apucat pe aleea liniştită, luminată de stele, care ducea spre casa doctorului, i-am spus lui Agnes că ei îi datoram totul.</p>
               <p rend="justify">—  Când şedeai lângă ea, mi s-a părut că nu eşti numai geniul meu bun, ci şi al ei; şi aşa îmi pare şi acum, Agnes.</p>
               <p rend="justify">—  Un geniu ca vai de lume, dar credincios.</p>
               <p rend="justify">Sunetul limpede al vocii ei mi-a mers drept la inimă; aşa că, fără a sta pe gânduri, i-am spus:</p>
               <p rend="justify">—  Azi am băgat de seamă că ţi-ai redobândit voioşia şi seninătatea care-ţi sunt proprii, aşa că încep să nădăjduiesc că eşti mai mulţumită acasă, nu-i aşa?</p>
               <p rend="justify">—  Sunt împăcată cu mine însămi, mi-a spus. Mi-e inima mai uşoară şi sunt bine dispusă.</p>
               <p rend="justify">M-am uitat la chipul ei senin, care privea în sus, şi m-am gândit că poate licărirea stelelor îi dădea o expresie atât de nobilă.</p>
               <p rend="justify">—  Acasă nu-i nici o schimbare, a adăugat Agnes după câteva clipe.</p>
               <p rend="justify">—  Nu s-a mai pomenit nimic despre… ştii, n-aş vrea să te necăjesc, Agnes, dar nu mă pot opri să te întreb… despre ce am vorbit la despărţire, ultima dată?</p>
               <p rend="justify">—  Nu, nimic, mi-a răspuns.</p>
               <p rend="justify">—  M-am gândit mult la asta…</p>
               <p rend="justify">—  Ar trebui să te gândeşti mai puţin. Ţine minte că nu mă bizui decât pe dragoste şi pe adevăr. Şi după o clipă a adăugat: Nu-ţi fie teamă pentru mine, Trotwood, nu voi face niciodată pasul de care ţi-e frică.</p>
               <p rend="justify">Deşi cred că în această privinţă nu fusesem niciodată cu adevărat îngrijorat, când cântărisem lucrurile la rece. – totuşi m-am simţit nespus de uşurat să primesc această asigurare din gura ei. Şi i-am şi spus-o, cu toată seriozitatea.</p>
               <p rend="justify">—  Şi după vizita asta, cât timp va mai trece, Agnes dragă, până ce vei veni din nou la Londra? Te întreb acum fiindcă altă dată s-ar putea să nu fim singuri.</p>
               <p rend="justify">—  Pesemne că va trece mult timp. Pentru tata cred că e mai bine să rămână acasă. Probabil că nu ne vom mai vedea prea des un timp, dar am, să-i scriu regulat, Dorei, şi în felul acesta vom avea mereu veşti unul despre altul.</p>
               <p rend="justify">Ajunsesem în curticica vilei doctorului. Se făcuse târziu. Fereastra odăii ocupate de missis Strong era luminată, şi arătându-mi-o, Agnes mi-a spus noapte bună.</p>
               <p rend="justify">—  Nu te frământa pentru necazurile şi grijile noastre, mi-a spus, întinzându-mi mâna. Nimic nu mă poate face mai fericită decât fericirea ta. Dacă vreodată voi avea nevoie de ajutorul tău, fii sigur că ţi-l voi cere. Dumnezeu să te aibă în pază!</p>
               <p rend="justify">În surâsul ei radios, precum şi în ultimele sunete ale glasului ei calm şi plăcut am văzut-o şi am auzit-o parcă din nou pe Dora alături de ea. Am rămas câtva timp uitându-mă peste verandă la stele, cu inima plină de dragoste şi de recunoştinţă, şi apoi am pornit încet mai departe. Îmi oprisem un pat la un han curăţel din apropiere, şi tocmai ieşeam pe poartă, când, întorcând din întâmplare capul, am văzut lumină în biroul doctorului. M-am gândit, cu o mustrare de cuget, că lucra la dicţionar fără ajutorul meu. Vrând să văd dacă aşa era, şi, în orice caz, dorind să-i spun noapte bună, dacă-l voi găsi zăbovind printre cărţile sale, m-am întors, şi trecând tiptil prin hol, am deschis uşor uşa şi am intrat.</p>
               <p rend="justify">Spre marea mea mirare, primul pe care l-am văzut în lumina scăzută a lămpii cu abajur a fost Uriah. Stătea în picioare, lângă lampă, cu una din mâinile scheletice la gură şi cu cealaltă pe masa doctorului. Doctorul şedea în fotoliul său, acoperindu-şi faţa cu amândouă mâinile. Mister Wickfield, profund tulburat şi mâhnit, sta aplecat înainte, atingându-i braţul cu oarecare şovăire parcă.</p>
               <p rend="justify">O  clipă am crezut că doctorul se simţea rău. Sub această impresie, am făcut repede un pas înainte, când deodată am întâlnit privirea lui Uriah şi am înţeles ce se întâmplase. Am vrut să mă retrag, dar doctorul m-a oprit cu un gest, aşa că am rămas.</p>
               <p rend="justify">—  În orice caz, a spus Uriah, contorsionându-şi făptura slută, ar trebui să ţinem uşa închisă. Nu-i nevoie să afle TOT oraşul.</p>
               <p rend="justify">Şi rostind aceste cuvinte, păşind în vârful picioarelor, s-a dus la uşa pe care o lăsasem deschisă şi a închis-o cu grijă. Apoi s-a întors şi şi-a reluat poziţia. În vocea şi în felul său de a se purta era o ostentaţie de compătimire care – mie, cel puţin – mi-era mai nesuferită decât orice altă schemă pe care ar fi putut s-adopte.</p>
               <p rend="justify">—  Am socotit de datoria mea, master Copperfield, mi-a zis Uriah, să-i dezvălui şi doctorului Strong lucrurile despre care am vorbit dumneata şi cu mine. Numai că nu m-ai înţeles prea bine.</p>
               <p rend="justify">I-am aruncat o privire, dar nu i-am dat nici un alt răspuns, şi m-am apropiat de bunul şi bătrânul meu profesor, spunându-i câteva cuvinte menite să-l mângâie şi să-l încurajeze. Mi-a pus mâna pe umăr, aşa cum obişnuia pe vremea când nu eram decât un băieţaş, dar n-a ridicat capul cărunt.</p>
               <p rend="justify">—  Întrucât nu m-ai înţeles, master Copperfield, a urmat Uriah cu acelaşi ton oficial, îmi îngădui supus să-ţi aduc la cunoştinţă, căci suntem între prieteni, că i-am atras luarea-aminte doctorului Strong asupra purtării lui missis Strong. Este, te asigur, Copperfield, cu totul împotriva firii mele să mă amestec în lucrări atât de neplăcute; dar, de fapt, ne vedem amestecaţi în fel de fel de lucruri care n-ar trebui să se întâmple. Asta voiam să-ţi spun şi nu m-ai înţeles, sir.</p>
               <p rend="justify">Acum, când îmi amintesc de privirea lui chiorâşă, mă mir că nu l-am luat de gât şi n-am încercat să-l sugrum.</p>
               <p rend="justify">—  Se prea poate că nu m-am exprimat prea limpede, a urmat el, şi nici dumneata. Fireşte, nu eram înclinaţi să dăm prea mare amploare acestei chestiuni. Totuşi, până la urmă, m-am hotărât să vorbesc deschis; i-am arătat doctorului Strong că… Aţi spus ceva, sir?</p>
               <p rend="justify">Se adresase doctorului Strong, care gemuse. Un geamăt ce ar fi mişcat orice inimă omenească, dar care asupra lui Uriah n-a avut nici un efect.</p>
               <p rend="justify">—… i-am arătat doctorului Strong, a reluat el, că oricine poate vedea că mister Maldon şi drăguţa şi amabila missis Strong sunt prea tandri unul cu celălalt. A venit vremea (căci iată că ne vedem cu toţii amestecaţi în lucruri care n-ar trebui să se întâmple) să i se spună şi doctorului Strong că pentru toată lumea acest lucru a fost limpede ca lumina zilei chiar înainte de plecarea lui mister Maldon în India; că mister Maldon doar pentru asta a umblat cu pretexte, ca să vină înapoi; şi că doar pentru asta e toată ziua aici. Când ai intrat, tocmai îi ceream, asociatului şi colegului meu, şi în clipa aceea s-a şi întors către el, să-i declare pe cuvânt de onoare doctorului Strong dacă – da sau nu – împărtăşeşte şi el de multă vreme aceeaşi părere. Aveţi cuvântul, mister Wickfield! N-aţi vrea să fiţi atât de bun să ne spuneţi? Da, sau nu, sir? Poftim, colega!</p>
               <p rend="justify">—  Pentru numele lui Dumnezeu, doctore dragă, a spus mister Wickfield, punând din nou, cu oarecare şovăială, mâna pe braţul doctorului, nu trebuie să dai prea multă importanţă unor bănuieli pe care le-aş fi putut avea.</p>
               <p rend="justify">—  Poftim! a exclamat Uriah, clătinând din cap. Ce tristă confirmare, nu-i aşa? Din partea lui! Din partea unui prieten atât de vechi! Ei, Doamne, Copperfield, nu eram decât un biet scrib în biroul lui, şi l-am văzut de zece ori, nu o dată, cât de preocupat era, cât de necăjit era (şi avea tot dreptul ca părinte, nu pot să-l condamn) la gândul că miss Agnes era amestecată în lucruri care n-ar trebui să se întâmple.</p>
               <p rend="justify">—  Dragă Strong, a zis mister Wickfield cu un tremur în glas, bunul meu prieten, mai e oare nevoie să-ţi spun că am avut cândva păcatul de a căuta scopul principal al fiecărui om şi de a judeca toate actele după acest criteriu îngust? Se prea poate ca din pricina acestui păcat al meu să fi ajuns şi la asemenea bănuieli.</p>
               <p rend="justify">—  Ai avut însă bănuieli, Wickfield, a zis doctorul, fără a ridica privirea. Ai avut bănuieli.</p>
               <p rend="justify">—  Vorbeşte, colega! i-a dat ghes Uriah.</p>
               <p rend="justify">—  La un moment dat am avut, desigur. Dar… să mă ierte Dumnezeu… credeam că aveai şi dumneata.</p>
               <p rend="justify">—  Nu, nu, nu! a protestat doctorul, cât se poate de îndurerat.</p>
               <p rend="justify">—  La un moment dat mi s-a părut că ai fi vrut să-l trimiţi pe Maldon peste hotare tocmai ca să realizezi o despărţire care era de dorit.</p>
               <p rend="justify">—  Nu, nu, nu! Am vrut să-i fac plăcere lui Annie ajutându-l pe prietenul ei din copilărie. Nimic altceva.</p>
               <p rend="justify">—  M-am convins, a zis mister Wickfield. După ce mi-ai spus că aşa stau lucrurile, n-am mai avut nici o îndoială. Dar am crezut… te rog să ţii seama de felul meu strâmt de a interpreta, care a fost păcatul meu cel mai grav… că acolo unde există o atât de mare diferenţă de vârstă…</p>
               <p rend="justify">—  Vezi? Aşa trebuie pusă problema, master Copperfield, a intervenit Uriah, afişând o milă făţarnică şi jignitoare.</p>
               <p rend="justify">—… o femeie atât de tânără şi de atrăgătoare, oricât de mult te-ar fi respectat, n-a putut să fie împinsă la această căsătorie decât din consideraţiuni de ordin material. N-am ţinut însă seama de nenumărate simţăminte şi împrejurări care puteau s-o influenţeze în bine. Pentru numele lui Dumnezeu, nu uita lucrul acesta!</p>
               <p rend="justify">—  Ce delicat se exprimă! s-a minunat Uriah, clătinând din cap.</p>
               <p rend="justify">—  Am privit-o întotdeauna dintr-un singur punct de vedere, a urmat mister Wickfield, dar, pe tot ce am mai scump pe lume, te conjur, dragă prietene, să înţelegi; acum, neavând scăpare… sunt nevoit să mărturisesc…</p>
               <p rend="justify">—  Nu! N-aveţi scăpare, mister Wickfield, a întărit Uriah, de vreme ce lucrurile au ajuns până aici.</p>
               <p rend="justify">—… că am avut, a urmat mister Wickfield, uitându-se neputincios şi deznădăjduit la asociatul său, că am avut anumite îndoieli în privinţa ei, crezând că şi-ar călca îndatoririle faţă de dumneata; şi dacă trebuie să spun tot adevărul, voi recunoaşte că uneori n-am fost de acord ca Agnes să fie atât de prietenă cu ea şi să vadă ceea ce vedeam sau ceea ce, din pricina teoriei mele greşite, îmi închipuiam că văd. N-am pomenit nimănui de toate acestea niciodată. Şi nici n-am avut vreodată intenţia să împărtăşesc cuiva aceste lucruri. Cu toate că trebuie să-ţi vină foarte greu să asculţi, cred că, de ai şti cât de greu îmi vine să ţi le spun, m-ai compătimi, a încheiat mister Wickfield, zdrobit.</p>
               <p rend="justify">În bunătatea lui, doctorul i-a întins mâna. Mister Wickfield i-a ţinut-o câtva timp într-a sa, cu capul plecat.</p>
               <p rend="justify">—  Sunt convins că subiectul acesta e cât se poate de neplăcut pentru toată lumea, a zis Uriah, insinuându-se în tăcerea generală cu zvârcoliri ca de ţipar. Dar pentru că am ajuns atât de departe, trebuie să mai adaug că şi Copperfield a băgat de seamă acelaşi lucru.</p>
               <p rend="justify">M-am întors către el şi l-am întrebat cum de îndrăznea să invoce mărturia mea.</p>
               <p rend="justify">—  O, e foarte frumos din partea dumitale, Copperfield, mi-a răspuns Uriah, contorsionându-se cumplit. Ştim cu toţii cât eşti de îndatoritor: dar trebuie să recunoşti că aseară, când ţi-am vorbit, ai înţeles ce voiam să-ţi spun. Trebuie să recunoşti că ai înţeles ce voiam să-ţi spun, Copperfield. Nu tăgădui. Tăgăduieşti mânat de cele mai bune intenţii, dar nu tăgădui, Copperfield!</p>
               <p rend="justify">Privirea plină de blândeţe a bunului şi bătrânului doctor s-a oprit o clipă asupra mea şi am simţit că mărturisirea bănuielilor mele de altădată se citea prea limpede pe chipul meu pentru a fi trecută cu vederea. N-avea nici un rost să mă înfurii. Nu puteam schimba nimic. Orice aş fi spus, nu mai puteam tăgădui.</p>
               <p rend="justify">S-a lăsat din nou o tăcere pe care nimic n-a tulburat-o, până ce doctorul s-a ridicat şi s-a plimbat de vreo două-trei ori, de-a curmezişul odăii. Apoi s-a întors la locul lui; şi lăsându-se pe speteaza fotoliului şi ducând din când în când batista la ochi (cu o sinceritate care, după părerea mea, îi făcea mai multă cinste decât orice ţinută ar fi putut să-şi impună), ne-a spus:</p>
               <p rend="justify">—  Am o vină mare. Cred că am o vină foarte mare. Am expus o fiinţă dragă inimii mele la bănuieli şi defăimări – le numesc defăimări, chiar dacă au rămas numai în mintea celor care le-au conceput – care, de n-aş fi fost eu, n-ar fi mânjit-o niciodată.</p>
               <p rend="justify">Uriah Heep a emis un sunet fornăit. Pesemne ca să-şi exprime simpatia.</p>
               <p rend="justify">—  De n-aş fi fost eu, n-ar fi atins-o niciodată, a repetat doctorul. Precum ştiţi, sunt un om bătrân; în seara asta mi se pare că nu prea mai am pentru ce să trăiesc. Dar chezăşuiesc cu viaţa mea, cinstea şi credinţa scumpei doamne care a fost obiectul acestei convorbiri!</p>
               <p rend="justify">Cred că nici cea mai desăvârşită întrupare a spiritului cavaleresc, nici cea mai frumoasă şi mai romantica figură zugrăvită vreodată de un pictor n-ar fi putut rosti aceste cuvinte cu o mai tulburătoare şi mai impresionantă demnitate decât au fost rostite de bătrânul şi prozaicul doctor.</p>
               <p rend="justify">—  N-aş vrea să tăgăduiesc însă, a urmat doctorul – se prea poate că am fost chiar gata să recunosc, într-o anumită măsură – că fără voia mea am atras-o într-o căsătorie nefericită. Nu prea sunt deprins să observ cele ce se petrec în jurul meu; şi nu pot decât să cred că observaţiile mai multor oameni, de diferite vârste şi situaţii, care converg într-o singură direcţie (şi asta-i cât se poate de firesc), pot fi mai exacte decât ale mele.</p>
               <p rend="justify">Cum am mai relatat şi în alte locuri, am admirat adeseori blândeţea şi generozitatea lui faţă de tânăra-i soţie, dar delicateţea plină de respect de care a dat dovadă ori de câte ori a amintit de ea în această împrejurare şi deferenţa cu care a îndepărtat până şi cea mai vagă umbră de bănuială în privinţa fidelităţii ei l-au ridicat nespus de mult în ochii mei.</p>
               <p rend="justify">—  Am luat-o în căsătorie când era încă foarte tânără, a spus mai departe doctorul. Am luat-o de nevastă într-un moment când caracterul ei abia se închega. A fost o mare mulţumire pentru mine să pot contribui la formarea lui. Îl cunoşteam bine pe tatăl ei. O cunoşteam bine şi pe ea. De dragul frumoaselor şi aleselor ei însuşiri, am învăţat-o tot ce mi-a stat în putere s-o învăţ. Dacă i-am făcut vreun rău – şi mă tem că i-am făcut, profitând (fără să-mi dau seama) de recunoştinţa şi dragostea ei – îi cer din toată inima iertare!</p>
               <p rend="justify">Din nou a străbătut odaia de-a curmezişul, după care s-a întors la loc; şi, apucând speteaza fotoliului cu mâinile-i care tremurau întocmai ca şi glasul gâtuit de emoţie, a continuat:</p>
               <p rend="justify">—  Am socotit că aş putea fi pentru ea un adăpost împotriva primejdiilor şi încercărilor vieţii. Mi-am zis că, în ciuda nepotrivirii de vârstă, are să poată trăi, alături de mine, în tihnă şi mulţumire. M-am gândit însă că va veni o vreme când am să-i redau libertatea şi că atunci va mai fi nu numai tânără şi frumoasă, dar că va avea o judecată mai matură… da, m-am gândit… pe cuvântul meu!</p>
               <p rend="justify">Figura lui, destul de comună, părea iluminată de nobleţea şi devotamentul de care dădea dovadă. Fiecare cuvânt rostit de el avea o forţă la a cărei obârşie nu puteau fi decât aceste sentimente.</p>
               <p rend="justify">—  Viaţa ce am dus-o cu ea a fost cât se poate de fericită. Până astă-seară, am avut mereu prilejul să binecuvânteze ziua în care i-am făcut cel mai mare pocinog.</p>
               <p rend="justify">Glasul lui, tot mai tremurător pe măsură ce a rostit aceste cuvinte, s-a stins câteva clipe; după aceea a urmat:</p>
               <p rend="justify">—  O dată trezit din acest vis – toată viaţa am fost, într-un fel sau altul, un biet visător – îmi dau seama că-i foarte firesc ca să-şi aducă aminte cu nostalgie de vechiul ei tovarăş de joacă din copilărie, care-i de o vârstă cu ea. Cred că-i foarte adevărat că-l priveşte cu o părere de rău nevinovată, că se gândeşte, poate, la ceea ce ar fi putut fi de nu m-aş fi ivit în calea ei. Mi-au venit în minte, cu un tâlc nou, în ceasul acesta de grea încercare, multe lucruri văzute, dar neluate în seamă de mine. Dar mai presus de orice, numele scumpei mele doamne nu se cade să fie niciodată atins nici cu o vorbă, nici cu o umbră de îndoială.</p>
               <p rend="justify">O  clipă privirea i s-a aprins, şi glasul i-a devenit ferm; apoi din nou s-a recules. Dar peste puţin a continuat:</p>
               <p rend="justify">—  Nu-mi rămâne altceva de făcut decât să port, cu cât mai multă resemnare, povara remuşcării de a fi pricinuit o asemenea nefericire. Dânsa e aceea care-i îndreptăţită să se plângă, nu eu! Datoria mea e s-o feresc de interpretări greşite, de interpretări greşite şi maliţioase, de care nici prietenii mei n-au fost în stare să se apere. Cu cât vom trăi mai retraşi, cu atât îmi va fi mai uşoară această sarcină. Şi când îmi va suna ceasul – o, Doamne, să sune cât mai curând dacă aşa e voia ta! – când moartea mea îi va reda libertatea, voi închide ochii pentru totdeauna privind cu nemărginită dragoste şi încredere chipul ei cinstit şi o voi lăsa cu inima uşoară să trăiască o viaţă mai bună şi mai fericită.</p>
               <p rend="justify">Nu-l mai vedeam desluşit, deoarece, la auzul acestor cuvinte, a căror seninătate şi bunătate încununau admirabila lui simplitate, lacrimile-mi înceţoşaseră privirile. După ce a făcut câţiva paşi spre uşă, a adăugat:</p>
               <p rend="justify">—  V-am destăinuit ce am pe inimă. Nu mă îndoiesc că veţi păstra secretul. Lucrurile despre care am vorbit aici astă-seară nu se cade să fie repetate. Wickfield, dă-mi braţul tău de bun şi vechi prieten, ca să urc scările!</p>
               <p rend="justify">Mister Wickfield s-a grăbit să-i dea braţul. Şi fără nici un cuvânt, au ieşit încet din odaie, urmăriţi de privirile lui Uriah.</p>
               <p rend="justify">—  Ei, master Copperfield! a zis Uriah, întorcându-se mieros către mine. Lucrurile au ieşit altfel decât ar fi fost de aşteptat să iasă, căci bătrânul cărturar… ce om cumsecade!. e  orb ca un liliac! Dar cu familia asta am mântuit pentru totdeauna, cred!</p>
               <p rend="justify">Când i-am auzit glasul, m-a cuprins o furie turbată, o furie cum niciodată înainte şi niciodată de atunci încoace nu m-a mai cuprins.</p>
               <p rend="justify">—  Mişelule! i-am zis. Cum îndrăzneşti să mă vâri în intrigile tale? Cum te încumeţi, secătură mincinoasă, să-mi ceri acum mărturie, ca şi cum am fi discutat vreodată problema asta?</p>
               <p rend="justify">Cum stăteam faţă în faţă, am văzut limpede, în bucuria ascunsă ce i se citea pe obraz, ceea ce ştiam bine; mă silise să-i ascult destăinuirile anume ca să mă facă să sufăr şi că, de fapt îmi întinsese cu bună-ştiinţă o cursă; şi asta n-am putut răbda. Obrazul lui scofâlcit îmi stătea înainte ca o ispită, şi l-am plesnit cu atâta putere, încât m-au usturat degetele ca fripte.</p>
               <p rend="justify">Mi-a apucat mâna şi am rămas nemişcaţi, uitându-ne unul la altul. Am stat astfel multă vreme; destul de mult, ca să văd cum urmele albe lăsate de degetele mele pe purpuriul aprins al obrazului au dispărut, pentru ca apoi să se coloreze într-un roşu şi mai intens.</p>
               <p rend="justify">—  Ţi-ai pierdut minţile, Copperfield? m-a interpelat cu răsuflarea tăiată.</p>
               <p rend="justify">—  Nu mai vreau să am de-a face cu tine! i-am zis, smulgându-mi mâna dintr-a lui. Câine spurcat, nu vreau să te mai cunosc!</p>
               <p rend="justify">—  Nu vrei? mi-a spus şi, silit de usturime, şi-a pus mâna la obraz. Poate că n-ai să ai încotro. Nu crezi că eşti cam nerecunoscător?</p>
               <p rend="justify">—  Ţi-am arătat nu o dată că te dispreţuiesc. De astă dată ţi-am arătat-o mai făţiş. Să mă tem c-ai să faci încă şi mai mult rău tuturor celor din jurul tău? Oare nu faci totdeauna tot răul ce-ţi stă în putere să-l faci?</p>
               <p rend="justify">A  înţeles cât se poate de bine această aluzie la motivele care până atunci mă siliseră să mă stăpânesc în raporturile mele cu el. Cred că nici nu l-aş fi plesnit, nici n-aş fi lăsat să-mi scape această aluzie dacă Agnes nu mi-ar fi dat cu puţin înainte asigurarea aceea. Dar n-are a face.</p>
               <p rend="justify">A  urmat o nouă pauză, destul de lungă. Şi în timp ce mă privea, mi s-a părut că ochii lui băteau în toate nuanţele culorilor celor mai respingătoare.</p>
               <p rend="justify">—  Copperfield, mi-a zis, luând mâna de pe obraz, întotdeauna ai fost împotriva mea. Ştiu că încă pe vremea când stăteai la mister Wickfield erai împotriva mea.</p>
               <p rend="justify">—  N-ai decât să crezi ce pofteşti! i-am răspuns, fierbând încă de mânie. Dar faptul că ceea ce afirmi e inexact te caracterizează.</p>
               <p rend="justify">—  Şi totuşi eu întotdeauna am ţinut la dumneata Copperfield!</p>
               <p rend="justify">N-am găsit cu cale să-i mai răspund; şi luându-mi pălăria, mă pregăteam să mă duc la culcare, când mi-a tăiat calea spre uşă.</p>
               <p rend="justify">—  Copperfield, mi-a zis, pentru sfadă e nevoie de doi. Şi eu, unul, nu înţeleg să mă sfădesc.</p>
               <p rend="justify">—  Du-te dracului! i-am spus.</p>
               <p rend="justify">—  Nu vorbi aşa. Ştiu c-are să-ţi pară rău mai târziu. Cum poţi să te înjoseşti în faţa mea, dând dovadă de asemenea îndărătnicie? Dar te iert.</p>
               <p rend="justify">—  Mă ierţi tu pe mine? l-am îngânat eu cu dispreţ.</p>
               <p rend="justify">—  Te iert, şi n-ai ce face, mi-a răspuns Uriah. Auzi dumneata. – să mă loveşti tocmai pe mine, care întotdeauna ţi-am fost prieten! Dar pentru sfadă e nevoie de cel puţin doi, şi eu, unul, nu înţeleg să mă sfădesc. Am să-ţi rămân prieten, în pofida dumitale. Aşadar, acum ştii la ce te poţi aştepta!</p>
               <p rend="justify">Faptul că, pentru a nu-i tulbura pe cei din casă la o oră atât de nepotrivită, am fost nevoiţi să purtăm această discuţie (în care el vorbea domol, în vreme ce eu îi răspundeam repezit) cu glas scăzut nu era de natură să mă potolească, deşi furia începuse să-mi treacă. Spunându-i că nu mă voi aştepta de la el decât ce am aşteptat întotdeauna, fără ca dânsul să mă fi dezamăgit niciodată, am deschis uşa peste el, ca şi cum ar fi fost o nucă uriaşă aşezată acolo să fie spartă, şi am ieşit. Dar nici el n-a întârziat acolo, căci se ducea să doarmă la maică-sa; şi n-am apucat să fac nici o sută de iarzi. Când iată că m-a ajuns din urmă.</p>
               <p rend="justify">—  Ştii, Copperfield, mi-a zis la ureche (căci nici n-am întors capul), te-ai pus într-o situaţie proastă. (Îmi dădeam seama că are dreptate, şi asta mă irita încă şi mai tare.) Cu asta n-ai făcut nici o scofală, şi de împiedicat să te iert nu mă poţi împiedica. N-o să-i spun nimic mamei şi nimănui pe lume. Sunt hotărât să te iert. Dar mă mir cum de ai putut să ridici mâna asupra unui om pe care-l ştii atât de umil şi neînsemnat!</p>
               <p rend="justify">Mă simţeam aproape tot atât de vrednic de dispreţ ca şi el. Mă cunoştea mai bine decât mă cunoşteam eu singur. Dacă mi-ar fi răspuns sau dacă m-ar fi zgândărit, ar fi fost o uşurare şi o scuză pentru mine; dar aşa, m-a făcut să mă perpelesc şi n-am putut adormi până după miezul nopţii.</p>
               <p rend="justify">A  doua zi dimineaţă, când am ieşit, tocmai suna clopotul bisericii, şi l-am găsit plimbându-se în sus şi în jos cu maică-sa. Mi-a vorbit ca şi cum nimic nu s-ar fi întâmplat, şi am fost nevoit să-i răspund. Presupun că-l plesnisem destul de tare ca să-i dau dureri de dinţi. Fapt este că era legat cu o batistă de mătase neagră, care, cu pălăria aşezată deasupra, în vârful capului, era departe de a-l face mai atrăgător. Am aflat că luni dimineaţă fusese la un dentist la Londra şi că-i scosese un dinte. Nădăjduiesc c-o fi fost o măsea.</p>
               <p rend="justify">Doctorul a anunţat că nu se simte bine, şi în fiecare zi, până la plecarea oaspeţilor, a stat singur cea mai mare parte a timpului. Abia la o săptămână după plecarea lui Agnes şi a tatălui ei ne-am reluat lucrul ca de obicei. Cu o zi înainte de a-l relua, doctorul mi-a înmânat o scrisoare, într-un plic deschis. Mi-era adresată mie şi cuprindea, în câteva cuvinte călduroase, rugămintea de a nu vorbi niciodată despre cele discutate în seara aceea. Îi destăinuisem mătuşii, dar altcuiva nu. Asemenea lucruri nu le puteam discuta cu Agnes, şi nu încape îndoială că nici nu bănuia ce se întâmplase.</p>
               <p rend="justify">Sunt încredinţat că nici missis Strong n-a bănuit nimic atuncea. Au trecut câteva săptămâni până ce am putut observa o schimbare în felul ei de a fi. Şi aceasta a venit încet, încetişor, ca un nor într-o zi fără vânt. La început a apărut mirată de compătimirea delicată cu care-i vorbea doctorul şi de dorinţa lui de a o pofti la ei pe mama-soacră, ca să mai învioreze monotonia vieţii pe care o ducea. Deseori, în timp ce lucram, iar ea şedea lângă noi, în birou, am băgat de seamă cum se oprea şi se uita la el cu aerul acela de neuitat. După aceea, am observat că uneori se ridica cu ochii plini de lacrimi şi părăsea odaia. Încetul cu încetul, umbra unei mâhniri i-a întunecat frumuseţea şi s-a adâncit zi de zi. Între timp, missis Markleham se mutase la ei, dar nu mai contenea cu vorba şi nu vedea nimic.</p>
               <p rend="justify">În vreme ce Annie, care fusese cândva ca o rază de soare în casa doctorului, se transforma astfel, doctorul a început să pară mai grav şi mai îmbătrânit; dar blândeţea firii lui, precum şi bunătatea şi bunăvoinţa ce i le arăta s-au accentuat, dacă mai era cu putinţă să se accentueze. L-am văzut în dimineaţa zilei ei de naştere, când dânsa a venit să se aşeze în dreptul ferestrei biroului (obişnuia să facă acest lucru dintotdeauna, dar în vremea din urmă îl făcea cu un aer sfios şi nehotărât, pe care-l găseam foarte mişcător), cum, după ce i-a cuprins fruntea cu mâinile şi i-a sărutat-o, s-a depărtat în grabă, fiind prea emoţionat ca să stea. Am văzut-o cum a rămas locului, împietrită ca o statuie; şi apoi şi-a înclinat capul, şi-a împreunat mâinile şi a început să plângă, nespus de mâhnită.</p>
               <p rend="justify">După aceea mi s-a părut uneori, în momentele când rămâneam singuri, că dânsa ar fi dorit să-mi vorbească. Dar n-a scos niciodată o vorbă. Doctorul mereu o îndemna să se ducă cu maică-sa în oraş, ca să se distreze; iar missis Markleham, care era mare amatoare de distracţii, primea bucuroasă aceste propuneri şi le sprijinea cu multă căldură. Dar Annie, tristă şi apatică, se lăsa mânată oriunde, dar parcă nu se mai bucura de nimic.</p>
               <p rend="justify">Nu ştiam ce să cred. Mătuşa nici ea nu ştia: şi cred că tot plimbându-se prin odăi, ca să se dumerească, a străbătut uneori şi câte o sută de mile. Şi ce e şi mai ciudat e faptul că în sferele tainice ale acestei nefericirii conjugale singura alinare venea din partea lui mister Dick.</p>
               <p rend="justify">Ce gândea el în această privinţă, sau ce anume observase, n-aş fi în stare să spun, aşa cum nici el cred că nu mi-ar fi putut spune. Dar, precum am arătat când am depănat amintirile mele de la şcoală, mister Dick avea o nemărginită veneraţie pentru doctorul Strong. Nici mintea cea mai ascuţită nu poate înţelege subtila legătură care stă la baza oricărui ataşament adevărat, nici chiar atunci când nu e vorba decât de acela al unui biet animal inferior faţă de om. Fapt e că mister Dick avea, dacă mi-e îngăduit să mă exprim astfel, o inimă trează, în care pătrunsese direct o rază de adevăr.</p>
               <p rend="justify">Îşi reluase cu mândrie privilegiul de a se plimba în sus şi în jos prin grădină, împreună cu doctorul, în numeroasele lui ceasuri de răgaz, aşa cum obişnuia să-l însoţească odinioară pe aleea aceea de la Canterbury. Curând, însă, şi-a consacrat tot timpul liber acestor plimbări, sculându-se uneori mai devreme dimineaţa, ca să mai câştige timp. Pe vremuri, cea mai mare fericire a lui era să-l asculte pe doctor cum îi citea din minunata lui realizare, dicţionarul. Acum se simţea foarte nenorocit până ce doctorul şi-l scotea din buzunar şi începea lectura. Când doctorul şi cu mine aveam treabă, mister Dick luase obiceiul să se plimbe cu missis Strong şi s-o ajute să-şi îngrijească florile preferate sau să plivească grădina. Pot spune că rareori scotea mai mult de o duzină de cuvinte într-un ceas; dar interesul susţinut pe care-l arăta şi aerul lui atent aflau un răsunet în inimile lor; fiecare din ei ştia că şi celălalt îl iubea, şi că dânsul îi îndrăgea pe amândoi; şi astfel a ajuns să joace un rol pe care nimeni altul nu l-ar fi putut îndeplini; a devenit o verigă între ei.</p>
               <p rend="justify">Când îmi amintesc cum se plimba în sus şi în jos cu doctorul, cu un aer de înţelepciune de nepătruns, încântat că avea de a face cu grelele cuvinte ale dicţionarului, când îl revăd cum căra stropitorile acelea uriaşe, după Annie; sau cum stătea în genunchi, cufundat în munca migăloasă de a strânge cu răbdare frunzuliţele de pe jos, fără a-şi scoate mănuşile mari; şi cum în tot ce făcea exprima – aşa cum nici un filosof n-ar fi fost în stare să exprime – dorinţa lui sfioasă de a li se arăta prieten, împrăştia parcă simpatie, dragoste şi încredere prin fiecare găurică a sitei stropitorii; când îmi amintesc cum, călăuzit de inima lui trează, sensibilă la toate necazurile prietenilor, nu divaga niciodată şi cum, în grădină, niciodată nu aducea vorba despre nefericitul rege Carol I, şi niciodată nu şovăia să-şi arate recunoştinţa, făcându-le servicii, şi cum niciodată nu se lăsa abătut nici de la faptul că era o neînţelegere între ei, nici de la voinţa de a o aplana, mai-mai că mă simt ruşinat când îmi dau seama câte a făcut el, deşi nu era tocmai în minţile lui, şi câte am făcut eu, care eram sănătos la cap.</p>
               <p rend="justify">—  Nimeni, în afară de mine, nu ştie cât preţuieşte omul acesta! îmi spunea foarte mândră mătuşa când venea vorba despre el. Dick o să ajungă departe!</p>
               <p rend="justify">Înainte de a încheia acest capitol, trebuie să mai relatez ceva. Cât timp oaspeţii se mai aflau în casa doctorului Strong, am băgat de seamă că în fiecare dimineaţă poştaşul aducea două-trei scrisori pentru Uriah Heep, care n-a plecat de la Highgate decât odată cu toţi ceilalţi, fiind sezon mort; şi că pe toate acestea adresele erau scrise de mâna lui mister Micawber, care-şi însuşise scrierea rondă a juriştilor. Judecând după aceste semne mărunte, m-am bucurat să pot trage concluzia, că lui mister Micawber îi merge bine; şi de aceea am fost foarte surprins când, cam pe vremea aceea, am primit următoarea scrisoare de la amabila lui soţie!</p>
               <p rend="justify">CANTERBURY, luni seara.</p>
               <p rend="justify">Veţi fi, fără îndoială, foarte mirat, dragă mister Copperfield, când veţi primi această scrisoare. Cu atât mai mult de conţinutul ei. Şi încă şi mai mult, de rugămintea de a păzi secretul acestei scrisori. Dar simţămintele mele de soţie şi de mamă îşi caută o uşurare; şi cum nu vreau să mă consult cu familia mea (şi aşa atât de nesuferită lui mister Micawber), nu am pe nimeni mai apropiat căruia să-i pot cere un sfat decât pe dumneavoastră, care-mi sunteţi prieten şi fost chiriaş.</p>
               <p rend="justify">Aţi băgat desigur de seamă, dragă mister Copperfield, că între mine şi mister Micawber (pe care nu-l voi părăsi niciodată) a existat întotdeauna un spirit de încredere reciprocă. S-a mai întâmplat uneori ca mister Micawber să semneze o poliţă fără să mă întrebe sau să-mi ascundă scadenţa ei. Da, s-a întâmplat. Da, în general, mister Micawber nu ascundea nimic faţă de aceea căreia i-a închinat dragostea sa – mă refer la soţia lui – şi totdeauna, înainte de a adormi, îi recapitula întâmplările zilei.</p>
               <p rend="justify">Vă puteţi închipui, dragă mister Copperfield, ce amarnică trebuie să-mi fie suferinţa când am să vă spun că mister Micawber s-a schimbat cu desăvârşire. Este rezervat. Este plin de secrete. Viaţa lui a devenit un mister pentru aceea care-i împărtăşea bucuriile şi necazurile – mă refer din nou la soţia lui – şi vă asigur că în afară de faptul că îşi petrece tot timpul, de dimineaţă până seara, la birou, ştiu tot atâta despre el cât despre omul de la miazăzi pe seama căruia copiii nerozi repetă nişte scorneli în legătură cu un porridge8 cu prune rece, ca să folosesc o eroare populară9 pentru a exprima un fapt real.</p>
               <p rend="justify">Dar asta încă nu-i totul. Mister Micawber e morocănos. E sever. S-a înstrăinat de fiul nostru cel mare şi de fiica lui. Nu se mai mândreşte cu gemenii lui şi priveşte cu răceală până şi pe copilul nevinovat care a venit acum în urmă să mărească cercul familiei. Nu pot obţine de la el mijloacele pecuniare trebuitoare pentru acoperirea cheltuielilor noastre, care la noi sunt chibzuite până la ultimul farthing10, decât cu mare greutate şi numai după groaznice ameninţări că-şi va face singur seama (chiar aşa spune); şi refuză, neînduplecat, să dea orice explicaţie asupra acestei politici, care le duce la disperare.</p>
               <p rend="justify">Asta-i greu de suportat. Asta-mi sfâşie inima. Dacă veţi avea bunăvoinţa să mă sfătuiţi, cunoscând slabele mele puteri, şi să-mi spuneţi cum le-aş putea folosi mai bine în această dilemă atât de neaşteptată, aţi adăuga încă un prietenesc serviciu, pe lângă atâtea altele, făcute până acum. Cu multă dragoste din partea copiilor şi un surâs din partea noului-venit, care are fericirea de a fi încă inconştient, rămân, scumpe mister Copperfield, a dumneavoastră îndurerată, EMMA MICAWBER.</p>
               <p rend="justify">Nu m-am simţit îndreptăţit să dau unei femei, cu atâta experienţă ca miss Micawber alt sfat decât să încerce, cu răbdare şi bunăvoinţă, să recâştige încrederea lui mister Micawber (cum eram, de altfel, încredinţat că va face în orice caz); dar scrisoarea m-a pus foarte mult pe gânduri în privinţa lui.</p>
            </div>
            <div type="div2" rend="P2">
               <head>
                  <label>Capitolul XLIII.</label>O nouă privire retrospectivă</head>
               <p rend="justify">Fie-mi îngăduit din nou să mă opresc asupra unei perioade memorabile din viaţa mea. Fie-mi îngăduit să stau deoparte, ca să privesc cum defilează prin faţa mea însoţind propria-mi umbră, fantomele acelor zile, într-un sumbru cortegiu.</p>
               <p rend="justify">Săptămâni, luni, anotimpuri se perindă în amintire. Abia de par mai lungi decât o zi de vară sau o noapte de iarnă. Aci, izlazul pe care mă plimb cu Dora, ca un câmp de aur strălucitor, e numai floare; aci, nevăzute, insuliţele şi tufele de iarbă-neagră zac sub covorul de zăpadă. Şi în spaţiul unei clipe, fluviul de-a lungul căruia ne plimbam duminica ba sclipeşte sub razele soarelui de vară, ba se învolburează, biciuit de vântul de iarnă, ba poartă devale sloiuri de gheaţă. Mai iute decât orice fluviu din lume, străluceşte, se întunecă şi îşi rostogoleşte mil departe undele.</p>
               <p rend="justify">În casa celor două micuţe doamne, care seamănă a păsărele, nu se schimbă nici atâtica. Pendula ticăie deasupra căminului, barometrul atârnă în hol. Nici pendula, nici barometrul nu merg bine; dar le arătăm o încredere plină de evlavie.</p>
               <p rend="justify">După lege, mă număr şi eu în rândul oamenilor. Am 21 de ani, o vârstă respectabilă. Dar asta-i o respectabilitate care vine de la sine. Fie-mi îngăduit să recapitulez ce am realizat.</p>
               <p rend="justify">Am îmblânzit fioroasa taină a stenografiei. Cu ajutorul ei realizez un venit frumos. Datorită perfecţiunii atinse în tot ce priveşte această artă, mă bucur de o excelentă reputaţie şi, împreună cu alţi unsprezece, stenografiez dezbaterile parlamentare pentru un ziar de dimineaţă. Noaste de noapte consemnez profeţii care nu se împlinesc niciodată, profesiuni de credinţă care nu vor fi respectate niciodată, explicaţii menite numai să înşele. Trăiesc într-un vârtej de vorbe. Britannia11, nefericita fecioară, îmi apare mereu înaintea ochilor, ca o găină jumulită şi dichisită: împunsă din toate părţile de peniţele birocraţiei, legată de mâini şi de picioare cu şnur roşu12. Cunosc destul de bine culisele ca să-mi dau seama cât preţuieşte viaţa politică. Sunt, în această privinţă, un păgân, şi niciodată nu voi putea fi convertit.</p>
               <p rend="justify">Scumpul şi vechiul meu prieten Traddles şi-a încercat şi el puterile în acelaşi domeniu, dar nu i-a mers. Eşecul nu l-a tulburat defel şi-mi aminteşte că totdeauna şi-a dat seama că este cam încet din fire. Colaborează din când în când la acelaşi ziar, strângând material documentar asupra unor teme aride, despre care alţii, cu o imaginaţie mai bogată, urmează să scrie, înfrumuseţându-l. A fost admis în barou, şi cu o admirabilă sârguinţă şi jertfire de sine a adunat cele o sută de lire necesare pentru a fi primit să lucreze în biroul unui notar. În cinstea acestui eveniment s-au golit multe sticle de Porto ameţitor; şi, ţinând seama de totalul înscris pe nota de plată, cred că asociaţia „Inner Temple” a cam profitat pe socoteala lui.</p>
               <p rend="justify">M-am mai afirmat şi în altă direcţie. Timid şi tremurând, m-am apucat de scris. Am scris pe ascuns o bagatelă oarecare şi am trimis-o unei reviste, care a publicat-o. De atunci am prins curaj şi am scris multe fleacuri. Acum mi se plăteşte regulat pentru ele. În general, câştig bine; când îmi socotesc venitul pe degetele mâinii stângi, trec pe, degetul al treilea, iar pe al patrulea îl îndoiesc la jumătate.13</p>
               <p rend="justify">Ne-am mutat din Buckingham Street într-o casă drăguţă, foarte aproape de aceea pe care o ochisem la început, când am fost cuprins de entuziasm. Mătuşa (care şi-a vândut pe un preţ bun căsuţa din Dover) n-are de gând să rămână aici, ci are intenţia să se mute într-o căsuţă şi mai mică, situată în vecinătate. Ce prevesteşte asta? Că urmează să mă căsătoresc. Da!</p>
               <p rend="justify">Da! Mă însor cu Dora! Miss Lavinia şi miss Clarissa şi-au dat consimţământul; şi au început să se agite. Şi să fâlfâie de colo-colo, cum numai canarii pot să fâlfâie. Miss Lavinia, care şi-a luat singură sarcina de a supraveghea garderoba iubitei mele, îşi petrece vremea decupând nişte bucăţi de carton cafeniu pentru corsaje şi certându-se cu un tânăr foarte respectabil, înarmat cu un sul lung şi cu un iard la subsuoară. O croitoreasă, având întotdeauna un ac cu aţă înfipt în bluză, mănâncă şi doarme în casă; şi cred că mănâncă, bea şi doarme fără a scoate degetarul din deget. Mi-au transformat odorul în manechin. Mereu o cheamă să vină să încerce ceva. Seara nu putem sta liniştiţi împreună nici cinci minute fără ca vreo femeie indiscretă să bată la uşă şi să spună: „O, vă rog, miss Dora, vreţi să poftiţi puţin sus?”</p>
               <p rend="justify">Miss Clarisa şi mătuşa cutreieră Londra în lung şi în lat în căutare de mobile pe care Dora şi cu mine să mergem să le vedem. Ar face mult mai bine să le cumpere pe loc, renunţând la această ceremonie a inspecţiei; căci când mergem să vedem o galerie pentru maşina de gătit sau o frigare, Dora zăreşte un coteţ chinezesc cu clopoţei în vârf pentru Jip, căruia îi dă preferinţă. Şi după ce l-am cumpărat, trece timp, nu glumă, până ce izbutim să-l obişnuim pe Jip cu noua lui locuinţă; şi de câte ori intră sau iese, face să sune clopoţeii şi îl cuprinde o spaimă cumplită.</p>
               <p rend="justify">Peggotty a venit să dea o mână de ajutor şi s-a pus pe treabă imediat. Pare-se că rolul ei e să cureţe la nesfârşit fiece obiect. Freacă orice lucru susceptibil să fie frecat şi nu conteneşte până nu ajunge să lucească aşa cum îi luceşte fruntea, pe care o lustruieşte neîncetat. Şi cam pe vremea aceea am început să-l văd pe fratele ei cel singuratic cum rătăceşte noaptea pe uliţele cufundate în întuneric şi cum cercetează feţele trecătorilor. Niciodată nu-l opresc la aceste ore târzii. Doar ştiu prea bine, când mă încrucişez cu silueta lui gravă, ce caută şi de ce se teme.</p>
               <p rend="justify">De ce are oare Traddles un aer atât de solemn în după-amiaza asta, când vine să mă ia de la „Doctors' Commons”, pe unde nu mai dau decât de formă, când, din întâmplare, am timp? Împlinirea visurilor adolescenţei este aproape. Mă duc să scot autorizaţia de căsătorie.</p>
               <p rend="justify">E  doar un petic de hârtie, şi totuşi ce semnificaţie are! Şi Traddles priveşte autorizaţia, aflată pe biroul meu, cu admiraţie şi teamă. Iată numele noastre – David Copperfield şi Dora Spenlow – unite în legământul de mult visat; şi de colea din colţ, acea instituţie paternă, Biroul timbrului, care se interesează cu atâta bunăvoinţă de diferitele peripeţii ale vieţii omeneşti, încuviinţează întovărăşirea noastră; şi de colo, arhiepiscopul de Canterbury ne dă o binecuvântare tipărită, la un preţ cât se poate de modest.</p>
               <p rend="justify">Cu toate acestea, plutesc într-un vis, într-un vis de fericire confuz, febril. Nu-mi vine să cred că-i adevărat; şi, totuşi, pe stradă mi se pare că toţi cei pe care-i întâlnesc ştiu că poimâine mă însor.</p>
               <p rend="justify">Când mă duc să depun jurământul, vicarul mă recunoaşte şi se arată atât de săritor, încât ai fi zis că exista vreo legătură masonică între noi. De prezenţa lui Traddles nici n-ar fi fost nevoie, dar mă asistă ca simplu secundant.</p>
               <p rend="justify">—  Sper că rândul viitor vei veni aici în acelaşi scop, dar pentru tine, îi spun lui Traddles. Şi sper că se va întâmpla cât mai curând.</p>
               <p rend="justify">—  Îţi mulţumesc pentru bunele tale urări, dragă Copperfield. Sper şi eu că aşa va fi. Este o mângâiere să ştiu că-i dispusă să mă aştepte oricât şi că într-adevăr e cea mai drăguţă fată…</p>
               <p rend="justify">—  La ce oră te duci s-o întâmpini în staţia diligenţei?</p>
               <p rend="justify">—  La şapte, îmi răspunde Traddles, uitându-se la vechiul lui ceas de argint, ceasul din care pe vremuri, la şcoală, scosese o rotiţă ca să facă o moară de apă. Cam la aceaşi oră trebuie să sosească şi miss Wickfield, nu-i aşa?</p>
               <p rend="justify">—  Ceva mai târziu. La opt şi jumătate.</p>
               <p rend="justify">—  Când mă gândesc că povestea asta se sfârşeşte cu bine, te rog să mă crezi, dragă băiete, că mă simt la fel, de fericit de parcă m-aş căsători chiar eu. Şi trebuie să-ţi aduc cele mai călduroase mulţumiri pentru marea prietenie pe care mi-ai arătat-o poftind-o pe Sophy să ia parte la acest eveniment îmbucurător şi să fie domnişoară de onoare, alături de miss Wickfield. Sunt foarte mişcat de această atenţie.</p>
               <p rend="justify">Îl aud şi apoi îi strâng mâna; vorbim, şi umblăm, şi luăm masa împreună, şi aşa mai departe; dar nu-mi vine să cred. Mi se pare ireal.</p>
               <p rend="justify">Potrivit programului, Sophy soseşte la locuinţa mătuşilor Dorei. Are o faţă cât se poate de plăcută – nu tocmai frumoasă, dar foarte atrăgătoare – şi este una dintre făpturile cele mai sincere, mai comunicative, mai spontane şi mai simpatice din câte am întâlnit vreodată. Foarte mândru, Traddles ne-o prezintă; şi după ce îl trag într-un colţ şi-l felicit pentru alegerea lui, timp de zece minute, pe ceas, îşi freacă mâinile, şi fiecare fir de păr îi stă ţeapăn, drept în sus.</p>
               <p rend="justify">Am adus-o pe Agnes de la staţia diligenţei de Canterbury, şi chipul ei frumos şi optimist se află pentru a doua oară în mijlocul nostru. Agnes are o deosebită simpatie pentru Traddles, şi face să-i vezi împreună şi să urmăreşti ifosele lui Traddles când i-o prezintă pe cea mai drăguţă fată din lume.</p>
               <p rend="justify">Şi totuşi nu-mi vine să cred. Petrecem o seară minunată şi suntem în culmea fericirii, dar tot nu-mi vine să cred. Nu sunt în stare să-mi dau clar seama de fericirea mea pe măsură ce se înfăptuieşte. Mă simt neliniştit şi cu mintea înceţoşată, ca şi cum m-aş fi trezit în zori acum vreo săptămână sau două şi nu m-aş mai fi culcat de atunci. Nu ştiu când a fost ziua de ieri. Mi se pare că de luni de zile port autorizaţia de căsătorie în buzunar.</p>
               <p rend="justify">Nici a doua zi, când mergem cu toţii să vizităm casa – casa noastră, a Dorei şi a mea – nu sunt capabil să mă consider că aş fi stăpânul ei. Mi se pare că mă aflu acolo din îngăduinţa cuiva. Mă aştept ca dintr-o clipă într-alta stăpânul adevărat să sosească şi să-mi spună că-i bucuros să mă vadă. E o căsuţă foarte frumoasă, şi totul în ea e nou şi strălucitor; florile de pe covor arată ca şi cum ar fi fost proaspăt culese, iar frunzele verzi de pe tapet, ca şi cum chiar atunci s-ar fi deschis, şi perdelele curate de muselină albă, şi mobila rumenă, trandafirie, şi pălăria de pai, cu panglică albastră, a Dorei, atârnată în cuier – îmi amintesc nici că se poate mai bine cât mi-a plăcut Dora cu o pălărie asemănătoare, când am văzut-o întâia oară – şi cutia ghitarei la locul ei, într-un colţ; şi toată lumea împiedicându-se de pagoda lui Jip, care-i mult prea mare pentru apartamentul nostru.</p>
               <p rend="justify">Încă o seară încântătoare, la fel de ireală ca şi celelalte, şi înainte de plecare mă furişez în odaia binecunoscută. Dar Dora nu-i acolo. Presupun că poate n-a terminat de probat. Miss Lavinia vâră capul pe uşă şi-mi spune, cu un aer misterios, că nu va mai întârzia mult. Şi totuşi zăboveşte, nu glumă; dar în cele din urmă aud un foşnet lângă uşă şi apoi un ciocănit.</p>
               <p rend="justify">Spun: „Intră!”, dar din nou aud o bătaie la uşă.</p>
               <p rend="justify">Mă duc să deschid, întrebându-mă cine o fi, şi dau de doi ochi strălucitori şi de o faţă îmbujorată; sunt ochii Dorei, e chipul ei, miss Lavinia a îmbrăcat-o cu rochia şi capişonul pe care le va purta mâine, ca s-o văd. Îmi strâng la piept nevestica, şi miss Lavinia dă un ţipăt, alarmată că am să-i boţesc capişonul iar Dora, văzându-mă atât de fericit, râde şi plânge în acelaşi timp; şi totuşi nu-mi vine să cred.</p>
               <p rend="justify">—  Nu găseşti că-i drăguţ, Doady? întreabă Dora.</p>
               <p rend="justify">Drăguţ? Cred şi eu că da!</p>
               <p rend="justify">—  Şi eşti convins că mă iubeşti foarte mult?</p>
               <p rend="justify">Această întrebare implică asemenea primejdii pentru capişon, încât miss Lavinia din nou ţipă speriată şi mă roagă să pricep că n-am voie decât să mă uit la Dora, dar sub nici un cuvânt să mă ating de ea. Şi astfel, Dora, fermecătoare în fâstâceala ei, stă un minut sau două s-o admir, după care îşi scoate capişonul – cât de firească îmi pare fără el! – şi, ţinându-l în mână, fuge; peste puţin se întoarce de sus, dansând zglobie, în rochia ei de toate zilele şi îl întreabă pe Jip dacă mi-am luat o nevestică frumoasă şi dacă o s-o ierte că se căsătoreşte; apoi se lasă în genunchi, şi pentru ultima oară în viaţa ei de fetişcană încearcă să-l facă să stea în două labe pe cartea de bucate.</p>
               <p rend="justify">Mai sceptic ca oricând, mă duc să mă culc la o gazdă din apropiere; şi dimineaţa mă scol foarte devreme, ca să mă reped Ia Highgate, s-o iau pe mătuşa.</p>
               <p rend="justify">Aşa dichisită n-am văzut-o pe mătuşa niciodată. Poartă o rochie de mătase de culoarea levănţicăi şi o bonetă albă şi impresionantă. Janet i-a ajutat să se gătească şi a aşteptat să mă vadă, Peggotty e gătită să meargă la biserică, vrând să asiste la slujbă de la galerie. Mister Dick, care îmi va duce odorul la altar, şi-a ondulat părul. Costumul lui Traddles – pe care l-am luat de la barieră, unde ne dădusem întâlnire – constituie un amestec orbitor de crem şi de albastru-deschis şi atât el, cât şi mister Dick par înmănuşaţi din cap până în picioare.</p>
               <p rend="justify">Nu încape îndoială că văd toate astea, deoarece ştiu că aşa sunt, dar mă simt buimăcit, şi, de fapt, parcă nu văd nimic. Şi nici nu cred absolut nimic. Şi totuşi, în timp ce străbatem oraşul cu trăsura deschisă, această nuntă ca din basme e destul de reală ca să-mi umple inima de un fel de milă pentru nefericiţii care nu vor lua parte la ea şi stau şi mătură prăvăliile sau se duc la treburile lor cotidiene.</p>
               <p rend="justify">Tot drumul, mătuşa îmi ţine mâna într-a ei. Când oprim, la câţiva paşi de biserică, pentru ca Peggotty, care a stat pe capră, să poată coborî, mătuşa îmi strânge mâna şi mă sărută.</p>
               <p rend="justify">—  Domnul să te binecuvânteze, Trot! Copilul meu să fi fost, şi tot nu te-aş fi îndrăgit mai mult. De dimineaţă mă tot gândesc la biata şi scumpa fetiţă…</p>
               <p rend="justify">—  Şi eu. Şi la tot ce-ţi datorez, dragă mătuşico.</p>
               <p rend="justify">—  Taci, copile! zise mătuşa.</p>
               <p rend="justify">Şi, cu o deosebită căldură, îi dă mâna lui Traddles, şi apoi acesta îi întinde mâna lui mister Dick, care, la rândul lui, mi-o întinde pe a sa, după care dau mâna cu Traddles, şi apoi ajungem la uşa bisericii.</p>
               <p rend="justify">În biserică domneşte, desigur, linişte; dar efectul sedativ ce-l are asupra mea nu se deosebeşte întru nimic de acela ce l-ar putea avea un război mecanic de ţesut în funcţiune. Nu mă mai poate linişti nimic.</p>
               <p rend="justify">Tot restul îmi pare un vis mai mult sau mai puţin incoerent.</p>
               <p rend="justify">Un vis în care se face că a venit şi Dora, împreună cu alaiul ei; că îngrijitoarea, ca un adevărat sergent-major, ne aliniază în faţa grilajului, altarului; şi că eu mă întreb, chiar în clipa aceea, de ce oare îngrijitoarele se recrutează întotdeauna dintre femeile cele mai ursuze şi dacă nu cumva temerea prea cuvioasă că s-ar putea lăţi vreo catastrofală molimă de bună dispoziţie determină aşezarea acestor vase cu oţet pe drumul care duce spre ceruri.</p>
               <p rend="justify">Se face că a intrat acum şi preotul, însoţit de paracliser; că s-au strecurat înăuntru câţiva mateloţi şi un număr de cetăţeni, şi că în spatele meu s-a proptit un bătrân marinar, care răspândeşte un puternic miros de rom în biserică; o voce groasă rosteşte începutul slujbei, iar noi toţi ascultăm cu luare-aminte.</p>
               <p rend="justify">Se face că miss Lavinia, care îndeplineşte rolul de domnişoară de onoare supleantă, izbucneşte cea dintâi în plâns, aducând, prin suspinele ei, omagiu memoriei lui Pidger (aşa presupun); că miss Clarissa îi dă sticluţa cu săruri; că Agnes o susţine pe Dora; că în timp ce lacrimile îi şiroiesc pe obraji, mătuşa se sileşte să pară un model de stăpânire de sine; că micuţa Dora tremură toată şi dă răspunsurile cuvenite cu glas scăzut, imperceptibil.</p>
               <p rend="justify">Se face că îngenunchem împreună, cot la cot; că Dora tremură din ce în ce mai puţin, dar continuă s-o ţină de mână pe Agnes tot timpul; că slujba se desfăşoară liniştit şi solemn; că, o dată încheiată, ne uităm unii la alţii cu zâmbetul pe buze şi lacrimi în ochi, schimbăcioşi ca april; că în sacristie tânăra mea nevastă izbucneşte într-un plâns cu hohote după bietul ei papa, după scumpul ei papa.</p>
               <p rend="justify">Se face că-şi revine curând şi că pe rând semnăm cu toţii registrul parohial. Se face că mă duc sus la galerie după Peggotty, ca să semneze şi ea; că Peggotty mă strânge în braţe şi-mi spune că a fost de faţă când s-a cununat biata mama; că totul s-a sfârşit şi că plecăm.</p>
               <p rend="justify">Se face că, foarte mândru şi foarte îndrăgostit, străbat naosul cu drăgălaşa mea soţie la braţ, şi ca prin ceaţă văd oameni, amvoane, statui, strane, cristelniţe, orge şi vitralii, care-mi evocă vagi amintiri din anii îndepărtaţi ai copilăriei, despre biserica de pe meleagurile natale.</p>
               <p rend="justify">Se face că-i aud şoptind în urma noastră ce pereche tânără suntem şi ce frumoasă-i mireasa. Se face că în trăsură, în drum spre casă, suntem cu toţii foarte veseli şi vorbăreţi. Se face că Sophy ne povesteşte că atunci când i s-a cerut lui Traddles autorizaţia de căsătorie (pe care eu i-o încredinţasem), aproape că a leşinat de frică, fiind sigură că a pierdut-o sau că i s-a furat din buzunar. Se face că Agnes râde veselă, iar că Dora e atât de îndrăgostită de Agnes, că nu vrea să se mai despartă de ea şi tot timpul o ţine de mână.</p>
               <p rend="justify">Se face că văd o masă încărcată cu fel de fel de bucate, frumos prezentate şi gustoase, şi cu tot felul de băuturi, din care mă servesc, dar ca în vis, fără a le simţi gustul, căci mă hrănesc, ca să zic aşa, numai din dragoste şi căsătorie, şi nu mai cred în mâncare mai mult decât în orice altceva.</p>
               <p rend="justify">Se face că, în aceeaşi stare de zăpăceală, ţin o cuvântare, fără a şti ce vreau să spun, având însă convingerea fermă că n-am ţinut nici o cuvântare. Se face că ne-am simţit foarte bine şi foarte fericiţi (în vis, bineînţeles); şi se face că Jip a mâncat o bucată de tortă şi i s-a aplecat.</p>
               <p rend="justify">Se face că au sosit, perechea de cai şi trăsura ce-am tocmit şi că Dora se duce să se schimbe. Se face că mătuşa şi miss Clarissa rămân cu noi; că ne plimbăm prin grădină, şi că mătuşa, care la masă a ţinut un adevărat discurs în cinstea mătuşilor Dorei, e mulţumită şi chiar mândră de isprava ei.</p>
               <p rend="justify">Se face că Dora e gata şi că miss Lavinia forfoteşte în jurul ei, neîmpăcându-se cu gândul că va pierde jucărioara care i-a oferit o atât de plăcută bătaie de cap. Se face că Dora îşi aduce aminte, uluită, că a uitat fel de fel de mărunţişuri; şi că toată lumea aleargă în toate părţile ca să i le aducă.</p>
               <p rend="justify">Se face că, în clipa când, în cele din urmă, începe să-şi ia rămas bun, se strâng cu toţii în jurul ei, şi cu panglicuţele, şi culorile lor vii arată ca un strat de flori. Se face că iubita mea e aproape acoperită de flori, şi apoi scapă din mijlocul lor, şi vine râzând şi plângând totodată, să se arunce în braţele mele geloase.</p>
               <p rend="justify">Se face că vreau să-l iau în braţe pe Jip (care urmează să vină cu noi), dar Dora spune că ea trebuie să-l ducă, altminteri Jip ar putea să creadă că, de când s-a măritat, dânsa nu-l mai iubeşte, şi asta i-ar zdrobi inima. Se face că pornim la braţ şi că Dora se opreşte, se uită înapoi şi spune: „Dacă am fost vreodată rea sau nerecunoscătoare cu cineva, vă rog să mă iertaţi!”, şi izbucneşte în lacrimi.</p>
               <p rend="justify">Se face că îşi flutură mânuţa şi că o pornim din nou. Se face că Dora din nou se opreşte şi se uită înapoi şi aleargă la Agnes, şi o sărută şi-şi ia rămas bun de la ea cu mai multă căldură decât de la toţi ceilalţi.</p>
               <p rend="justify">Trăsura se urneşte din loc şi mă trezesc din vis. Cel puţin aşa cred. Lângă mine stă scumpa, scumpa mea nevestică, pe care o iubesc atât de mult!</p>
               <p rend="justify">—  Eşti fericit acum, prostuţule, mă întreabă Dora, şi eşti sigur că nu te căieşti?</p>
               <p rend="justify">Am stat deoparte, să văd cum defilează prin faţa mea fantomele acelor zile. Acuma s-au mistuit şi purced cu povestirea.</p>
            </div>
            <div type="div2" rend="P2">
               <head>
                  <label>Capitolul XLIV.</label>Căsnicia noastră</head>
               <p rend="justify">M-am găsit într-o situaţie cu totul stranie în ziua când, după ce domnişoarele de onoare s-au întors la casele lor şi după ce luna de miere a luat sfârşit, m-am trezit singur cu Dora în căsuţa mea; dacă mă pot exprima astfel, fusesem licenţiat din serviciu; străvechea şi încântătoarea ocupaţie, care este să faci curte unei femei mi-era cu desăvârşire închisă.</p>
               <p rend="justify">Mi se părea extraordinar s-o am pe Dora mereu lângă mine. Era atât de ciudat că nu eram nevoit să ies ca să mă duc s-o văd, că nu aveam nici un motiv să mă frământ din pricina ei, că nu trebuia să-i scriu sau să caut şi să imaginez şi să urzesc planuri ca să rămân singur cu ea. Uneori, seara, când ridicam privirea de pe manuscris şi o vedeam în faţa mea, mă lăsam pe speteaza scaunului şi mi se părea foarte straniu că a fi împreună şi singuri era acum un lucru de la sine înţeles, că nimeni nu se mai amesteca în treburile astea, că peste romanul logodnei noastre, aruncat pe poliţă, începea să se lase praful, că de aci înainte nu mai era nevoie să le facem altora pe plac, ci doar unul altuia – unul altuia, toată viaţa.</p>
               <p rend="justify">Când aveau loc dezbateri parlamentare şi eram silit să întârzii, mi se părea ciudat când, în drum spre casă, mă gândeam că Dora mă aşteaptă. A fost încântător întâia oară când am văzut-o coborând tiptil, ca să-mi ţină de urât la masă. Şi cât de uluit am fost când am aflat că-şi răsuceşte părul pe papiote. A constituit un adevărat eveniment pentru mine s-o văd răsucindu-l!</p>
               <p rend="justify">Mă îndoiesc că s-ar putea găsi pe lume două păsărele care să se fi priceput la gospodărie mai puţin decât ne pricepeam Dora şi cu mine. Aveam, fireşte, o slujnică. Ea conducea gospodăria. În fundul sufletului mai cred şi acum că trebuie să fi fost fata lui missis Crupp şi că se tocmise la noi sub nume fals, căci mari supărări ne-a mai pricinuit Mary Anne.</p>
               <p rend="justify">Numele ei era Paragon.14 Când am angajat-o, ni s-a părut că însuşirile ei nu sunt decât slab oglindite de acest nume. Poseda un certificat scris, lung cât o proclamaţie; şi, potrivit acestui document, ştia să facă toate muncile de ordin casnic de care auzisem vreodată şi multe altele de care nu auzisem nicicând. Era o femeie în floarea vârstei; avea o căutătură severă; şi îi ieşea mereu (mai ales pe braţe) un fel de spuzeală roşie, ca de pojar. Avea un văr, ostaş în garda călare, cu picioare atât de lungi, încât arăta ca umbra caraghioasă a altcuiva. Tunica îi era prea mică, după cum el era prea mare pentru locuinţa noastră. Fiind peste măsură de înalt, făcea să pară casa mai mică decât era în realitate. Afară de asta, pereţii erau subţiri, şi ori de câte ori se abătea pe la noi seara, îndată aflam, după mormăitul continuu ce se auzea din bucătărie.</p>
               <p rend="justify">Primisem asigurarea că această comoară era cumpătată şi cinstită. De aceea sunt dispus să cred că atunci când am găsit-o sub cazan pesemne că avusese un atac, şi că de furtul linguriţelor vinovat era gunoierul.</p>
               <p rend="justify">Ne era o frică grozavă de ea. Ne dădeam seama că eram lipsiţi de experienţă şi că singuri nu ne-am fi putut descurca. Eram la cheremul ei şi depindeam de bunăvoinţa ei, dacă ar fi avut bunăvoinţă; dar era o femeie neîndurată şi n-avea nici un pic. Prima ceartă între noi din pricina ei s-a iscat.</p>
               <p rend="justify">—  Ce crezi tu, odorul meu, am întrebat-o într-o bună zi pe Dora, Mary Anne asta o fi având noţiunea timpului?</p>
               <p rend="justify">—  Da' de ce, Doady? s-a mirat Dora, ridicându-şi cu nevinovăţie privirea de la desenul ei.</p>
               <p rend="justify">—  Pentru că e cinci şi trebuia să luăm dejunul la patru.</p>
               <p rend="justify">Dora s-a uitat ţintă la pendulă şi mi-a spus că merge înainte.</p>
               <p rend="justify">—  Dimpotrivă, iubito, i-am zis scoţând ceasul, rămâne în urmă cu câteva minute.</p>
               <p rend="justify">Atunci nevasta mea, ca să mă înduplece să stau liniştit, s-a apropiat de mine, mi s-a aşezat pe genunchi şi mi-a tras cu creionul o liniuţă de-a lungul nasului; dar deşi mi-a făcut foarte mare plăcere, nu mi-a potolit foamea.</p>
               <p rend="justify">—  Nu crezi, draga mea, c-ar fi bine s-o muştruluieşti pe Mary Anne?</p>
               <p rend="justify">—  Vai, nu, te rog! N-aş fi în stare, Doady!</p>
               <p rend="justify">—  De ce nu, iubito? am întrebat-o cu blândeţe.</p>
               <p rend="justify">—  O, pentru că sunt o gâscă şi pentru că acest lucru îl ştie şi ea!</p>
               <p rend="justify">Acest sentiment mi s-a părut în aşa măsură incompatibil cu nevoia de a-i pune frâu lui Mary Anne, încât m-am încruntat puţin.</p>
               <p rend="justify">—  O, ce riduri urâte pe fruntea băieţelului meu cel răutăcios! a exclamat Dora, şi, şezând mai departe pe genunchii mei, s-a apucat să mi le sublinieze, ducând creionul la buzele-i trandafirii, ca să iasă mai negre, şi desenând de zor pe fruntea mea, prefăcându-se că ar fi foarte sârguincioasă, ceea ce, fără să vreau, m-a făcut să râd.</p>
               <p rend="justify">—  Eşti un copil bun, mi-a zis Dora. Aşa îţi stă mult mai bine, când râzi.</p>
               <p rend="justify">—  Da, iubito…</p>
               <p rend="justify">—  Nu, nu, te rog! mi-a închis gura cu un sărut. Nu mai face pe urâciosul, ca Barbă-Albastră! Nu-ţi stă bine să fii îmbufnat.</p>
               <p rend="justify">—  Scumpa mea nevestică, i-am spus, uneori trebuie să fim şi serioşi. Aşază-te aici pe scaun, lângă mine. Dă-mi creionul! Aşa! Şi acum să stăm de vorbă! Ştii, draga mea – cât de gingaşă îi era mânuţa pe care o ţineam în mâinile mele şi cât de micuţă era verigheta pe care o purta pe deget! – ştii, iubito, nu-i prea plăcut să pleci nemâncat de acasă. Nu-i aşa?</p>
               <p rend="justify">—  N… n… nu… mi-a şoptit Dora.</p>
               <p rend="justify">—  Iubito, vai, cum tremuri!</p>
               <p rend="justify">—  Fiindcă ŞTIU că o să mă dojeneşti, mi-a spus Dora cu voce plângăreaţă.</p>
               <p rend="justify">—  Iubito, nu vreau decât să ne explicăm puţin.</p>
               <p rend="justify">—  Vai, dar explicaţiile sunt mai neplăcute decât dojenile! a izbucnit Dora, disperată. Nu pentru asta m-am măritat. Dacă voiai să stai şi să te explici cu o fetiţă ca mine, trebuia să-mi spui dinainte, urâciosule!</p>
               <p rend="justify">Am încercat s-o împac, dar a întors capul, şi-a scuturat buclele şi a repetat: „Urâciosule, urâciosule!” de atâtea ori, că n-am mai ştiut ce să fac; şi, neştiind ce să-i răspund, m-am plimbat de câteva ori în sus şi în jos prin odaie, după care m-am întors lângă ea.</p>
               <p rend="justify">—  Dora, iubito!</p>
               <p rend="justify">—  Nu, nu sunt iubita ta. Se vede că-ţi pare rău că te-ai însurat cu mine, altfel n-ai vrea să te explici, cu mine! mi-a răspuns Dora.</p>
               <p rend="justify">M-am simţit atât de jignit de lipsa de logică a acestei învinuiri, încât am avut curajul să-i vorbesc serios.</p>
               <p rend="justify">—  Ascultă, Dora dragă, eşti foarte copilăroasă şi vorbeşti prostii. Îţi aminteşti, desigur, că ieri am fost nevoit să plec la jumătatea mesei şi că alaltăieri mi s-a făcut rău pentru că a trebuit să mănânc în grabă nişte viţel care nu era bine fript; astăzi n-o să prânzesc deloc, şi mă tem să-ţi aduc aminte cât am aşteptat gustarea de dimineaţă… şi apoi am constatat că apa nici nu fierbea. Nu vreau să-ţi fac nici o mustrare, draga mea, dar asemenea lucruri nu sunt defel plăcute.</p>
               <p rend="justify">—  Vai, ce urâcios eşti, să-mi spui tu mie că sunt o nevastă rea! a strigat Dora.</p>
               <p rend="justify">—  Dar, scumpa mea Dora, trebuie să recunoşti că niciodată n-am spus una ca asta!</p>
               <p rend="justify">—  Ai spus că e cât se poate de neplăcut! mi-a zis Dora.</p>
               <p rend="justify">—  Am spus că felul cum e dusă gospodăria nu e plăcut!</p>
               <p rend="justify">—  E totuna! a strigat Dora.</p>
               <p rend="justify">Şi fără îndoială că aşa credea, căci a început să plângă amarnic.</p>
               <p rend="justify">M-am mai plimbat de câteva ori prin odaie, cu inima plină de dragoste pentru drăgălaşa mea soţie, şi gata-gata să mă dau cu capul de pereţi din pricina mustrărilor de cuget. Apoi m-am aşezat la loc şi i-am zis:</p>
               <p rend="justify">—  Nu-ţi fac nici o vină, Dora. Mai avem amândoi încă multe de învăţat. Nu fac altceva decât să încerc să-ţi arăt, draga mea, că trebuie, zău, trebuie (eram hotărât să nu mă las) să te deprinzi puţin s-o supraveghezi pe Mary Anne. Şi să ai ceva mai multă grijă de tine şi de mine.</p>
               <p rend="justify">—  Mă mir, zău mă mir, cum de poţi fi atât de nerecunoscător, mi-a zis, printre lacrimi, Dora. Ştii prea bine că acum câteva zile, când ai spus că ai vrea să mănânci puţin peşte, m-am dus singură şi am umblat nu ştiu câte mile ca să caut şi să-ţi fac o surpriză!</p>
               <p rend="justify">—  Asta a fost foarte drăguţ din partea ta, iubito i-am zis. Şi am fost atât de mişcat, că am trecut cu vederea că ai cumpărat un somn întreg, ceea ce era prea mult pentru noi doi, şi că a costat o liră şi şase şilingi, ceea ce era mult prea scump pentru punga noastră.</p>
               <p rend="justify">—  Dar ţi-a plăcut foarte mult, a suspinat Dora. Şi mi-ai zis „Şoricelule”.</p>
               <p rend="justify">—  Şi asta am s-o repet de o mie de ori, iubito, i-am răspuns.</p>
               <p rend="justify">Rănisem însă inimioara gingaşă a Dorei, şi nu mai voia să ştie de nimic. Plângea şi sughiţa atât de amarnic, ca şi cum nu ştiu ce grozăvie i-aş fi zis. Dar am fost nevoit să plec în grabă; am fost reţinut până târziu, şi toată noaptea m-au chinuit remuşcările. Mă simţeam ca un asasin şi mă obseda gândul că săvârşisem o crimă înfiorătoare.</p>
               <p rend="justify">Era ora 2 sau 3 noaptea când m-am întors acasă. Am găsit-o pe mătuşa aşteptându-mă.</p>
               <p rend="justify">—  Ce s-a întâmplat, mătuşico? am întrebat-o, alarmat.</p>
               <p rend="justify">—  Nimic, Trot. Şezi jos, şezi jos. Blossom a noastră era puţin cam fără chef şi i-am ţinut de urât. Asta-i tot!</p>
               <p rend="justify">Mi-am sprijinit capul cu mâna; şi în timp ce stăteam şi mă uitam la foc, m-am simţit mai mâhnit şi mai abătut decât aş fi visat vreodată c-ar fi cu putinţă să fiu la atât de scurt interval după împlinirea speranţelor mele cele mai strălucite. Şi cum stăteam pe gânduri, am întâlnit privirea mătuşii, care se oprise asupră-mi. Am citit în ochii ei o expresie de îngrijorare, dar s-a risipit îndată.</p>
               <p rend="justify">—  Te rog să mă crezi, mătuşico, că toată seara m-am simţit foarte nefericit la gândul că am făcut-o pe Dora să sufere. Dar n-am vrut altceva decât să-i vorbesc, cu dragoste şi duioşie, despre treburile gospodăriei noastre.</p>
               <p rend="justify">Mătuşa a clătinat din cap, ca să mă încurajeze.</p>
               <p rend="justify">—  Trebuie să ai răbdare, Trot, mi-a zis.</p>
               <p rend="justify">—  Desigur. Dumnezeu mi-e martor că nu vreau să mă pripesc, mătuşico!</p>
               <p rend="justify">—  Nu, nu, mi-a spus mătuşa. Dar Little Blossom a noastră e o floare delicată, şi vântul trebuie s-o cruţe.</p>
               <p rend="justify">I-am mulţumit mătuşii, în gând, pentru dragostea ce i-o arată soţiei, şi sunt sigur că a ghicit acest lucru.</p>
               <p rend="justify">—  Nu crezi, mătuşico, am întrebat-o, după ce am mai privit o vreme la foc, că ai putea din când în când s-o îndrumi şi s-o sfătuieşti puţin pe Dora, spre binele ei şi al meu?</p>
               <p rend="justify">—  Nu, Trot, mi-a răspuns mătuşa, întrucâtva mişcată. Să nu-mi ceri una ca asta!</p>
               <p rend="justify">Glasul ei era atât de serios, încât mi-am ridicat ochii mirat!</p>
               <p rend="justify">—  Vezi, dragul meu copil, a urmat, mă uit înapoi, la viaţa mea, şi mă gândesc la unele fiinţe care azi se găsesc în mormânt şi cu care aş fi putut întreţine legături mai calde. Se prea poate că am judecat cu asprime greşelile altora în căsnicie, pentru că aveam amarnice temeiuri ca să judec cu asprime propriile-mi greşeli. Dar să lăsăm asta. Mulţi ani am fost o femeie ţâfnoasă, arţăgoasă şi îndărătnică. Mai sunt încă, şi aşa voi rămâne întotdeauna. Dar noi ne-am făcut mult bine unul altuia, Trot; în orice caz, tu, Trot, mi-ai făcut mult bine; şi între noi nu trebuie să se ivească vreun diferend acum.</p>
               <p rend="justify">—  Diferend, între noi?! am exclamat.</p>
               <p rend="justify">—  Ce copil, ce copil eşti! mi-a spus mătuşa, netezindu-şi rochia. Cât de lesne s-ar putea ivi, sau cât de nefericită s-ar simţi Little Blossom dacă m-aş amesteca în treburile voastre! Vreau ca drăguţa noastră să mă iubească şi să fie veselă ca un fluturaş. Adu-ţi aminte cum au mers lucrurile acasă când maică-ta s-a remăritat; şi nu mai încerca niciodată să ne împingi pe mine şi pe Dora pe calea amintită.</p>
               <p rend="justify">Mi-am dat seama îndată că mătuşa avea dreptate; şi am înţeles cât de adâncă era dragostea pe care o purta scumpei mele soţii.</p>
               <p rend="justify">—  Sunteţi la început. Trot, a urmat dânsa, şi nici Roma n-a fost clădită într-o singură zi sau într-un singur an. Ai ales singur, nesilit de nimeni (şi un nor i-a întunecat, pare-mi-se, o clipă faţa), şi ai ales o fată foarte drăguţă şi iubitoare. Va fi şi datoria ta şi va fi – nu mă îndoiesc – şi plăcerea ta s-o preţuieşti; departe de mine gândul să-ţi ţin o predică: s-o preţuieşti (cum ai şi ales-o) pentru însuşirile pe care le are şi nu pentru cele care poate că îi lipsesc. Pe acestea din urmă ar trebui, dacă eşti în stare, să i le formezi. Iar de nu eşti, trebuie să te obişnuieşti şi fără ele, băiete! şi aici mătuşa şi-a frecat nasul. Dar aminteşte-ţi, dragul meu, că viitorul depinde numai de voi. Nimeni nu vă poate ajuta; trebuie să vi-l făuriţi singuri. Aşa-i căsnicia, Trot, şi Dumnezeu să vă binecuvânteze pe amândoi, căci sunteţi ca doi copilaşi rătăciţi în pădure.</p>
               <p rend="justify">Mătuşa a rostit cu voioşie aceste cuvinte şi m-a sărutat, pentru a-şi întări binecuvântarea.</p>
               <p rend="justify">—  Şi acum, mi-a zis, aprinde micuţa mea lanternă şi poftim de mă petrece prin grădină până la chiliuţa mea, căci prin grădină se putea comunica direct între cele două căsuţe. Când te întorci, îmbrăţişeaz-o cu toată dragostea pe Little Blossom din partea lui Betsey Trotwood, şi nici prin gând să nu-ţi mai treacă, Trot, s-o foloseşti pe Betsey drept sperietoare, pentru că de câte ori o văd în oglindă, îmi dau seama că-i şi aşa destul de urâtă şi destul de uscăţivă!</p>
               <p rend="justify">Mătuşa s-a legat la cap cu o batistă, cum obişnuia în asemenea ocazii, şi am însoţit-o până acasă. Cum stătea în grădină, cu lanterna ridicată ca să-mi lumineze drumul, mi s-a părut că mă privea din nou cu îngrijorare; dar n-am prea dat multă atenţie acestui lucru, fiind prea preocupat de cele ce-mi spusese şi prea tulburat – de fapt pentru prima oară – de convingerea că într-adevăr Dora şi cu mine trebuie să ne făurim singuri viitorul şi că nimeni nu ne poate ajuta.</p>
               <p rend="justify">Îndată ce a văzut că eram singur, Dora a coborât pe furiş, în papuci, să mă întâmpine; a plâns pe umărul meu şi mi-a spus că fusesem sever cu ea şi că dânsa fusese urâcioasă; şi cred că şi eu i-am zis cam acelaşi lucru; şi ne-am împăcat, şi am hotărât împreună că prima mică neînţelegere între noi va fi ultima şi că nu ne vom mai certa niciodată, chiar dacă ar fi să trăim o sută de ani.</p>
               <p rend="justify">A  doua probă la care am fost supuşi s-ar putea numi „Ordalia personalului casnic”. Vărul Mary Annei a dezertat şi s-a ascuns în pivniţa noastră de cărbuni, de unde a fost scos, spre marea noastră uimire, de o patrulă de camarazi de arme, care l-au dus cu cătuşe la mâini şi cu alai, ceea ce ne-a făcut de ruşine casa şi grădina. Asta mi-a dat curaj să mă descotorosesc de Mary Anne, care, când şi-a primit leafa, a plecat atât de umilă, încât am rămas foarte mirat, până ce am constatat lipsa linguriţelor şi faptul că, fără ştirea mea, împrumutase diferite sume de bani, în numele meu, de pe la negustorii din vecinătate. După ce, un timp, am recurs la serviciile lui missis Kidgerbury – care era, pare-mi-se, cea mai bătrână dintre femeile din Kentish Town care lucrau cu ziua, dar care nu mai avea destule puteri ca să îndeplinească acest serviciu potrivit înaltelor ei exigenţe în materie – am găsit o altă comoară, o femeie dintre cele mai îndatoritoare, care avea însă obiceiul să se împiedice, fie când urca, fie când cobora scara de la bucătărie cu tava, şi să plonjeze în salon cu serviciul de ceai ca într-un bazin de înot. După ce, siliţi de pagubele ce ni le-a căşunat, am concediat-o pe această nenorocită, a urmat o lungă dinastie de netrebnice (apelând la missis Kidgerbury în perioadele de interregn); această dinastie s-a încheiat cu o tinerică distinsă, care s-a dus la bâlci la Greenwich gătită cu capişonul Dorei. După aceea nu-mi mai amintesc decât de o serie neîntreruptă de eşecuri.</p>
               <p rend="justify">Parcă toţi cei cu care aveam de-a face erau puşi să ne tragă pe sfoară. Intrarea noastră într-o prăvălie era parcă un semnal ca să se scoată la iveală toate ciurucurile. De cumpăram un homar, era plin de apă. Carnea era tare, iar pâinea n-avea coajă. Dorind să aflu principiile pe baza cărora se frige carnea, ca să nu fie nici prea crudă şi nici prea arsă, am consultat chiar eu cartea de bucate, unde am găsit indicaţia precisă că fiecare bucată de carne de un pfund trebuie să stea pe grătar un sfert de ceas. Ori de câte ori am aplicat această regulă, printr-o ciudată fatalitate, n-a dat rezultate, şi niciodată n-am nimerit calea de mijloc între carnea crudă şi cea făcută scrum.</p>
               <p rend="justify">Am cuvinte să cred că aceste eşecuri ne-au costat mult mai mult decât dacă am fi repurtat un şir întreg de triumfuri culinare. Cercetând socotelile furnizorilor, aveam impresia că se consuma atâta unt, încât am fi putut pava întreaga suprafaţă a parterului cu acest produs. Piperul cumpărat atingea adevărate recorduri. Nu ştiu dacă statistica accizelor din acea perioadă a reflectat sau nu o creştere a cererii de piper, dar împrejurarea că achiziţiile noastre nu au avut repercusiuni asupra pieţei se explică, cred, prin aceea că un număr de familii vor fi renunţat să mai consume acest condiment. Dar cel mai uimitor era faptul că niciodată nu aveam nimic în casă.</p>
               <p rend="justify">În ce priveşte păţania cu spălătoreasă, care ne-a pus rufele amanet şi a venit apoi, în stare de ebrietate, să ne ceară iertare, presupun că s-ar fi putut întâmpla oricui. Aşa cum oricui i s-ar fi putut întâmpla să-i ia foc un coş, să cheme tulumba parohiei şi să se trezească în faţa unei mărturii false depuse de paracliser. Dar mă tem că numai nouă ni s-a întâmplat nenorocirea să tocmim o servitoare care avea o slăbiciune deosebită pentru spirtoase şi care ne-a încărcat contul pentru bere ce-l aveam la debitul de băuturi spirtoase cu tot felul de posturi inexplicabile, ca de pildă: „Un quarter15 de rom cu ghimbir (missis C.) „ „Jumătate quarter de gin cu cuişoare (missis C.) „: „Un pahar de rom cu izmă (missis C.) „ – parantezele referindu-se întotdeauna, după cum a reieşit din lămuririle primite, la Dora, care, pasămite, ar fi înghiţit toate aceste băuturi.</p>
               <p rend="justify">Unul dintre cele dintâi succese din istoria gospodăriei noastre a fost masa oferită lui Traddles. L-am întâlnit în oraş şi i-am propus ca după-amiază să vină cu mine acasă. A primit bucuros, şi i-am scris Dorei un bileţel, ca să-i dau de veste că-l voi aduce la masă. Vremea era frumoasă şi pe drum i-am vorbit despre fericirea mea conjugală. Traddles a fost foarte entuziasmat şi mi-a spus că de ar avea şi el o astfel de casă, unde Sophy l-ar aştepta, pregătindu-i cina, ar fi pe deplin fericit.</p>
               <p rend="justify">Nu mi-aş fi putut dori să am o nevastă mai frumoasă, care să stea în fruntea mesei, dar când ne-am aşezat la masă, desigur că mi-aş fi putut dori să fi avut ceva mai mult loc. Nu ştiu cum se făcea că, deşi nu eram decât noi doi, n-aveam niciodată destul loc, în ciuda faptului că era destul de mult loc ca să rătăcim orice lucru. Presupun că asta se datora împrejurării că în afară de pagoda lui Jip, de care ne împiedicam întotdeauna la intrarea principală, nici un lucru nu avea locul lui. În seara aceea Traddles a stat atât de înghesuit între pagodă şi cutia cu ghitara, şi între masa mea de scris şi şevaletul cu florile pictate de Dora, încât am avut foarte serioase îndoieli dacă va putea mânui cuţitul şi furculiţa. Dar cu umorul lui obişnuit, Traddles a protestat spunând:</p>
               <p rend="justify">—  E loc berechet, Copperfield! Berechet, te asigur!</p>
               <p rend="justify">Mi-aş mai fi putut dori ceva, anume ca Jip să nu fi fost învăţat să se plimbe pe faţa de masă în timp ce mâncam. Fără a mai vorbi de obiceiul, lui de a băga laba în solniţă sau în chiseaua cu unt, începusem să înclin spre părerea că nu era la locul lui acolo. Şi în seara aceea Jip parcă şi-ar fi închipuit că fusese adus anume ca să-l ţină la respect pe Traddles; şi atâta a lătrat la vechiul meu prieten şi cu atâta înverşunare şi îndrăzneală se repezea la farfuria lui, încât s-ar putea spune că a constituit principalul subiect de conversaţie.</p>
               <p rend="justify">Totuşi, ştiind cât de sensibilă era Dora şi cât ar fi supărat-o cea mai mică aluzie răutăcioasă cu privire la favoritul ei, n-am făcut nici o obiecţie. Pentru consideraţiuni asemănătoare, n-am pomenit nimic de farfuriile împrăştiate pe jos sau de aspectul jalnic al salatierei şi al solniţelor, care păreau turmentate; nici de faptul că bietul Traddles era asediat de farfurii cu legume şi căniţe de prisos. Privind rasolul de berbec din farfurie, înainte de a-l tăia, nu m-am putut opri să-mi pun în gând întrebarea cum se făcea că la noi carnea avea întotdeauna forme atât de ciudate şi dacă nu cumva măcelarul nostru se angajase prin contract să achiziţioneze toate oile diforme ce vin pe lume; dar am păstrat pentru mine aceste reflecţii.</p>
               <p rend="justify">—  Iubito, i-am spus Dorei, ce ai în farfuria aia?</p>
               <p rend="justify">Căci nu înţelegeam de ce Dora tot făcea grimase către mine ca şi cum ar fi vrut să mă sărute.</p>
               <p rend="justify">—  Stridii, dragă, mi-a zis Dora, sfioasă.</p>
               <p rend="justify">—  A ta a fost ideea? am întrebat-o încântat.</p>
               <p rend="justify">—  Da… da, Doady…</p>
               <p rend="justify">—  Nici că se putea o idee mai fericită! am exclamat, lăsând jos furculiţa şi cuţitul. Lui Traddles stridiile îi plac mai mult ca orice!</p>
               <p rend="justify">—  Da… da, Doady, a spus Dora, am cumpărat un butoiaş întreg, şi mi-a zis negustorul că sunt foarte bune. Dar… mi-e teamă că e ceva cu ele. Par să nu fie cum se cuvine.</p>
               <p rend="justify">Şi Dora a clătinat din cap, şi în ochi i-au sclipit diamante.</p>
               <p rend="justify">—  Trebuie scoase din scoică, i-am zis. Ridică valva de sus, iubito.</p>
               <p rend="justify">—  Dar nu iese, a spus Dora, opintindu-se din răsputeri şi făcând o mutră din ce în ce mai nenorocită.</p>
               <p rend="justify">—  Ştii, Copperfield, a zis Traddles vesel, cercetând stridiile, cred că pricina-i… sunt stridii minunate, cred însă că pricina-i… că n-au fost deschise.</p>
               <p rend="justify">Aşa era, nu fuseseră deschise niciodată, şi n-aveam cuţite pentru stridii, şi chiar dacă am fi avut, n-am fi ştiut ce să facem cu ele; aşa că ne-am uitat la stridii şi am mâncat carne de berbec. Am mâncat partea care era fiartă şi ne-am astâmpărat foamea cu capere. Dacă l-aş fi lăsat, sunt convins că Traddles s-ar fi transformat într-un canibal şi ar fi mâncat şi carne crudă, numai ca să arate că i-a plăcut cina; dar n-am vrut să primesc o asemenea jertfă pe altarul prieteniei, şi am completat masa cu slănină, căci din fericire s-a întâmplat să se găsească ceva slănină în cămară.</p>
               <p rend="justify">Biata nevestică a fost atât de mâhnită la gândul că m-aş fi putut supăra şi s-a bucurat atât de mult când a văzut că nu m-am supărat defel, încât pe loc mi-a trecut tot necazul şi am petrecut o seară foarte plăcută, Dora şezând cu braţul pe speteaza scaunului meu, în timp ce eu discutam cu Traddles, la un pahar de vin, şi nelăsând să-i scape nici un prilej ca să-mi şoptească la ureche că era foarte frumos din partea mea că nu m-am purtat ca un băiat rău şi urâcios. În cele din urmă ne-a servit şi un ceai, şi mi-a făcut plăcere s-o văd cum trebăluia cu serviciul acela ca pentru păpuşi, încât am trecut cu vederea calitatea lui. După aceea am jucat cu Traddles o partidă sau două de cribbage16, în timp ce Dora ne-a cântat din ghitară, şi mi s-a părut că logodna şi căsătoria noastră nu erau decât un vis şi că noaptea când am auzit-o cântând întâia oară nu se sfârşise încă.</p>
               <p rend="justify">După plecarea lui Traddles, pe care l-am condus până la poartă, m-am întors în salon, unde nevasta şi-a tras scaunul lângă al meu, şi am stat unul lângă altul.</p>
               <p rend="justify">—  Îmi pare foarte rău, mi-a zis. N-ai vrea să încerci să mă înveţi, Doady?</p>
               <p rend="justify">—  Mai întâi ar trebui să învăţ şi eu, Dora. Sunt tot atât de nepriceput ca şi tine, iubito.</p>
               <p rend="justify">—  Da, dar tu poţi să înveţi. Tu eşti deştept, tare deştept!</p>
               <p rend="justify">—  Prostii, Şoricelule!</p>
               <p rend="justify">—  Ar fi fost bine, a urmat nevasta după o lungă tăcere, să mă fi dus în provincie pentru un an întreg, să stau cu Agnes!</p>
               <p rend="justify">Şi-a împreunat mâinile pe umărul meu, şi-a sprijinit bărbia pe ele şi m-a fixat liniştită cu ochii ei albaştri.</p>
               <p rend="justify">—  De ce? am întrebat-o.</p>
               <p rend="justify">—  Cred că Agnes m-ar fi ajutat şi cred că de la dânsa aş fi putut să învăţ ceva.</p>
               <p rend="justify">—  Toate vin la vremea lor, iubito. Nu trebuie să uiţi că mulţi ani de-a rândul Agnes a fost nevoită să aibă grijă de tatăl ei. Încă de pe vremea când era fetiţă, Agnes era aşa cum o cunoaştem.</p>
               <p rend="justify">—  N-ai vrea să-mi spui pe numele care doresc să mi-l dai? m-a întrebat Dora nemişcată.</p>
               <p rend="justify">—  Ce anume? am întrebat-o zâmbind.</p>
               <p rend="justify">—  E un nume stupid, mi-a zis, scuturându-şi o clipă buclele. „Soţie-copiliţă.”</p>
               <p rend="justify">Râzând, am întrebat-o pe a mea soţie-copiliţă ce i s-a năzărit să-mi ceară să-i spun astfel. Mi-a răspuns fără a se clinti, atâta doar că, petrecându-mi braţul după mijlocul ei, ochii ei albaştri erau poate mai aproape de mine:</p>
               <p rend="justify">—  Prostuţule, nu vreau să-mi spui aşa în loc de Dora. Nu vreau decât ca, atunci când te gândeşti la mine, să ştii că asta sunt. Ori de câte ori ai să fii gata-gata să te superi pe mine, să-ţi spui singur: „E doar o soţie-copiliţă!” Când am să te dezamăgesc foarte tare, să-ţi spui: „Ştiam de mult că nu poate să fie altceva decât o soţie-copiliţă!” Şi ori de câte ori are să-ţi pară rău că nu sunt ceea ce s-ar cuveni să fiu şi ceea ce cred că niciodată n-am să fiu, să-ţi spui: „Şi, totuşi, a mea soţie-copiliţă mă iubeşte!” Căci te iubesc cu adevărat.</p>
               <p rend="justify">Până atunci n-o luasem în serios, pentru că nici prin gând nu-mi trecuse că vorbea serios. Dânsa, având o fire foarte duioasă, s-a bucurat nespus de cele ce i-am spus acum din toată inima, şi faţa-i a început să se lumineze mai înainte ca lacrimile din ochi să se fi uscat. Şi, puţin după aceea, s-a purtat aievea ca o soţie-copiliţă; s-a aşezat pe jos în faţa pagodei şi, ca să-l pedepsească pe Jip că se purtase atât de urât, s-a apucat să sune toţi clopoţeii, unul după altul; iar Jip, culcat, cu capul în pragul pagodei, clipea, prea leneş ca să se mai sinchisească. M-a impresionat adânc această rugăminte a Dorei.</p>
               <p rend="justify">Privesc înapoi către acele zile a căror poveste o scriu; implor făptura aceea nevinovată, pe care o iubeam atât de mult, să iasă din umbrele şi negurile vremii şi să-şi întoarcă spre mine faţa blândă, şi pot spune că până în ziua de azi cuvintele ce le-a rostit atunci mi-au rămas întipărite în minte. Se prea poate că nu le-am dat însemnătatea cuvenită: eram pe vremea aceea prea tânăr şi lipsit de experienţă; dar surd la sincera ei pledoarie n-am rămas niciodată.</p>
               <p rend="justify">Scurt timp după aceea, Dora mi-a spus că ar vrea să devină o excelentă gospodină. În acest scop şi-a curăţat tăbliţele, şi-a ascuţit creionul, a cumpărat un uriaş caiet de socoteli, a cusut la loc cu grijă toate foile pe care Jip le smulsese din cartea de bucate şi a făcut o mică încercare disperată de a fi, aşa cum zicea ea, „fată cuminte”. Dar cifrele s-au dovedit îndărătnice ca totdeauna; n-au vrut să se adune. Cum însemna două-trei cheltuieli în caiet, gata venea şi Jip să se plimbe, dând din coadă, pe pagina proaspăt scrisă, şi mânjea totul. Degetul mijlociu de la mâna dreaptă îi era mereu muiat în cerneală până la încheietură; şi cred că până la urmă alte rezultate concrete n-a obţinut.</p>
               <p rend="justify">Uneori, seara, când stăteam acasă şi lucram – căci pe vremea aceea scriam foarte mult şi începusem să fiu cunoscut ca scriitor – din când în când lăsam condeiul şi mă uitam la soţia-mi copiliţă cum încerca „să fie cuminte”. Întâi de toate aducea uriaşul caiet de socoteli şi, oftând din greu, îl punea pe masă. Apoi îl deschidea la pagina pe care Jip o mânjise în ajun şi-l poftea pe Jip să-i arate ce poznă a făcut. Acesta era un prilej să se joace cu Jip şi să-i mâzgălească nasul cu cerneală, poate ca pedeapsă. După care îi poruncea să se culce pe masă, „ca leii” – era unul din numerele lui de atracţie, deşi n-aş putea spune că asemănarea ar fi fost izbitoare – şi dacă era bine dispus, Jip o asculta. Apoi Dora lua tocul şi începea să scrie, dar constata că se strecurase un fir de păr în vârful peniţei. Atunci lua altă peniţă şi iar se apuca de scris, dar găsea că împroşca cerneală. Atunci din nou îşi lua altă peniţă, începea să scrie şi spunea cu jumătate glas: „Vai, peniţa asta scârţâie şi o să-l stânjenească pe Doady!” Şi atunci se lăsa păgubaşă şi ducea caietul de socoteli la loc, după ce se prefăcea că voia să-l strivească pe leu cu caietul.</p>
               <p rend="justify">Sau dacă era mai serioasă şi mai potolită, se aşeza cu tăbliţele în faţă şi cu un coşuleţ plin de note de plată şi de alte documente, care arătau mai degrabă ca nişte papiote, şi încerca să ajungă la un rezultat cu ele. După ce le compara riguros una cu alta, însemna cifrele pe tăbliţă, le ştergea, socotea pe toate degetele de la mâna stângă şi mereu o lua de la capăt, până ce se simţea atât de contrariată şi descurajată şi avea o mutră atât de nenorocită, încât mi se rupea inima, şi văzând cum i se întuneca faţa luminoasă – asta numai de dragul meu – mă apropiam binişor de ea şi-i ziceam:</p>
               <p rend="justify">—  Ce s-a întâmplat, Dora?</p>
               <p rend="justify">Dora îmi arunca o privire disperată şi răspundea:</p>
               <p rend="justify">—  Nu-mi ies socotelile. Îmi dau dureri de cap! Parc-ar vrea să-mi facă în necaz!</p>
               <p rend="justify">Atunci îi spuneam:</p>
               <p rend="justify">—  Hai să încercăm împreună. Dă-mi voie să-ţi arăt, Dora.</p>
               <p rend="justify">Apoi începeam o demonstraţie practică, pe care Dora o urmărea cu cea mai mare luare-aminte timp de cinci minute, poate; după care se simţea îngrozitor de obosită şi încerca să se mai învioreze răsucindu-mi părul sau vrând să vadă cum mi-ar sta cu gulerul răsfrânt. Dacă opuneam o rezistenţă pasivă acestui joc şi stăruiam, se uita la mine atât de speriată şi mâhnită şi se arăta din ce în ce mai uluită, încât până la urmă, aducându-mi aminte, cu o mustrare de cuget, cât de veselă fusese când mi-a ieşit în cale, prima oară şi că era soţia mea copiliţă, lăsam creionul din mână şi o rugam să-mi cânte la ghitară.</p>
               <p rend="justify">Aveam foarte mult de lucru şi eram hărţuit de fel de fel de griji, dar aceleaşi scrupule mă făceau să nu i le împărtăşesc. Acum mă îndoiesc dacă am procedat bine, dar am vrut s-o cruţ pe soţia mea copiliţă. Îmi scrutez conştiinţa şi încredinţez acestor pagini tainele inimii mele, în măsura în care le cunosc. Sentimentul acela că pierdusem ceva sau că îmi lipsea ceva stăruia în fundul inimii mele; dar nu-mi otrăvea zilele. Când mă plimbam singur, pe vreme frumoasă, şi când mă gândeam la zilele de vară când tot văzduhul vibra de tinereasca-mi încântare, mi se părea că visurile mele nu se împliniseră întru totul; dar îmi ziceam că totdeauna trecutul era împodobit de un nimb pe care prezentul nu-l are niciodată. Uneori mă bântuia în treacăt gândul c-aş fi dorit ca soţia să-mi fi fost sfetnic; să fi avut mai multă voinţă şi personalitate, ca să-mi fie un sprijin şi un stimulent; să fi fost înzestrată cu puterea de a umple golul ce-l simţeam în preajma mea; dar asta ar fi însemnat o fericire mai presus de fire, care nu s-a realizat şi nu se poate realiza niciodată.</p>
               <p rend="justify">Judecând după vârstă, eram un soţ cam tânăr. N-am suferit înrâurirea ponderatoare a vreunor alte griji şi încercări decât a celor povestite în aceste pagini. Dacă am săvârşit greşeli – şi cred că am săvârşit multe – am făcut-o din dragoste rău înţeleasă şi din lipsă de experienţă. Spun aici tot adevărul. Acum nu mi-ar folosi la nimic să ascund ceva.</p>
               <p rend="justify">Şi astfel am luat asupră-mi toată truda şi toate grijile vieţii noastre, căci n-aveam cu cine să le împart. Ca şi până acum, gospodăria mergea haihui; dar mă deprinsesem, şi faptul că Dora nu mai era decât rareori contrariată mă bucura. Era veselă şi bine dispusă în felul ei copilăros de altădată, mă iubea fierbinte şi se desfăta cu vechile ei jocuri.</p>
               <p rend="justify">Când dezbaterile parlamentare erau grele – mă refer la lungimea lor, căci în ce priveşte calitatea erau aproape întotdeauna la fel – şi mă întorceam târziu acasă, când îmi auzea paşii, Dora niciodată nu rămânea în pat, ci cobora să mă întâmpine. Când după-amiezile şi serile nu-mi erau prinse de profesia în care cu atâta trudă izbutisem să mă calific şi stăteam acasă şi scriam, Dora şedea liniştită lângă mine, până oricât de târziu, şi era atât de tăcută, încât credeam adesea că a adormit. Dar mai totdeauna când îmi ridicam privirea, vedeam ochii ei albaştri aţintiţi asupra mea, cu acea calmă luare-aminte de care am mai pomenit.</p>
               <p rend="justify">—  O, ce obosit e băieţaşul! mi-a zis Dora într-o seară, când i-am întâlnit privirea, în timp ce încuiam biroul.</p>
               <p rend="justify">—  Ce obosită-i fetiţa! i-am răspuns. Asta-i mai adevărat. Altă dată, iubito, să faci bine să te duci la culcare. E mult prea târziu pentru tine.</p>
               <p rend="justify">—  Nu, nu mă trimite la culcare! m-a rugat Dora, venind lângă mine. Te rog, să nu faci una ca asta!</p>
               <p rend="justify">—  Dora!</p>
               <p rend="justify">Spre consternarea mea, băgasem de seamă că plângea la pieptul meu.</p>
               <p rend="justify">—  Nu te simţi bine, iubito? Eşti supărată?</p>
               <p rend="justify">—  Nu, mă simt foarte bine şi sunt foarte fericită! Dar făgăduieşte-mi c-ai să mă laşi să stau şi să mă uit la tine cum scrii.</p>
               <p rend="justify">—  Ei, ce mai privelişte pentru nişte ochi atât de strălucitori, şi încă la miezul nopţii!</p>
               <p rend="justify">—  Sunt chiar atât de strălucitori? mi-a replicat Dora râzând. Sunt foarte bucuroasă că-s strălucitori.</p>
               <p rend="justify">—  Eşti o mică vanitoasă! i-am zis.</p>
               <p rend="justify">Dar nu era vanitate, ci numai bucurie nevinovată de a fi admirată de mine. O ştiam prea bine, chiar înainte să mi-o fi spus.</p>
               <p rend="justify">—  Dacă-i găseşti frumoşi, spune-mi că-mi dai voie întotdeauna să stau şi să mă uit la tine cum scrii, mi-a zis Dora. Găseşti într-adevăr că-s frumoşi?</p>
               <p rend="justify">—  Foarte frumoşi!</p>
               <p rend="justify">—  Atunci să mă laşi să stau mereu şi să mă uit la tine cum scrii.</p>
               <p rend="justify">—  Mi-e teamă că asta n-o să-i facă mai strălucitori, Dora.</p>
               <p rend="justify">—  Ba da! Pentru că asta, deşteptule, o să te facă să nu mă uiţi când ţi-e plină mintea de tăcute năluciri. N-o să te superi dacă o să-ţi spun o prostie, o prostie foarte mare? Mai mare ca de obicei? m-a întrebat Dora, privindu-mă drept în ochi.</p>
               <p rend="justify">—  Ce năzdrăvănie o mai fi şi aia?</p>
               <p rend="justify">—  Te rog să-mi dai voie să-ţi ţin condeiele, mi-a zis Dora. Vreau să am şi eu ceva de făcut în ceasurile lungi când eşti atât de harnic. Îmi dai voie să-ţi ţin condeiele?</p>
               <p rend="justify">Când mi-aduc aminte cât s-a bucurat când i-am spus: „Da”, îmi dau lacrimile. În seara următoare, când m-am aşezat la masa de scris – şi întotdeauna după aceea – a stat la locul ei obişnuit, cu un vraf de condeie de rezervă lângă ea. Bucuria ce i se citea pe obraz pentru că lua parte şi ea la munca mea, încântarea pe care o resimţea când îi ceream un condei – şi adesea mă prefăceam c-aş avea nevoie de un alt condei – m-au făcut să descopăr o nouă metodă de a-i face plăcere soţiei şi copiliţei mele. Uneori îi spuneam înadins c-aş vrea să-mi copieze o pagină sau două de manuscris. Atunci Dora era în culmea fericirii. Preparativele ce le făcea în vederea îndeplinirii acestei importante misiuni, şorţuleţele pe care şi le punea, cârpele ce le aducea de la bucătărie ca să nu facă vreo pată de cerneală, nenumăratele pauze pe care le făcea ca să-i râdă lui Jip, de parcă dânsul ar fi priceput totul, convingerea că lucrul ei n-ar fi fost desăvârşit dacă nu şi-ar fi pus semnătura la sfârşit, felul şcolăresc în care-mi aducea paginile copiate, şi cum apoi, când o lăudam, mă îmbrăţişa, oricât de banale puteau să pară altora, sunt pentru mine amintiri emoţionante.</p>
               <p rend="justify">Curând după aceea a luat în păstrare cheile, şi umbla forfota prin toată casa, făcând să zăngăne legătura pe care o purta într-o punguliţă legată de talia ei subţirică. Rareori mi-a fost dat să găsesc încuiate dulapurile şi uşile respective şi să constat că ar servi la altceva decât ca jucărie pentru Jip, dar Dora era mulţumită, şi asta-mi făcea plăcere. Era pe deplin convinsă că această aşa-zisă măsură gospodărească dădea excelente rezultate, şi era atât de veselă, ca şi cum am fi ţinut, pentru a ne amuza, o casă, de păpuşi.</p>
               <p rend="justify">Şi aşa ne-am trăit viaţa mai departe. Cu mătuşa, Dora era aproape tot atât de drăgăstoasă ca şi cu mine, şi adesea îi povestea de vremea când se temuse că va fi fiind „o babă urâcioasă”. Niciodată n-am văzut-o pe mătuşa străduindu-se să fie mai bună, mai îngăduitoare. Îi făcea curte lui Jip, deşi acesta nu se lăsa înduplecat niciodată, asculta zile de-a rândul cum Dora îi cânta din ghitară, deşi cred că nu prea gusta muzica; nu sufla niciodată nici un singur cuvânt la adresa Netrebnicelor, cu toate că îi va fi venit greu să reziste ispitei; făcea drumuri foarte lungi, pe jos, ca să-i facă o surpriză Dorei, cumpărându-i nu ştiu ce fleac despre care aflase că şi-l doreşte; şi ori de câte ori venea prin grădină, dacă se întâmpla să n-o găsească pe Dora în odaie, striga, de la piciorul scării, cu un glas care răsuna vesel prin toată casa:</p>
               <p rend="justify">—  Unde-i Little Blossom?</p>
            </div>
            <div type="div2" rend="P2">
               <head>
                  <label>Capitolul XLV.</label>Mister Dick împlineşte prevestirea mătuşii</head>
               <p rend="justify">Trecuse oarecare vreme de când încetasem să lucrez cu doctorul Strong. Locuind în apropiere, îl vedeam des; şi în două sau trei rânduri am fost cu toţii invitaţii lui la masă sau la ceai. Cătana-Bătrână era permanent cartiruită sub acoperişul doctorului. Nu se schimbase deloc, şi aceiaşi fluturi fără moarte îi fâlfâiau deasupra bonetei.</p>
               <p rend="justify">Ca şi anumite alte mame pe care le-am cunoscut de-a lungul vieţii, missis Markleham era mult mai petrecăreaţă decât fiica ei. Avea nevoie de tot felul de distracţii şi, ca un încercat ostaş ce era, deşi nu asculta decât propriile ei înclinări, pretindea că s-ar jertfi de dragul copilului ei. De aceea, dorinţa doctorului ca Annie să se distreze era deosebit de binevenită pentru această mamă exemplară, care s-a grăbit să aplaude fără nici o rezervă înţelepciunea lui.</p>
               <p rend="justify">Nu încape îndoială că dacă a răscolit rana doctorului, a făcut-o fără să-şi dea seama. Căci mânată, cred, numai de egoism şi de o frivolitate înveterate, care nu rareori se întâlnesc la oamenii mai în vârstă, lăudând foarte entuziastă dorinţa lui de a uşura viaţa Anniei, a întărit temerile lui că ar constitui un obstacol în calea fericirii tinerei sale soţii şi că nu ar exista nici o afinitate între ei.</p>
               <p rend="justify">—  Dragul meu, i-a spus doctorului într-o zi, când eram de faţă, îţi dai, fără îndoială, seama că ar fi cam neomenos ca Annie să stea, tot timpul închisă aici.</p>
               <p rend="justify">Doctorul a dat din cap cu bunăvoinţă.</p>
               <p rend="justify">—  Când o să fie şi ea de vârsta maică-sii, a urmat missis Markleham, agitând evantaiul, o să fie altceva. Pe MINE mă poţi închide şi într-o temniţă, şi dacă voi găsi acolo societate plăcută şi un pachet de cărţi, nici n-o să mă gândesc să ies. Dar, ştii, eu nu sunt Annie, şi Annie nu-i maică-sa.</p>
               <p rend="justify">—  Desigur, desigur, a încuviinţat doctorul.</p>
               <p rend="justify">—  Eşti cel mai bun om din lume… nu, iartă-mă, te rog (căci doctorul făcuse un gest dezaprobator), trebuie să-ţi spun şi în faţă aşa cum spun întotdeauna şi în lipsa dumitale, că eşti cel mai bun om din lume; dar, fireşte, n-ai – nu-i aşa că n-ai? – aceleaşi gusturi şi aceleaşi preocupări cu Annie?</p>
               <p rend="justify">—  Nu, a spus doctorul mâhnit.</p>
               <p rend="justify">—  Nu, fireşte că nu! a urmat Cătana-Bătrână. Să luăm, de pildă, dicţionarul. Ce operă folositoare e un dicţionar! Ce necesară! Înţelesul cuvintelor! Fără doctorul Johnson17 şi alţii ca el, am fi fost azi în situaţia de a spune pat în loc de maşină de gofrat. Dar nu putem cere ca pe Annie să o intereseze un dicţionar – mai ales în pregătire – nu-i aşa?</p>
               <p rend="justify">Doctorul a clătinat din cap.</p>
               <p rend="justify">—  Şi tocmai de aceea preţuiesc atât de mult grija pe care i-o porţi, a continuat missis Markleham, bătându-l pe umăr cu evantaiul închis. Asta dovedeşte că, spre deosebire de mulţi alţi oameni în vârstă, nu crezi că pe umeri tineri se pot găsi capete de bătrâni. Ai studiat caracterul fetei mele şi l-ai înţeles. Asta-i ce-mi place la dumneata!</p>
               <p rend="justify">Mi s-a părut că până şi chipul calm şi răbdător al doctorului Strong a trădat o oarecare neplăcere când l-a copleşit cu aceste complimente.</p>
               <p rend="justify">—  De aceea, dragă doctore, a urmat Cătana-Bătrână, bătându-l afectuos pe umăr, poţi conta pe mine în orice moment. Sunt gata să mă duc cu Annie la Operă, la concerte, la expoziţii, oriunde; şi niciodată n-ai să mă vezi obosită. Datoria, dragă doctore, mai presus de orice pe lume!</p>
               <p rend="justify">Şi se ţinea de cuvânt. Era dintre oamenii care nu se mai satură de distracţii, şi niciodată n-a şovăit nici o clipă în stăruinţa şi devotamentul ei. Rareori se întâmpla să citească gazeta (în fiecare zi se aşeza în fotoliul cel mai moale din toată casa, şi timp de două ceasuri citea gazeta cu ajutorul lornionului) fără să găsească vreun spectacol pe care era sigură că Annie ar vrea să-l vadă. Zadarnic protesta Annie că era sătulă de atâtea spectacole. Maică-sa o repezea de fiece dată:</p>
               <p rend="justify">—  Ascultă, Annie dragă, nu mă îndoiesc nici un moment că eşti o femeie cu judecată; dar trebuie să-ţi spun, draga mea, că nu ştii să apreciezi cum se cuvine bunătatea doctorului Strong.</p>
               <p rend="justify">De cele mai multe ori îi vorbea, astfel în prezenţa doctorului, şi mi se pare că pentru Annie acesta era un motiv ca să-şi retragă obiecţiile, atunci când avea vreuna. Dar în general se lăsa în voia maică-sii şi se ducea oriunde voia Cătana-Bătrână.</p>
               <p rend="justify">Acuma numai rareori se întâmpla să le însoţească mister Maldon. Se întâmpla uneori ca mătuşa şi Dora să fie poftite să meargă cu ele şi să primească. Alteori n-o invitau decât pe Dora. A fost o vreme când nu mi-ar fi plăcut să se ducă împreună, dar discuţia purtată în noaptea aceea în biroul doctorului risipise neîncrederea mea. Eram convins că doctorul avea dreptate şi nu mai nutream nici o bănuială.</p>
               <p rend="justify">Uneori, când se întâmpla să fie singură cu mine, mătuşa îşi freca nasul şi-mi spunea că nu pricepe ce se petrece cu ei, şi adăuga c-ar dori să-i ştie mai fericiţi; nu era deloc de părere că marţiala noastră prietenă (aşa-i zicea Cătanei-Bătrâne) ar contribui câtuşi de puţin la ameliorarea situaţiei. Mătuşa era de părere că „marţiala noastră prietenă dacă şi-ar tăia fluturii de la bonetă şi i-ar dărui unor coşari de 1 Mai ar fi un semn c-a început să-i vină mintea la cap”.</p>
               <p rend="justify">Mătuşa avea însă o încredere neclintită în mister Dick. Omul ăsta, spunea ea, cu siguranţă că are o idee în cap; şi dacă ar izbuti s-o prindă o dată într-un colţ, căci pentru el asta era cea mai mare greutate, s-ar afirma în chip cu totul remarcabil.</p>
               <p rend="justify">Fără a avea habar de această prevestire, mister Dick se situa mai departe pe aceeaşi poziţie în raport cu doctorul şi cu missis Strong. Nu părea să facă nici un progres, nici să dea înapoi. Ai fi zis că îşi fixase temeliile pe terenul iniţial, ca o clădire; şi trebuie să mărturisesc că nu credeam că se va urni vreodată, aşa după cum n-aş fi crezut vreodată că o clădire s-ar putea urni din loc.</p>
               <p rend="justify">Dar într-o seară, la vreo câteva luni după ce mă căsătorisem, m-am trezit că mister Dick îşi vâră capul pe uşa salonului, unde şedeam singur şi scriam (Dora, împreună cu mătuşa, se dusese să ia ceaiul cu cele două păsărele), şi că, tuşind cu tâlc, îmi spuse:</p>
               <p rend="justify">—  Teamă mi-e, Trotwood, că te-aş stingheri dacă te-aş ruga să stai puţin de vorbă cu mine.</p>
               <p rend="justify">—  Câtuşi de puţin, mister Dick, i-am spus. Poftim intraţi!</p>
               <p rend="justify">—  Trotwood, mi-a spus mister Dick, ducându-şi degetul la nas, după ce ne-am strâns mâna. Înainte de a mă aşeza, aş vrea să-ţi comunic ceva. O cunoşti pe mătuşa ta?</p>
               <p rend="justify">—  Întrucâtva, i-am răspuns.</p>
               <p rend="justify">—  E cea mai extraordinară femeie din lume, sir!</p>
               <p rend="justify">După ce mi-a dat această veste, care a izbucnit din el ca din puşcă, mister Dick, mai serios ca de obicei, a luat loc şi s-a uitat la mine.</p>
               <p rend="justify">—  Acum, băiete, mi-a zis mister Dick, am să-ţi pun o întrebare.</p>
               <p rend="justify">—  Şi mai multe, dacă doriţi, i-am spus.</p>
               <p rend="justify">—  Ce sunt eu pentru dumneata? m-a întrebat mister Dick, încrucişând braţele.</p>
               <p rend="justify">—  Un vechi şi scump prieten, i-am spus.</p>
               <p rend="justify">—  Mulţumesc, Trotwood! mi-a răspuns mister Dick radios şi întinzându-mi foarte vesel mâna. Dar ceea ce voiam eu, băiete, a urmat, reluându-şi aerul grav, era să-mi spui ce crezi despre mine în privinţa asta, şi şi-a dus mâna la frunte.</p>
               <p rend="justify">Nu ştiam ce să-i răspund, dar mi-a venit într-ajutor rostind un singur cuvânt:</p>
               <p rend="justify">—  Slab! mi-a zis mister Dick.</p>
               <p rend="justify">—  Cam aşa, i-am răspuns şovăitor.</p>
               <p rend="justify">—  Întocmai! a strigat mister Dick, care părea foarte încântat de răspunsul meu. Vezi, Trotwood, când au luat ceva din zăpăceala ce domnea în capul ştii cui şi au trecut-o ştii unde, s-a întâmplat că…</p>
               <p rend="justify">Mister Dick şi-a rotit cu mare repeziciune, de mai multe ori, mâinile una în jurul celeilalte, până s-au ciocnit, şi apoi iar le-a rotit, ca să sugereze zăpăceala.</p>
               <p rend="justify">—  Cam aşa ceva mi-au făcut. Ei?</p>
               <p rend="justify">Am încuviinţat dând din cap, şi dânsul a făcut la fel.</p>
               <p rend="justify">—  Pe scurt, băiete, mi-a şoptit mister Dick, sunt cam sărac cu duhul.</p>
               <p rend="justify">Aş fi vrut să aduc unele amendamente acestei concluzii, dar m-a oprit.</p>
               <p rend="justify">—  Da, asta sunt! Dânsa zice că nu. Nici nu vrea să audă de aşa ceva; dar ştiu că sunt. Dacă nu mi-ar fi sărit în ajutor ca o adevărată prietenă, de mult aş fi fost zăvorât şi de mulţi ani de zile aş fi dus o viaţă îngrozitoare. Dar o să am eu grijă de ea! Nu cheltuiesc nici o para din banii câştigaţi cu copierea actelor. Îi strâng într-o casetă. Mi-am făcut şi testamentul. Ei îi las totul. O să aibă avere… onoruri!</p>
               <p rend="justify">Mister Dick şi-a scos batista şi şi-a şters ochii. După aceea a împăturit-o cu mare băgare de seamă, a presat-o între palme, a pus-o la loc, în buzunar, ca şi cum o dată cu batista ar fi băgat-o în buzunar şi pe mătuşa.</p>
               <p rend="justify">—  Ascultă, Trotwood, eşti cărturar, mi-a zis mister Dick. Eşti un cărturar foarte iscusit. Ştii ce om învăţat, ce mare om e doctorul. Ştii ce frumos m-a primit întotdeauna. Nu e mândru, cu toată înţelepciunea lui. E modest, modest şi smerit până şi faţă de bietul Dick, care-i sărac cu duhul şi nu ştie nimic. I-am scris numele pe o bucată de hârtie şi l-am trimis pe sfoară în sus până la zmeu, când plutea în văzduh, printre ciocârlii. Şi zmeul s-a bucurat să-l primească, sir, şi, mulţumită lui, cerul s-a luminat şi mai tare!</p>
               <p rend="justify">I-am făcut o mare plăcere spunându-i din toată inima că doctorul era vrednic de cel mai adânc respect şi de cea mai mare stimă.</p>
               <p rend="justify">—  Şi frumoasa lui soţie e o stea, a zis mister Dick. O stea strălucitoare! Am văzut-o strălucind, sir! Însă, a continuat mister Dick apropiindu-şi scaunul de-al meu, punând mâna pe genunchiul meu, sunt nori, sir… nori.</p>
               <p rend="justify">Îngrijorării ce i se citea pe faţă i-am răspuns afectând şi eu un aer îngrijorat şi dând din cap.</p>
               <p rend="justify">—  Dar ce fel de nori? a urmat mister Dick.</p>
               <p rend="justify">S-a uitat atât de fix în ochii mei, străduindu-se să înţeleagă, încât mi-am dat silinţa să-i răspund desluşit şi încet, ca şi cum aş fi dat o lămurire unui copil:</p>
               <p rend="justify">—  Există între ei o neînţelegere nenorocită, i-am zis. Un motiv blestemat care-i desparte. Nu ştiu ce e. O fi poate în legătură cu deosebirea de vârstă. Sau poate că îşi are izvorul în te miri ce.</p>
               <p rend="justify">Când am încheiat, mister Dick, care, după fiecare din aceste propoziţii, încuviinţase din cap îngândurat, a rămas nemişcat, reflectând şi chibzuind, cu ochii aţintiţi asupră-mi şi cu mâna pe genunchiul meu.</p>
               <p rend="justify">—  Nu cumva doctorul e supărat pe ea, Trotwood? m-a întrebat după câtva timp.</p>
               <p rend="justify">—  Nu. O adoră.</p>
               <p rend="justify">—  Atunci, am descoperit eu pricina, băiete! a exclamat mister Dick.</p>
               <p rend="justify">Bucuria subită cu care m-a bătut cu palma peste genunchi şi cu care s-a lăsat pe speteaza scaunului, cu sprâncenele ridicate la maximum, m-a făcut să-l socotesc mai scrântit ca de obicei. Dar brusc a redevenit serios şi, aplecându-se iar înainte, a scos foarte ceremonios batista, ca şi cum într-adevăr ar fi reprezentat o imagine a mătuşii, şi mi-a zis:</p>
               <p rend="justify">—  Cea mai extraordinară femeie din lume, Trotwood? De ce oare n-a făcut dânsa nimic ca să dreagă lucrurile?</p>
               <p rend="justify">—  E o chestiune prea spinoasă şi prea delicată ca să se poată amesteca cineva, i-am răspuns.</p>
               <p rend="justify">—  Eşti un cărturar iscusit, mi-a întors mister Dick, atingându-mă, cu degetul. De ce oare n-a făcut nici el nimic?</p>
               <p rend="justify">—  Pentru acelaşi motiv.</p>
               <p rend="justify">—  Atunci, am descoperit eu pricina, băiete! a repetat mister Dick.</p>
               <p rend="justify">Şi, mai încântat ca înainte, s-a ridicat în picioare în faţa mea, a dat din cap şi s-a bătut cu pumnii în piept, de am crezut că o să-şi piardă răsuflarea.</p>
               <p rend="justify">—  Un biet nenorocit, cu o scrânteală la cap, a urmat mister Dick, un nerod, un sărac cu duhul (persoanele prezente… cunoşti expresia), şi din nou s-a bătut cu pumnul în piept, ar putea să facă ceea ce n-au fost în stare să facă atâţia oameni, înţelepţi. O să-i împac, băiete! O să încerc. Pe mine n-au să se supere. Pe mine n-au să mă respingă. Şi dacă o ieşi prost, mie îmi vor trece cu vederea. Nu-s decât mister Dick. Şi cine se sinchiseşte de ce spune mister Dick? Dick nu contează! Pff!</p>
               <p rend="justify">Şi a suflat uşor, cu dispreţ, parcă spre a se sufla pe sine de pe faţa pământului.</p>
               <p rend="justify">În clipa aceea am auzit trăsura cu care se întorceau acasă mătuşa şi Dora oprind la poarta grădinii, dar din fericire izbutise să-mi destăinuiască esenţa secretului său.</p>
               <p rend="justify">—  Nici o vorbă, băiete! mi-a şoptit el. Lasă să cadă ocara asupra lui Dick… Dick cel sărac cu duhul… Dick cel nebun. De câtva timp mi se părea c-am să găsesc dezlegarea, şi acuma chiar am găsit-o. După cele ce mi-ai spus, sunt sigur c-am găsit-o! Straşnic!</p>
               <p rend="justify">Mister Dick n-a mai suflat nici un cuvânt despre treaba asta; şi în jumătatea de ceas care a urmat, s-a transformat (spre marea uimire a mătuşii) într-un adevărat aparat de semnalizare de la distanţă, ca să mă implore să păstrez cel mai strict secret.</p>
               <p rend="justify">Spre mirarea mea, vreme de două sau trei săptămâni n-am mai auzit nimic în această privinţă, deşi mă interesa să cunosc rezultatul străduinţelor sale; căci concluzia lui reflecta o ciudată licărire de bun-simţ, fără a mai vorbi de bunătate, fiindcă de bunătate dădea mereu dovada. În cele din urmă, ţinând seama de nestatornicia şi confuzia ce domnea în mintea lui, am început să cred că uitase sau renunţase la planurile sale.</p>
               <p rend="justify">Într-o după-amiază senină, Dora neavând chef să iasă, m-am dus împreună cu mătuşa la căsuţa doctorului. Era toamnă şi nu aveau loc dezbateri parlamentare, care să otrăvească atmosfera curată a amurgului; şi-mi amintesc că frunzele pe care le călcam în picioare miroseau întocmai ca grădina noastră din Blunderstone şi că vechile mâhniri se risipeau purtate parcă pe aripile vântului care suspina.</p>
               <p rend="justify">Când am ajuns la căsuţa doctorului, începuse să se însereze. Missis Strong tocmai ieşea din grădină, unde mister Dick, cu briceagul în mână, îi ajuta grădinarului să ascută nişte pari. Doctorul avea pe cineva în biroul lui; dar missis Strong ne-a spus că nu va mai zăbovi mult şi ne-a rugat să-l aşteptăm. Am urmat-o în salon şi ne-am aşezat lângă fereastra care se întuneca. Fiind vechi prieten şi buni vecini, vizitele noastre se desfăşurau fără nici un fel de ceremonie.</p>
               <p rend="justify">Nu trecuseră decât câteva minute de când ne aşezasem, când iată că missis Markleham, căreia îi plăcea să se agite, a dat buzna în salon, cu ziarul în mână şi gâfâind:</p>
               <p rend="justify">—  Vai, pentru numele lui Dumnezeu, Annie, a exclamat, de ce nu mi-ai spus că era cineva în birou?!</p>
               <p rend="justify">—  Dragă mamă, i-a răspuns Annie foarte liniştită, de unde să ghicesc eu că matale ai vrea să ştii?</p>
               <p rend="justify">—  Cum să nu vreau să ştiu? i-a întors missis Markleham, prăbuşindu-se pe sofa. De când sunt n-am tras o asemenea spaimă!</p>
               <p rend="justify">—  Ai fost în birou, mamă? a întrebat-o Annie.</p>
               <p rend="justify">—  Am fost în birou, draga mea! i-a răspuns missis Markleham înţepată. Am fost! Şi am dat peste bietul doctor… puteţi să vă închipuiţi, miss Trotwood, şi dumneata, David, cum m-am simţit… care tocmai îşi dicta testamentul.</p>
               <p rend="justify">Fiica ei, care privea pe fereastră, s-a întors repede.</p>
               <p rend="justify">—  Tocmai asta făcea, dragă Annie, a repetat missis Markleham, întinzându-şi ziarul în poală ca o faţă de masă şi ciocănindu-l cu degetele. Îşi dicta testamentul. Ce dragoste şi ce spirit de prevedere! Trebuie neapărat să vă spun cum s-au petrecut lucrurile! Trebuie să vă spun, ca să nu-l nedreptăţesc, dragul de el, că, zău, e un om tare cumsecade! Poate ştiţi şi dumneavoastră miss Trotwood, că în casa asta nu se aprinde o lumânare până nu-ţi ies ochii din cap chiorându-te să citeşti gazeta. Şi că în toată casa nu se găseşte un fotoliu în care să poţi citi în tihnă gazeta, ca în birou. Asta m-a făcut să mă duc în birou, unde am văzut lumina aprinsă. Am deschis uşa. Împreună cu doctorul se aflau doi liber-profesionişti, se vedea cât de colo că erau oameni de lege, şi toţi trei stăteau în jurul mesei. Doctorul, drăguţul de el, ţinea un condei în mână. „Atunci asta exprimă limpede, a zis doctorul – ia aminte, Annie dragă, la aceste cuvinte – atunci asta exprimă foarte limpede încrederea ce o am în missis Strong şi îi asigură întreaga succesiune, fără nici o rezervă?” Unul dintre domnii ăia a întărit: „Întreaga succesiune, fără nici o rezervă”. Când am auzit una că asta, cu emoţia firească a unei mame, am exclamat: „Vai, Doamne, vă rog să mă iertaţi!” M-am împiedicat de prag şi am fugit pe coridorul îngust ce ducea la cămară.</p>
               <p rend="justify">Missis Strong a deschis uşa şi a ieşit pe verandă, unde a rămas în picioare, rezemată de un stâlp.</p>
               <p rend="justify">—  Spuneţi şi dumneavoastră, miss Trotwood, spune şi dumneata, David, a zis missis Markleham urmărind-o maşinal cu privirea pe fiica ei, nu-ţi creşte inima când vezi un om la vârsta doctorului Strong, capabil să facă un asemenea lucru? Se vede acuma câtă dreptate am avut. Când doctorul Strong a venit să-mi facă o vizită foarte măgulitoare şi mi-a cerut mâna fiicei, i-am zis lui Annie: „Draga mea, nu încape nici o îndoială pentru mine că, pentru a-ţi asigura viitorul, doctorul Strong o să facă mai mult chiar decât a făgăduit.”</p>
               <p rend="justify">În clipa aceea a sunat clopoţelul şi am auzit paşii celor doi străini care plecau.</p>
               <p rend="justify">—  E gata, desigur, a spus Cătana-Bătrână după ce a tras cu urechea. Drăguţul de el, şi-a pus semnătura şi pecetea, a perfectat documentul şi s-a liniştit. Să fie într-un ceas bun! Ce om înţelept! Annie dragă, mă duc în birou să-mi citesc gazeta, căci nu-mi găsesc liniştea până ce nu aflu toate noutăţile. Miss Trotwood, David, poftiţi să-l vedeţi pe doctor.</p>
               <p rend="justify">Când am pornit în urma ei spre birou, am băgat de seamă că mister Dick se afla şi el în partea întunecată a odăii şi că tocmai îşi închidea briceagul; şi îmi amintesc că mătuşa şi-a frecat furioasă nasul, ca să-şi exteriorizeze într-un fel antipatia ce o nutrea faţă de marţiala noastră prietenă; dar cine a intrat mai întâi în birou, sau cum a ajuns missis Markleham de s-a aşezat într-o clipită în fotoliul ei, sau cum s-a întâmplat de-am rămas în prag cu mătuşa (afară doar dacă dânsa, care avea privirea mai ageră, nu m-o fi oprit), chiar dacă am ştiut vreodată, am uitat cu desăvârşire. Ceea ce ştiu e că, înainte ca el să ne fi zărit, l-am văzut pe doctor cum şedea la masă, printre volumele mari in-folio pe care le îndrăgea, cu capul sprijinit în mâini. Că în aceeaşi clipă am văzut-o pe missis Strong strecurându-se în odaie, tremurând toată. Că mister Dick o ducea de braţ. Că mister Dick şi-a pus cealaltă mână pe umărul doctorului, care s-a uitat la el cu o privire rătăcită. Că, în timp ce doctorul îşi întorcea capul, soţia sa a căzut în genunchi, la picioarele lui, implorându-l cu mâinile ridicate şi îndreptându-şi asupra lui privirea aceea de neuitat, care mi-a rămas gravată în minte pe vecie. Că missis Markleham, văzând această scenă, a lăsat să-i cadă ziarul şi s-a uitat fix la ei, cu un cap care ai fi zis că era o mască menită să împodobească prora unei corăbii ce urma să fie botezată „Uimirea”.</p>
               <p rend="justify">Blândeţea doctorului, precum şi mirarea lui, demnitatea pe care şi-a păstrat-o soţia sa în ruga ei fierbinte, participarea binevoitoare a lui mister Dick şi seriozitatea cu care mătuşa a exclamat: „Să mai spună cineva că omul acesta e nebun!” (exprimându-şi satisfacţia că-l salvase de la pacostea ce-l ameninţase), toate astea nu-mi apar ca o amintire, ci parcă le văd şi le aud în timp ce scriu.</p>
               <p rend="justify">—  Doctore! a zis mister Dick. E ceva care nu merge. Ce anume? Ia te uită aici!</p>
               <p rend="justify">—  Annie! a strigat doctorul. Nu sta la picioarele mele, iubito!</p>
               <p rend="justify">—  Ba da! i-a răspuns dânsa. Şi vă rog, vă implor din tot sufletul să nu părăsească nimeni odaia. O, tu, care-mi eşti soţ şi părinte, rupe această prelungă tăcere. Trebuia să-mi destăinuieşti ce anume s-a strecurat între noi.</p>
               <p rend="justify">Missis Markleham, care între timp îşi recăpătase graiul, vibrând de indignare maternă şi rănită în orgoliul ei de familie, şi-a mustrat fiica:</p>
               <p rend="justify">—  Dacă nu vrei să mă scoţi din sărite, Annie, ridică-te imediat, Annie, şi nu ne face de râs neamul, umilindu-te în halul ăsta!</p>
               <p rend="justify">—  Degeaba-mi vorbeşti, mamă, i-a răspuns Annie, căci eu către soţul meu mi-am îndreptat ruga, şi dumneata n-ai nici un cuvânt aici!</p>
               <p rend="justify">—  Nici un cuvânt! a exclamat missis Markleham. Eu, nici un cuvânt! Fata asta şi-a pierdut minţile! Daţi-mi, vă rog, un pahar cu apă!</p>
               <p rend="justify">Eram prea absorbit de scena dintre doctor şi, soţia lui ca să dau vreo urmare acestei cereri, care, de altfel, n-a impresionat pe nimeni, aşa că missis Markleham a continuat să gâfâie, să caşte ochii şi să-şi facă vânt cu evantaiul.</p>
               <p rend="justify">—  Annie! a zis doctorul, apucând-o afectuos de mâini. Draga mea! Dacă de-a lungul anilor în căsnicia noastră au intervenit unele schimbări inevitabile, nu e vina ta. Vina toată o port eu şi numai eu. Dar dragostea, admiraţia şi respectul meu sunt neschimbate. Vreau să fii fericită. Te iubesc şi te stimez cu adevărat. Ridică-te, Annie, te rog!</p>
               <p rend="justify">Dar nu s-a ridicat. După ce l-a privit un răstimp s-a aplecat şi mai mult, şi, după ce i-a cuprins genunchiul cu braţul, şi-a lăsat capul pe el şi a spus:</p>
               <p rend="justify">—  Dacă printre cei de faţă am vreun prieten care poate să spună un cuvânt în apărarea mea sau a soţului meu în această privinţă; dacă am aici vreun prieten care poate să dea glas bănuielilor care câteodată şi-au făcui loc şi în inima mea; dacă am aici vreun prieten care-l cinsteşte pe soţul meu sau care cât de cât a ţinut la mine vreodată, şi dacă ştie ceva, orice ar fi, care ar putea să mijlocească între noi, îl conjur să vorbească!</p>
               <p rend="justify">A  urmat o tăcere adâncă. După câteva clipe de şovăire penibilă, am rupt tăcerea:</p>
               <p rend="justify">—  Missis Strong, am început, cunosc o împrejurare pe care doctorul Strong m-a rugat stăruitor să n-o divulg şi pe care până în seara asta n-am divulgat-o nimănui. Dar cred că a venit momentul când să n-o divulg ar fi să înţeleg greşit discreţia care mi-a fost impusă, cu atât mai mult cu cât rugămintea dumitale mă dezleagă de făgăduiala dată.</p>
               <p rend="justify">Dânsa şi-a întors faţa spre mine o clipă şi mi-am dat seama că aveam dreptate. N-aş fi putut rezista privirii ei atât de rugătoare, chiar dacă asigurarea pe care mi-ar fi dat-o ar fi fost mai puţin convingătoare.</p>
               <p rend="justify">—  Pacea căminului nostru, mi-a zis, stă poate în mâinile dumitale. Am toată încrederea că nu vei lăsa nimic deoparte. Ştiu dinainte că nimic din ceea ce dumneata sau alţii ar putea spune nu va umbri nobleţea sufletească a soţului meu. Să nu cauţi să mă cruţi, chiar dacă ţi s-ar părea că ar fi ceva care m-ar putea afecta. După aceea, voi spune şi eu tot ce am spus în faţa lui şi în faţa lui Dumnezeu.</p>
               <p rend="justify">În urma acestei rugăminţi stăruitoare, n-am mai cerut voie doctorului şi, fără a trunchea adevărul, ci doar îndulcind puţin grosolănia lui Uriah Heep, am povestit cu simplitate scena ce s-a desfăşurat în noaptea aceea de pomină în încăperea în care ne aflam acum. Cum a holbat ochii missis Markleham în tot timpul naraţiunii şi cum, în mai multe rânduri, mi-a întrerupt expunerea cu exclamaţii zgomotoase, stridente, nu sunt în stare să descriu.</p>
               <p rend="justify">Când am sfârşit, Annie a rămas câteva clipe tăcută, cu capul plecat, cum am amintit mai înainte. După aceea, a luat mâna doctorului (care şedea în aceeaşi poziţie în care se afla când am intrat), a dus-o la inimă şi a sărutat-o. Mister Dick i-a ajutat binişor să se ridice; şi stând în picioare, sprijinindu-se de braţul lui, dânsa a început să vorbească, cu ochii aţintiţi asupra soţului ei, de la care nu şi-a întors privirea nici o singură dată.</p>
               <p rend="justify">—  Am să vă mărturisesc tot, a început ea cu glas scăzut, pe un ton blând şi supus, absolut tot ce s-a petrecut în sufletul meu de când m-am căsătorit. Acum, după ce am aflat ce am aflat, n-aş mai putea trăi dac-aş ascunde ceva.</p>
               <p rend="justify">—  Nu, Annie, i-a spus blajin doctorul, niciodată nu m-am îndoit de tine, copila mea. Nu-i nevoie. Zău, nu-i nevoie, draga mea.</p>
               <p rend="justify">—  Ba e neapărată nevoie, i-a răspuns ea pe acelaşi ton ca mai înainte, ba e neapărată nevoie să-mi deschid inima în faţa acestui model de mărinimie şi credinţă, pe care, martor mi-e cerul, l-am iubit şi l-am venerat tot mai mult, an de an, zi cu zi.</p>
               <p rend="justify">—  Într-adevăr, s-a amestecat în vorbă missis Markleham, dacă credeţi că am şi eu oarecare discernământ…</p>
               <p rend="justify">—  Aşa ceva n-ai avut tu niciodată, intriganto! a comentat în şoaptă mătuşa, indignată.)</p>
               <p rend="justify">—… atunci fie-mi îngăduit să spun că n-are nici un rost să intri în asemenea amănunte.</p>
               <p rend="justify">—  În această privinţă, mamă, nu poate să hotărască nimeni altul decât soţul meu, i-a răspuns Annie, fără a-şi desprinde privirea de la dânsul, şi el mă va asculta. Dacă voi spune cumva unele lucruri care or să te facă să suferi, te rog, mamă, să mă ierţi. Am suferit şi eu de multe ori, şi vreme îndelungată.</p>
               <p rend="justify">—  Nemaiauzit! a bolborosit missis Markleham.</p>
               <p rend="justify">—  Încă de când eram foarte mică, a zis Annie. De când eram copil, primele mele cunoştinţe de tot felul au fost indisolubil legate de un prieten şi un dascăl plin de răbdare – prietenul răposatului taică-meu – care totdeauna mi-a fost foarte drag. Nu-mi pot… aminti, de nici un lucru din câte ştiu fără a-mi aduce aminte de dânsul. Mi-a îmbogăţit mintea cu cele dintâi comori, cărora le-a dat pecetea personalităţii lui. Cred că toate aceste cunoştinţe, dacă le-aş fi primit din alte mâini, nu mi-ar fi fost atât de preţioase şi folositoare.</p>
               <p rend="justify">—  Pe maică-sa o uită cu desăvârşire! a izbucnit missis Markleham.</p>
               <p rend="justify">—  Nu, mamă, a spus Annie, arăt numai ce a însemnat el pentru mine. Trebuie să fac acest lucru. După ce am mai crescut, a continuat să ocupe acelaşi loc în viaţa mea. Eram mândră de interesul ce mi-l purta; mă lega de el un sentiment de profundă recunoştinţă. Îmi vine greu să spun cum îl socoteam, ca pe un părinte, ca pe un îndrumător, ca pe unul de a cărui laudă mă bucuram mai presus de orice, sau ca pe unul în care aş fi avut încredere deplină chiar de m-aş fi îndoit de omenirea întreagă. Ştii bine, mamă, cât de tânără şi lipsită de experienţă eram atunci când, pe neaşteptate, mi l-ai prezentat ca pe un pretendent.</p>
               <p rend="justify">—  Episodul ăsta l-am povestit eu de vreo cincizeci de ori celor aici de faţă! a intervenit missis Markleham.</p>
               <p rend="justify">—  Atunci ţine-ţi limba, pentru numele lui Dumnezeu, şi nu-l mai repeta! a mormăit mătuşa.)</p>
               <p rend="justify">—  Schimbarea era atât de mare, la început pierderea mi s-a părut atât de grea, a urmat Annie pe acelaşi ton şi cu privirea aţintită asupra lui, încât am fost tulburată şi abătută. Nu eram decât o fetiţă; şi când s-a petrecut această schimbare fundamentală în poziţia acestui om, pe care atâta vreme îl luasem drept pildă, cred că am fost tare mâhnită. Dar nimic nu-i mai putea reda locul dinainte; şi am fost mândră că mă socotea vrednică de el, şi aşa ne-am căsătorit.</p>
               <p rend="justify">—  La Saint Alphage, din Canterbury, a precizat missis Markleham.</p>
               <p rend="justify">—  Dracu s-o ia! a zis mătuşa. Defel nu vrea să tacă!)</p>
               <p rend="justify">—  Niciodată nu m-am gândit la avantajele lumeşti pe care mi le-ar putea aduce soţul meu, a urmat Annie, roşind la faţă. Asemenea gânduri meschine nu şi-au aflat nicicând vreun loc în inima-mi tânără. Te rog, mamă, să mă ierţi dacă am să spun că dumneata ai fost cea dintâi care mi-ai atras atenţia că s-ar putea găsi unii oameni care să ne înjosească, şi pe mine, şi pe el, cu asemenea ticăloase bănuieli.</p>
               <p rend="justify">—  Eu! a strigat missis Markleham.</p>
               <p rend="justify">—  Desigur că tu, a comentat mătuşa, şi de vina asta nu scapi fluturând evantaiul, marţiala mea prietenă!)</p>
               <p rend="justify">—  A fost întâia oară că m-am simţit nefericită în noua mea existenţă, a spus mai departe Annie. A fost cauza primară a tuturor clipelor nefericite pe care le-am trăit după aceea. În ultima vreme acestea s-au înmulţit în aşa măsură, că nu le mai pot număra, dar nu din pricina pe care o presupui – o, scumpul meu soţ mărinimos – căci în sufletul meu nu dăinuieşte nici un gând, nici o amintire, nici o nădejde care să nu fie indisolubil legată de tine.</p>
               <p rend="justify">Şi-a ridicat privirea, şi-a împreunat mâinile şi mi s-a părut frumoasă şi sinceră ca un duh. Şi începând din acest moment doctorul s-a uitat ţintă la ea, aşa cum şi dânsa se uita ţintă la el.</p>
               <p rend="justify">—  Mama n-are nici o vină, a urmat Annie, sunt sigură că niciodată nu ţi-a cerut cu gând rău ceva pentru sine, dar când am văzut câte cereri nesăbuite îţi erau prezentate în numele meu; când am văzut cum erai speculat în numele meu; când am văzut cât de darnic şi generos erai şi că mister Wickfield, care era atât de preocupat de bunul mers al treburilor tale, se arăta nemulţumit, prima intuiţie că asupra mea ar putea să plutească josnica bănuială că mi-aş vinde dragostea şi că tu ai cumpăra-o m-a izbit ca un ultragiu şi ca o nemeritată ruşine, pe care te sileam să le înduri alături de mine. Nu vă pot spune ce însemna – şi mama nici nu-şi poate închipui – să fii tot timpul obsedată de gândul acesta îngrozitor, deşi ştiam prea bine în adâncul inimii că în faţa altarului, în ziua cununiei, fusese încoronată dragostea şi mândria vieţii mele!</p>
               <p rend="justify">—  Asta-i recunoştinţa cu care te alegi când porţi de grijă familiei! s-a căinat missis Markleham, cu ochii plini de lacrimi. Mai bine ar fi fost să fiu rece şi nepăsătoare ca un turc.</p>
               <p rend="justify">—  Îmi pare rău şi mie, şi să fi rămas în ţara de baştină! a bombănit mătuşa.)</p>
               <p rend="justify">—  Tocmai în vremea aceea mama s-a arătat mai grijulie de soarta vărului meu Maldon. Ţineam mult la el, a urmat dânsa cu glas scăzut, dar fără şovăire. Ne-am îndrăgit cândva, în copilărie. Dacă nu s-ar fi întâmplat ca împrejurările să se schimbe, aş fi ajuns, poate, să-mi închipui că-l iubeam cu adevărat, şi m-aş fi măritat cu el, şi aş fi fost tare nefericită. Căci într-o căsnicie nici că se poate mai mare pacoste decât deosebirea de gusturi şi păreri.</p>
               <p rend="justify">În timp ce ascultam cu cea mai mare luare-aminte cele ce au urmat, am meditat asupra acestor cuvinte, ca şi cum ar fi prezentat un deosebit interes sau ar fi avut nu ştiu ce valoare practică pe care n-o puteam desluşi. „Căci într-o căsnicie nici că se poate mai mare pacoste decât deosebirea de gusturi şi păreri…”, „nici că se poate mai mare pacoste decât deosebirea de gusturi şi păreri…”</p>
               <p rend="justify">—  Nu aveam nimic comun, a urmat Annie. De mult mi-am dat seama de lucrul acesta. Dacă n-aş avea motive mai temeinice de a fi recunoscătoare soţului meu, ar trebui să-i port recunoştinţă pentru că m-a ferit de consecinţele primului impuls greşit al inimii mele neştiutoare.</p>
               <p rend="justify">Stătea nemişcată în faţa doctorului şi vorbea cu o seriozitate emoţionantă. Şi totuşi vocea îi era la fel de calmă ca şi până atunci.</p>
               <p rend="justify">—  În timp ce dânsul aştepta să profite de generozitatea ta, care, dragul meu, s-a manifestat cu atâta mărinimie, iar eu mă perpeleam în ipostaza de femeie interesată în care mă aflam pusă, eram de părere că i-ar fi stat mai bine să se descurce singur. Eram de părere că, de aş fi fost în locul lui, aş fi încercat să fac acest lucru cu preţul oricăror sacrificii. Dar n-am avut o părere proastă despre el până în seara când a plecat spre India. În seara aceea mi-am dat seama că-i un om făţarnic şi nerecunoscător. Am desluşit atunci un tâlc nou în privirea scrutătoare cu care mă urmărea mister Wickfield. Mi-am dat seama pentru întâia oară de sinistra bănuială ce plana asupra vieţii mele.</p>
               <p rend="justify">—  Bănuială, Annie? a exclamat doctorul. Nu, nu, nu!</p>
               <p rend="justify">—  Ştiu, iubitul meu soţ, că în mintea ta nu s-a strecurat niciodată vreo bănuială! Şi în seara aceea, când am venit la tine să-mi descarc sufletul de durerea şi ruşinea ce-l apăsau, cu gândul că trebuie să-ţi spun că, sub propriul tău acoperiş, o rudă de a mea, căreia, de dragul meu, îi făcuseşi numai bine, cutezase să-mi spună cuvinte pe care nu s-ar fi cuvenit să le rostească nici de aş fi fost o ticăloasă şi o interesată, cum mă socotea el… În seara aceea, mintea s-a răzvrătit şi a respins ruşinea de care m-ar fi acoperit măcar şi relatarea acelor cuvinte. Ele mi-au pierit de pe buze, şi din ceasul acela nu le-am mai rostit niciodată.</p>
               <p rend="justify">Mormăind ceva, missis Markleham s-a lăsat pe speteaza fotoliului şi s-a ascuns îndărătul evantaiului, de parcă ar fi avut de gând să nu se mai arate niciodată.</p>
               <p rend="justify">—  Din seara aceea n-am mai schimbat nici o vorbă cu el decât în prezenţa ta; şi atunci numai ca să evit această explicaţie. Au trecut ani de când a aflat din gura mea cum e privit în casa asta. Demersurile ce le-ai făcut, fără ştirea mea, pentru avansarea lui, şi pe care apoi, ca să-mi prilejuieşti o surpriză şi o plăcere, mi le-ai destăinuit, n-au făcut, crede-mă, decât să-mi pară şi mai apăsătoare nefericirea şi taina mea.</p>
               <p rend="justify">Deşi doctorul s-a străduit din răsputeri s-o oprească, dânsa s-a lăsat binişor la picioarele lui şi, ridicând către el ochii plini de lacrimi, a spus:</p>
               <p rend="justify">—  Nu-mi vorbi, nu încă! Lasă-mă să-ţi mai spun ceva! Nu ştiu dacă am greşit sau nu, dar dacă ar fi să reîncep, aş face, cred, la fel. Niciodată nu vei putea înţelege ce a însemnat pentru, mine să-ţi fiu credincioasă cu vechile noastre amintiri, să ştiu că s-ar putea găsi oameni atât de răi încât să presupună că mi-am vândut sinceritatea şi să trăiesc în împrejurări care în aparenţă întăreau această presupunere. Eram foarte tânără şi n-aveam cu cine mă sfătui. Între maică-mea şi mine a dăinuit întotdeauna un adânc dezacord în tot ce te privea. Dacă m-am închis în mine şi am ascuns insulta ce mi-a fost adusă, am făcut-o numai din respect pentru tine şi pentru că ţineam atât de mult să mă stimezi.</p>
               <p rend="justify">—  Annie, sufleţelul meu neprihănit, scumpa mea fetiţă! a exclamat doctorul.</p>
               <p rend="justify">—  Încă puţin! Doar câteva cuvinte! Mă gândeam c-ar fi fost atâtea altele cu care te-ai fi putut însura şi care nu ţi-ar fi adus atâtea belele şi supărări pe cap şi care ţi-ar fi făcut un cămin mai vrednic. Îmi ziceam că mai bine ar fi fost să fi rămas eleva ta, aş putea zice aproape copila ta. Mă gândeam că nu sunt la înălţimea culturii şi înţelepciunii tale. Dacă toate acestea m-au împins să mă închid în mine (cum de fapt m-am închis), cu toate că ar fi trebuit să ţi le destăinuiesc pe toate, am făcut-o pentru că te respectam atât de mult şi pentru că nutream nădejdea că va veni o zi când îmi vei putea acorda stima ta.</p>
               <p rend="justify">—  Ziua aceea, Annie, a început de mult, şi, draga mea, nu poate să-i urmeze decât o noapte, una, singură şi lungă, i-a zis doctorul.</p>
               <p rend="justify">—  Încă un cuvânt! mai târziu mi-am pus în gând – mi-am pus serios în gând şi am luat hotărârea – să port întreagă povara netrebniciei omului cu care te-ai purtat cu atâta mărinimie. Şi acum vreau să-ţi mai spun, prietene scump, care te-ai dovedit a fi cel mai bun dintre toţi prietenii, un singur cuvânt! Am desluşit astă-seară pricina schimbării pe care cu atâta durere şi mâhnire am observat-o la tine în ultimul timp şi pe care uneori am pus-o în legătură cu vechile mele temeri, iar alteori, pe seama unor vagi presupuneri mai apropiate de adevăr; şi întâmplător tot astă-seară am cunoscut întreaga măsură a încrederii ce-ai avut-o în mine, în ciuda greşelii mele. Oricâtă dragoste şi devotament ţi-aş da în schimb, nu pot nădăjdui că vor fi vreodată în stare să mă facă vrednică de nepreţuita ta încredere; dar cele ce am aflat acum mă îndrituiesc să ridic ochii spre chipul tău drag, venerat ca al unui părinte, iubit ca al unui soţ, cinstit din anii copilăriei ca al unui prieten, şi să declar solemn că nici în gândurile mele cele mai fugare nu ţi-am greşit niciodată şi n-am şovăit nici o clipă în dragostea şi credinţa ce-ţi datorez!</p>
               <p rend="justify">Şi-a înlănţuit braţele în jurul gâtului lui, iar el, înclinându-şi capul către ea, părul lui alb s-a amestecat cu cosiţele-i castanii întunecate.</p>
               <p rend="justify">—  O, strânge-mă la pieptul tău, scumpul meu soţ! Niciodată să nu mă alungi din inima ta! Nu te gândi şi nu spune că ar fi vreo deosebire sau vreo nepotrivire între noi, căci în afară de nenumăratele mele slăbiciuni, nu există niciuna. An de an am înţeles mai bine acest lucru şi te-am preţuit tot mai mult! O, strânge-mă la pieptul tău, scumpul meu soţ, căci dragostea mea e clădită pe stâncă şi nu se va clătina niciodată!</p>
               <p rend="justify">În adânca tăcere care a urmat, mătuşa s-a apropiat cu pas solemn de mister Dick, l-a îmbrăţişat şi l-a sărutat zgomotos. Şi bine a făcut, pentru bunul lui nume, căci l-am văzut că se pregătea să stea într-un picior, ca să-şi arate bucuria.</p>
               <p rend="justify">—  Eşti un om cu totul remarcabil, Dick, i-a zis mătuşa, foarte încântată, şi să nu încerci să mă contrazici, că ştiu eu mai bine ca tine!</p>
               <p rend="justify">După aceea, mătuşa l-a tras de mânecă, mi-a făcut un semn şi am ieşit toţi trei pe furiş.</p>
               <p rend="justify">—  În orice caz, asta a însemnat o lovitură pentru marţiala noastră prietenă, a declarat mătuşa în drum spre casă. Şi asta ar fi de ajuns să mă facă să dorm bine, chiar de n-aş avea nici un alt motiv de bucurie.</p>
               <p rend="justify">—  Mi s-a părut că era cu desăvârşire zdrobită, şi-a dat cu părerea mister Dick, compătimitor.</p>
               <p rend="justify">—  Ce tot spui? Ai văzut vreodată un crocodil zdrobit? l-a întrebat mătuşa.</p>
               <p rend="justify">—  Nu, cred că niciodată n-am văzut un crocodil, i-a răspuns mister Dick cu glas domol.</p>
               <p rend="justify">—  Nimic din toate astea nu s-ar fi întâmplat de nu şi-ar fi vârât coada crocodilul ăsta bătrân, a spus apăsat mătuşa. Ar fi foarte mult de dorit ca anumite mame să-şi lase în pace fetele după ce le-au măritat şi să nu le mai omoare cu dragostea. Îşi închipuie că pentru că au adus pe lume o nenorocită de fată – ca şi cum, Doamne iartă-mă, fata ar fi vrut sau ar fi cerut să vină pe lume! – ar avea dreptul, nelimitat s-o sâcâie până la moarte. La ce te gândeşti, Trot?</p>
               <p rend="justify">Mă gândeam la tot ce-mi fusese dat să aud. Îmi stăruiau în minte crâmpeie de frază. „Într-o căsnicie nici că se poate mai mare pacoste decât deosebirea de gusturi şi păreri.” „Primul impuls al unei inimi neştiutoare.” „Dragostea mea e clădită pe stâncă.” Dar ajunsesem, acasă; şi pe jos zăceau frunze călcate în picioare, iar vântul de toamnă şuiera.</p>
            </div>
            <div type="div2" rend="P2">
               <head>
                  <label>Capitolul XLVI.</label>Ştiri</head>
               <p rend="justify">Eram căsătorit de vreun an, cred, dacă mă pot bizui pe memoria mea, cam slabă în ce priveşte datele, când, într-o după-amiază, întorcându-mă dintr-o plimbare singuratică, în cursul căreia mă gândisem la cartea pe care o scriam atunci – căci, datorită unei munci îndârjite, repurtasem succese tot mai mari şi lucram la primul meu roman – am trecut prin faţa casei lui missis Steerforth. De când locuiam în cartierul acela, trecusem deseori pe acolo, deşi, ori de câte ori puteam, alegeam alt drum. Se întâmpla însă uneori ca alternativa să implice un lung ocol; aşa că treceam pe acolo destul de des.</p>
               <p rend="justify">Dar niciodată nu aruncam asupra casei mai mult decât o privire fugitivă, şi totdeauna grăbeam pasul. Avea mereu acelaşi aer trist şi sumbru. Niciuna dintre odăile mai bune nu dădeau spre uliţă, iar ferestrele de modă veche, înguste, cu cercevele masive, care niciodată nu fuseseră prea vesele, acum, când erau totdeauna ermetic închise şi cu storurile lăsate, păreau mai posomorâte ca oricând. O alee acoperită, care străbătea o curticică pavată, ducea la o intrare părăsită; şi fereastra rotundă, care lumina casa scării, deşi contrasta violent cu toate celelalte fiindcă era singura fără storuri, avea acelaşi aer trist şi dezolant. Nu-mi amintesc să fi văzut vreodată o lumină aprinsă. Dacă aş fi fost un trecător oarecare, aş fi bănuit, pesemne, că înăuntru zăcea moartă vreo bătrână fără urmaşi. Şi dacă aş fi avut fericirea să nu ştiu nimic despre casa aceea şi aş fi văzut-o des în aceeaşi stare, mi-aş fi desfătat imaginaţia cu fel de fel de ipoteze dintre cele mai fantastice.</p>
               <p rend="justify">Dar aşa cum stăteau lucrurile, mă gândeam la ea cât mai puţin cu putinţă. Spre deosebire de persoana mea fizică, conştiinţa nu reuşea s-o dea uitării după ce trecea pe lângă ea; şi de obicei îmi trezea un lung şir de amintiri. În după-amiaza aceea, casa mi-a părut mai tulburătoare ca alteori, căci îndată ce s-a ivit în faţa mea, s-a învălmăşit cu amintirile copilăriei şi cu visurile anilor următori, cu nălucile unor nădejdi abia înfiripate şi cu umbrele incoerente şi abia descifrate şi înţelese ale dezamăgirilor, precum şi cu acea împletire de experienţă şi imaginaţie care erau rezultatul gândurilor pe care tocmai le pritoceam. Păşisem mai departe, cuprins de melancolie, când, deodată, un glas care a răsunat lângă mine m-a făcut să tresar.</p>
               <p rend="justify">Era un glas de femeie. Nu mi-a trebuit mult timp ca s-o recunosc pe slujnicuţa lui missis Steerforth, slujnicuţa care purtase cândva panglici albastre la bonetă. Renunţase la ele, pesemne, ca să se adapteze atmosferei ce domnea acum în casă, şi le înlocuise cu una sau două funde cafenii, triste.</p>
               <p rend="justify">—  Vă rog, sir, n-aţi vrea să fiţi atât de bun să poftiţi înăuntru, ca să vorbiţi cu miss Dartle?</p>
               <p rend="justify">—  Miss Dartle te-a trimis să mă chemi? am întrebat-o eu.</p>
               <p rend="justify">—  Nu astă-seară, sir, dar e totuna. Miss Dartle v-a văzut trecând acum o zi sau două şi mi-a spus să-mi iau ceva de cusut şi să stau pe scară, şi când vă voi vedea trecând din nou, să vă poftesc înăuntru, să vorbiţi cu ea.</p>
               <p rend="justify">Am făcut cale întoarsă şi, urmând-o, am întrebat-o ce mai face missis Steerforth. Mi-a spus că stăpâna ei se simţea destul de prost şi că stătea mai tot timpul în odaia ei.</p>
               <p rend="justify">Când am ajuns, m-a îndrumat să intru în grădină, s-o caut pe miss Dartle, şi m-a lăsat singur. Am găsit-o şezând pe un scaun, într-un colţ al terasei de unde se vedea oraşul. Era un amurg mohorât, şi cerul era vânăt; când am văzut priveliştea ce se pierdea în depărtare, din care, ici-colo, în lumina palidă, se înălţa silueta unui edificiu mai de seamă, m-am gândit că reprezenta un fundal potrivit pentru portretul acestei femei înfricoşătoare.</p>
               <p rend="justify">M-a zărit când m-am apropiat şi s-a ridicat o clipă, ca să mă privească. Am găsit că era mai lividă şi mai slabă decât ultima oară când o văzusem; ochii ei focoşi erau şi mai strălucitori, iar cicatricea, şi mai pronunţată.</p>
               <p rend="justify">Ne-am salutat cu răceală. După întâlnirea din urmă ne despărţisem supăraţi; şi de astă dată a avut faţă de mine o atitudine dispreţuitoare, pe care nu s-a ostenit s-o ascundă.</p>
               <p rend="justify">—  Mi s-a spus că doriţi să-mi vorbiţi, miss Dartle, i-am spus, rămânând în picioare, cu mâna pe speteaza unui scaun, şi refuzând invitaţia, făcută cu un gest, de a lua loc.</p>
               <p rend="justify">—  Da, vă rog, mi-a zis ea. Spuneţi-mi, a fost cumva găsită fata aceea?</p>
               <p rend="justify">—  Nu.</p>
               <p rend="justify">—  Totuşi, a fugit!</p>
               <p rend="justify">Am văzut cum, în timp ce mă privea, buzele-i subţiri fremătau, de parcă din nou ar fi vrut s-o copleşească cu mustrări.</p>
               <p rend="justify">—  A fugit? am repetat.</p>
               <p rend="justify">—  Da! De la el! mi-a zis cu un rânjet. Dacă n-au găsit-o până acum, se prea poate că n-au s-o mai găsească niciodată. Se prea poate să fi murit!</p>
               <p rend="justify">Niciodată n-am văzut zugrăvită pe vreun chip omenesc o expresie de cruzime triumfătoare asemănătoare aceleia cu care mi-a întors privirea.</p>
               <p rend="justify">—  A-i dori moartea, i-am spus, e urarea cea mai bună pe care o persoană aparţinând sexului ei i-ar putea-o face. Mă bucur, miss Dartle, că vremea v-a muiat până într-atât inima.</p>
               <p rend="justify">N-a binevoit să-mi răspundă, însă întorcându-se spre mine, a râs dispreţuitor şi mi-a zis:</p>
               <p rend="justify">—  Prietenii acestei minunate tinere mult nedreptăţită şi ultragiată sunt, pare-mi-se, şi prietenii dumneavoastră. Sunteţi apărătorul şi susţinătorul drepturilor lor. Doriţi cumva să aflaţi ce se ştie despre ea?</p>
               <p rend="justify">—  Da, i-am zis.</p>
               <p rend="justify">Zâmbind sinistru, s-a ridicat, a făcut câţiva paşi în direcţia gardului de ilex din apropiere, care despărţea pajiştea de grădina de zarzavat, şi a strigat: „Poftim încoace!”, ca şi cum ar fi chemat nu ştiu ce animal respingător.</p>
               <p rend="justify">—  Pot conta, nu-i aşa, mister Copperfield, că vă veţi stăpâni şi că nu vă veţi deda aici la acte de răzbunare sau de afirmare a drepturilor prietenilor dumneavoastră? m-a întrebat privindu-mă peste umăr, cu aceeaşi expresie.</p>
               <p rend="justify">Am dat din cap, fără a înţelege ce voia să spună; iar dânsa, după ce a strigat din nou: „Poftim încoace!”, s-a întors însoţită de respectabilul mister Littimer, care, la fel de respectuos ca altă dată, mi-a făcut o plecăciune şi s-a oprit în spatele ei. Graţia perversă şi aerul de triumf, care aveau totuşi ceva feminin şi atrăgător, cu care miss Dartle a luat loc pe scaunul dintre noi şi s-a uitat la mine erau vrednice de cea mai crâncenă fată de căpcăun din basme.</p>
               <p rend="justify">—  Şi acum povesteşte-i lui mister Copperfield cum a fugit! i-a poruncit, fără a se uita la el şi ducând mâna la vechea cicatrice, care de astă dată se prea poate că zvâcnea mai degrabă de plăcere decât de durere.</p>
               <p rend="justify">—  Mister James şi cu mine, ma'am…</p>
               <p rend="justify">—  Nu mi te adresa mie! l-a oprit ea, încruntându-se.</p>
               <p rend="justify">—  Mister James şi cu mine, sir…</p>
               <p rend="justify">—  Nici mie să nu mi te adresezi, te rog, i-am zis.</p>
               <p rend="justify">Fără a-şi pierde câtuşi de puţin cumpătul, mister Littimer, înclinându-se uşor, ne-a dat a înţelege că tot ceea ce ne este pe plac îi este şi lui; şi a început din nou:</p>
               <p rend="justify">—  Mister James şi cu mine am colindat prin străinătate, împreună cu tânăra aceea, fără încetare din ziua când a părăsit Yarmouthul sub aripa lui mister James. Am vizitat fel de fel de locuri şi am văzut multe ţări străine. Am fost în Franţa, în Elveţia, în Italia… de fapt aproape peste tot.</p>
               <p rend="justify">Îşi aţintise privirea asupra spetezei scaunului, ca şi cum ei i-ar fi vorbit; şi-o bătea uşor cu degetele, ca şi cum ar fi atins o claviatură mută.</p>
               <p rend="justify">—  Mister James era foarte ataşat de această tânără; şi încă niciodată, de când sunt în serviciul lui, nu l-am văzut perseverând timp atât de îndelungat. Tânăra asimila foarte iute orice şi vorbea curent limbi străine; nici n-ai fi zis că era o fată de la ţară. Am băgat de seamă că oriunde ne duceam, era mult admirată.</p>
               <p rend="justify">Miss Dartle şi-a dus mâna la inimă. Şi l-am văzut pe Littimer cum s-a uitat furiş la ea, zâmbind uşor, pentru sine.</p>
               <p rend="justify">—  Într-adevăr, tânăra era foarte mult admirată. Fie pentru toaletele ei; fie pentru că era arsă de vânt şi de soare; fie pentru că se făcea mare caz de ea; fie pentru una, fie pentru alta, fie pentru toate la un loc; însuşirile ei atrăgeau atenţia generală.</p>
               <p rend="justify">Apoi a făcut o scurtă pauză. Rosa Dartle arunca priviri neliniştite asupra priveliştii care se pierdea în zare, şi ca să-şi stăpânească zvâcnirile gurii, îşi muşca buza de jos.</p>
               <p rend="justify">Ridicându-şi mâinile de pe spetează şi împreunându-le, mister Littimer s-a proptit bine într-un picior şi, cu ochii plecaţi şi cu respectabilul său cap puţin înclinat, a urmat:</p>
               <p rend="justify">—  O bucată de vreme, tânăra a dus-o aşa, cu toate că uneori era cam deprimată, până ce apatia şi toanele ei tot mai frecvente l-au obosit pe mister James; şi lucrurile n-au mai mers bine. Şi pe cât dânsul se arăta mai nervos, pe atât starea ei se înrăutăţea; şi trebuie să spun că şi eu am dus-o destul de greu la mijloc, între ei doi. Totuşi, lucrurile s-au mai dres şi s-au mai împăcat de nenumărate ori; şi povestea a durat mult mai mult decât ar fi fost de aşteptat.</p>
               <p rend="justify">Desprinzându-şi privirile din zare, miss Dartle s-a uitat la mine cu expresia de mai înainte. Mister Littimer, după ce şi-a dres glasul tuşind uşor, şi-a mutat greutatea pe celălalt picior şi a continuat:</p>
               <p rend="justify">—  În cele din urmă, după multe certuri şi amarnice învinuiri, într-o bună dimineaţă, mister James a părăsit împrejurimile Neapolelui (dânsa ţinea foarte mult să stea la mare), unde aveau o vilă, amăgind-o că se va întoarce peste o zi sau două, dar mie mi-a lăsat vorbă să-i dau de ştire că pentru binele amândurora – aici mister Littimer a tuşit puţin – s-a hotărât să plece şi s-o lase. Trebuie să spun, însă, că mister James s-a purtat cât se poate de frumos; i-a propus să se mărite cu un domn foarte respectabil, care era gata să-i ierte trecutul, şi care era cel puţin la fel de bun ca orice bărbat la care ar fi putut năzui în împrejurări normale, căci, de fapt, dânsa era de neam foarte prost.</p>
               <p rend="justify">Mister Littimer din nou şi-a mutat greutatea de pe un picior pe celălalt şi şi-a umezit buzele. Am fost convins că persoana la care făcea aluzie ticălosul era chiar el, şi am citit pe faţa Rosei Dartle că era şi ea de aceeaşi părere.</p>
               <p rend="justify">—  Primisem şi însărcinarea să-i comunic şi propunerea asta. Eram gata să fac orice numai ca să-l scap pe mister James din încurcătură şi să restabilesc armonia între el şi mamă-sa, care-l iubeşte şi care a suferit atât de mult din pricina lui. De aceea am acceptat această misiune. Când şi-a revenit în simţiri, după ce i-am dat de ştire că mister James o părăsise, tânăra a avut o criză de o violenţă nemaipomenită. Era ca nebună şi a fost nevoie să fie ţinută cu forţa; altfel, ar fi putut pune mâna pe un cuţit sau s-ar fi aruncat în mare, sau s-ar fi dat cu capul de pardoseala de marmură.</p>
               <p rend="justify">Cu o licărire de bucurie pe faţă şi rezemată de speteaza scaunului, miss Dartle parcă se delecta ascultând cuvintele rostite de ticălosul acela.</p>
               <p rend="justify">—  Dar când am ajuns la punctul al doilea al mandatului încredinţat, a spus mister Littimer, frecându-şi mâinile stingherit, pe care, în orice caz, ar fi fost de aşteptat ca oricine să-l aprecieze cel puţin ca bine intenţionat, ei bine, atunci şi-a dat arama pe faţă. De când sunt n-am văzut fiinţă mai insolentă. Purtarea ei a fost scandaloasă. De lemn sau de piatră să fi fost, şi tot ar fi manifestat mai multă recunoştinţă, mai multă sensibilitate, mai multă răbdare şi mai mult discernământ. Dacă nu m-aş fi ferit, m-ar fi ucis, sunt convins.</p>
               <p rend="justify">—  Asta mă face s-o preţuiesc cu atât mai mult, am spus eu indignat.</p>
               <p rend="justify">Mister Littimer şi-a înclinat capul, ca şi cum ar fi vrut să zică: „Într-adevăr, sir! Dar sunteţi încă tânăr!”, şi apoi a reluat firul povestirii:</p>
               <p rend="justify">—  Pe scurt, am fost silit un timp să îndepărtez din preajma ei orice obiect cu care şi-ar fi putut căşuna vreun rău sieşi sau altora şi s-o ţin încuiată. Cu toate acestea, forţând gratiile de la fereastră, pe care eu însumi le bătusem în cuie, într-o noapte a ieşit şi a sărit pe viţa cultivată în spalier; şi de atunci, după câte ştiu, n-a mai văzut-o nimeni şi nici nu s-a mai auzit nimic de ea.</p>
               <p rend="justify">—  Poate o fi murit, a zis miss Dartle cu un rânjet, de parcă ar fi fost în stare să calce în picioare cadavrul nefericitei.</p>
               <p rend="justify">—  Eu cred, miss Dartle, că s-ar putea să se fi înecat, i-a răspuns mister Littimer, bucuros că i s-a oferit prilejul să se adreseze cuiva. E foarte posibil. Sau poate au ajutat-o pescarii din partea locului şi nevestele şi copiii lor. Fiind deprinsă cu oamenii de rând, adesea stătea cu ei de vorbă pe plajă, lângă bărcile lor. Când mister James lipsea, am văzut-o petrecând zile întregi cu ei. Mister James s-a şi supărat o dată, aflând că le povestise copiilor că era fiica unor pescari şi că demult, în ţara ei, hoinărise şi ea la fel pe ţărmul mării.</p>
               <p rend="justify">Vai, Emily! Frumoasă şi nefericită! Şi în faţa ochilor mei s-a înfiripat un tablou care o înfăţişa pe ţărmul acela depărtat, înconjurată de copilaşi naivi şi nevinovaţi, cum fusese şi ea cândva, ascultând glăscioarele lor, care, de s-ar fi măritat cu un om simplu, i-ar fi putut şopti şi ei „mamă”, ascultând glasul de tunet al mării, care repeta fără contenire: „Niciodată!”</p>
               <p rend="justify">—  M-am convins că nu mai era nimic de făcut, şi atunci, miss Dartle…</p>
               <p rend="justify">—  Nu ţi-am spus să nu mi te adresezi? s-a răstit ea, neînduplecată şi dispreţuitoare.</p>
               <p rend="justify">—  Dumneavoastră mi-aţi adresat cuvântul, miss, s-a scuzat el. Vă rog să mă iertaţi. Dar datoria mea e să mă supun.</p>
               <p rend="justify">—  Fă-ţi datoria, i-a zis ea. Isprăveşte de povestit şi pleacă!</p>
               <p rend="justify">—  M-am convins că nu era chip s-o găsesc, a reluat el cu un aer de nespusă respectabilitate şi făcând o smerită plecăciune, şi atunci m-am dus să-l caut pe mister James acolo unde ne înţelesesem să-i scriu şi l-am informat de cele întâmplate. Am avut un schimb de cuvinte, în urma cărora am socotit că demnitatea mea îmi impunea să-l părăsesc. Puteam îndura şi am îndurat eu multe din partea lui mister James, dar de astă dată m-a jignit prea tare. M-a ofensat. Cunoscând funesta dezbinare dintre el şi maică-sa şi ştiind cât de neliniştită trebuie să fie, mi-am permis să mă întorc acasă, în Anglia, şi am povestit…</p>
               <p rend="justify">—  L-am plătit ca s-o facă, mi-a zis miss Dartle.</p>
               <p rend="justify">—  Întocmai, ma'am… şi am povestit ce ştiam. Nu cred să-mi fi scăpat ceva, a adăugat mister Littimer, după o clipă de chibzuire. Acum am rămas fără slujbă şi aş fi fericit dacă aş găsi un post respectabil.</p>
               <p rend="justify">Miss Dartle mi-a aruncat o privire, parcă spre a mă întreba dacă n-aveam de cerut vreo desluşire. Cum tocmai îmi venise ceva în minte, i-am zis îndată:</p>
               <p rend="justify">—  Aş vrea să ştiu de la acest., individ – alt cuvânt mai blajin nu m-am putut hotărî să folosesc – dacă au interceptat o scrisoare trimisă fetei de acasă sau dacă presupune că dânsa ar fi primit-o.</p>
               <p rend="justify">A  rămas calm şi tăcut, cu ochii în pământ, şi şi-a împreunat mâinile cu vârfurile degetelor de la mâna dreaptă sprijinite pe vârfurile degetelor de la mâna stângă.</p>
               <p rend="justify">Dispreţuitoare, miss Dartle şi-a întors capul către el.</p>
               <p rend="justify">—  Vă cer iertare, miss, s-a oţărât el, trezindu-se parcă din visare, dar oricât de supus aş fi faţă de dumneavoastră, am şi eu mândria mea, deşi nu sunt decât un servitor. Mister Copperfield şi dumneavoastră nu sunteţi totuna. Dacă mister Copperfield doreşte să afle ceva de la mine, îmi permit să-i amintesc lui mister Copperfield că îmi poate pune o întrebare. Am şi eu mândria mea.</p>
               <p rend="justify">După o scurtă luptă interioară, mi-am întors privirea spre el şi i-am spus:</p>
               <p rend="justify">—  Ai auzit întrebarea. Dacă doreşti, n-ai decât să consideri că ţi-am adresat-o. Ce răspuns ai de dat?</p>
               <p rend="justify">—  Sir, mi-a spus, despărţind şi apoi împreunând din nou vârfurile degetelor, nu vă pot da decât un răspuns vag, pentru că una e să destăinuiesc mamei secretele fiului ei, şi alta să vi le destăinuiesc dumneavoastră. Mi se pare puţin probabil ca mister James să fi văzut cu ochi buni primirea unor scrisori de natură să sporească deprimarea şi tensiunea din casă; mai mult decât atât n-aş vrea să vă spun, sir.</p>
               <p rend="justify">—  Asta-i tot? m-a întrebat miss Dartle.</p>
               <p rend="justify">I-am făcut semn că nu mai aveam nimic de spus.</p>
               <p rend="justify">—  Un singur lucru numai! am adăugat când l-am văzut că dădea să plece. Am înţeles rolul jucat de individul ăsta în această ticăloşie şi l-aş sfătui să nu se arate prea mult în lume, întrucât voi relata totul aceluia care încă din fragedă copilărie i-a ţinut fetei loc de tată.</p>
               <p rend="justify">În clipa când începusem să vorbesc, se oprise şi mă ascultase cu calmul său obişnuit.</p>
               <p rend="justify">—  Vă mulţumesc, sir. Dar mă veţi ierta, sir, dacă vă voi spune că în ţara asta nu există nici sclavi, nici păzitori de sclavi şi că nimeni nu e îndrituit să-şi facă singur dreptate. Dacă se încumetă careva s-o facă, riscul e mai degrabă al lui decât al altor persoane. Aşadar, sir, nu-mi va fi teamă să mă arăt oriunde voi pofti.</p>
               <p rend="justify">După care mi-a făcut politicos o plecăciune; şi apoi, după ce i-a mai făcut una Rosei Dartle, s-a retras, trecând pe sub arcul deschis în gardul de ilex pe unde venise. Câteva clipe miss Dartle şi cu mine ne-am uitat unul la altul fără a spune nici un cuvânt, dânsa păstrând aerul acela triumfător pe care-l arborase când îl adusese pe Littimer.</p>
               <p rend="justify">—  Ne-a mai spus, a adăugat ea făcând o grimasă, că, după câte a aflat, stăpânul lui încrucişează de-a lungul coastelor Spaniei şi că are de gând după aceea să navigheze până i se va urî de mare. Dar asta pe dumneavoastră nu vă mai interesează. Prăpastia între mamă şi fiu, care amândoi sunt trufaşi, este mai adâncă decât înainte şi nu întrevăd nici o nădejde de împăcare, căci sunt din acelaşi aluat, şi cu cât trece vremea, cu atât se fac mai îndărătnici şi mai înverşunaţi. Cred că nici asta nu vă interesează; dar constituie o introducere la ceea ce vreau să vă spun. Şi aţintindu-şi asupra mea ochii negri ca tăciunele şi ridicându-şi pătimaşă degetul, mi-a zis: Poate că diavoliţa aceea pe care aţi înfăţişat-o în chip de înger, vorbesc de stricata pe care a cules-o din mocirlă, mai trăieşte, căci oamenii de rând nu mor atât de uşor. Şi dacă trăieşte, desigur că veţi căuta această perlă preţioasă, şi dacă o s-o găsiţi, o să doriţi să-i purtaţi de grijă. Dorim şi noi acest lucru, pentru ca nu cumva să pună din nou gheara pe el. În această privinţă avem unul şi acelaşi interes; şi tocmai fiindcă aş vrea să-i fac orice rău pe care târâtura asta ar fi în stare să-l simtă, de aceea am trimis să vă cheme, ca să auziţi ceea ce aţi auzit.</p>
               <p rend="justify">Mi-am dat seama, după o schimbare în expresia feţei ei, că se apropia cineva în spatele meu. Era missis Steerforth, care mi-a dat mâna, mai rece dar mai solemnă şi mai ceremonioasă ca altă dată; totuşi, am băgat de seamă, şi asta m-a mişcat, că amintirea dragostei ce i-o purtasem odinioară fiului ei părea încă vie, neştearsă. Era foarte schimbată. Portul nu-i mai era nici pe departe atât de trufaş, chipul frumos era brăzdat de cute adânci, iar părul albise aproape de tot. Dar când s-a aşezat, mi s-a părut, că mai era frumoasă şi am recunoscut acea scânteiere a ochilor cu căutătura mândră care de atâtea ori îmi luminase visurile pe când eram la şcoală.</p>
               <p rend="justify">—  Mister Copperfield a aflat totul, Rosa?</p>
               <p rend="justify">—  Da.</p>
               <p rend="justify">—  Chiar din gura lui Littimer?</p>
               <p rend="justify">—  Da; i-am spus şi de ce aţi dorit acest lucru.</p>
               <p rend="justify">—  Eşti o fată bună. Am avut un schimb de scrisori cu fostul dumneavoastră prieten, a urmat apoi adresându-mi-se, dar nu i-au trezit nici simţul datoriei, nici pe acela al obligaţiilor fireşti. De aceea nu urmăresc alt scop decât acela pe care vi l-a împărtăşit Rosa. Dacă, ajutându-l pe bătrânul cumsecade pe care l-aţi adus aici (şi de care îmi pare rău, asta-i tot ce vă pot spune), fiul meu ar putea fi ferit de primejdia de a cădea din nou în mrejele unui vrăjmaş viclean, va fi cu atât mai bine!</p>
               <p rend="justify">După care, s-a îndreptat în scaun şi a încremenit, cu privirea aţintită în depărtări.</p>
               <p rend="justify">—  Vă înţeleg, i-am spus respectuos. Vă asigur că nici nu mă gândesc să interpretez greşit gândurile dumneavoastră. Dar trebuie să vă spun că pe oamenii aceştia atât de crunt năpăstuiţi îi cunosc din copilărie şi că vă înşelaţi amarnic dacă vă închipuiţi că această fată, atât de crâncen terfelită şi amăgită, n-ar prefera de o sută de ori moartea decât să primească măcar un pahar de apă din mâinile fiului dumneavoastră.</p>
               <p rend="justify">—  Lasă, Rosa, lasă! a spus missis Steerforth, oprind-o pe miss Dartle, care voia să intervină. N-are importanţă. Fie şi aşa. Am auzit că v-aţi căsătorit, sir?</p>
               <p rend="justify">I-am răspuns că mă căsătorisem de câtva timp.</p>
               <p rend="justify">—  Şi vă merge bine? Duc o viaţă retrasă şi nu prea sunt la curent cu ce se petrece, dar pare-mi-se că aţi dobândit oarecare faimă.</p>
               <p rend="justify">—  Am fost favorizat de soartă, i-am zis, şi mi s-au adus unele laude.</p>
               <p rend="justify">—  Mama dumneavoastră mai trăieşte? m-a întrebat cu glas ceva mai blajin.</p>
               <p rend="justify">—  Nu.</p>
               <p rend="justify">—  Păcat! Ar fi fost mândră de dumneavoastră. Noapte bună!</p>
               <p rend="justify">I-am strâns mâna, pe care mi-a întins-o cu un aer demn şi mândru, şi am simţit-o liniştită, ca un om pe deplin împăcat. Orgoliul ei era capabil să strunească până şi bătăile inimii şi să-i aştearnă pe faţă un văl de linişte, prin care privea ţintă drept înainte, spre zare.</p>
               <p rend="justify">Depărtându-mă de-a lungul terasei, am băgat de seamă cum stăteau neclintite amândouă, cu ochii asupra priveliştii ce se întindea până în zare, în vreme ce întunericul tot mai des se lăsa în jurul lor. Ici-colo, în oraşul ce se pierdea în depărtare, licărea câte un felinar aprins mai de timpuriu, iar pe cer, în partea dinspre apus, mai stăruia o lumină şovăielnică. Dar din valea largă, din faţă, se înălţa, întinsă ca faţa mării, o pânză de ceaţă, care, împreună cu întunericul, părea gata să le învăluie. Mi-a rămas întipărită în minte această imagine, şi mă înspăimântă, pentru că atunci când pentru ultima oară mi-am întors privirea spre cele două femei, pâcla, ca o mare furtunoasă, se ridicase la picioarele lor.</p>
               <p rend="justify">Reflectând asupra celor ce aflasem, am socotit că era datoria mea să-l încunoştinţez pe mister Peggotty. A doua zi, pe seară, m-am dus la Londra să-l caut. Rătăcea mereu dintr-un loc în altul, în nădejdea că o va regăsi pe nepoata sa, dar zăbovea mai mult la Londra. Deseori îl zărisem în beznă cum trecea pe străzi, căutând, printre puţinele femei care mai băteau drumurile la acele ceasuri târzii, pe aceea pe care se temea c-ar putea s-o afle în rândul lor.</p>
               <p rend="justify">Locuia deasupra băcănioarei din Hungherford Market, despre care am amintit de mai multe ori, şi de unde pornise în primul său pelerinaj. Într-acolo mi-am îndreptat paşii. Întrebând de el, am aflat de la vecini că încă nu plecase de acasă şi că îl puteam găsi sus, în odăiţa sa.</p>
               <p rend="justify">Stătea lângă fereastră, unde ţinea câteva glastre cu flori şi citea. Încăperea era curată şi îngrijită. Într-o clipită mi-am dat seama că era totdeauna pregătită astfel pentru a o primi, şi că ori de câte ori pleca de acasă, socotea că s-ar putea să se înapoieze cu ea. Nu auzise când ciocănisem la uşă şi nu şi-a ridicat ochii decât când i-am pus mâna pe umăr.</p>
               <p rend="justify">—  Mas'r Davy! Vă mulţumesc din suflet, sir, pentru vizită. Staţi jos! Sunteţi foarte bine venit, sir!</p>
               <p rend="justify">—  Mister Peggotty, i-am zis, apucând scaunul pe care mi-l adusese, să nu te aştepţi la prea mult. Am ceva ştiri.</p>
               <p rend="justify">—  Despre Em'ly?</p>
               <p rend="justify">Tulburat, şi-a adus mâna la gură, a pălit şi m-a privit drept în ochi.</p>
               <p rend="justify">—  Unde se află, nu ştiu; dar nu mai e cu el!</p>
               <p rend="justify">S-a aşezat, uitându-se ţintă la mine, şi a ascultat, într-o adâncă tăcere, tot ceea ce am avut de spus. Îmi amintesc cât m-au mişcat demnitatea, mai mult chiar, frumuseţea şi seriozitatea chipului său atunci când, după ce, treptat, şi-a desprins privirea de a mea, şi-a plecat ochii în pământ şi şi-a sprijinit fruntea în palmă. Nu m-a întrerupt niciodată, şi a rămas tot timpul nemişcat.</p>
               <p rend="justify">Mi s-a părut că de-a lungul întregii povestiri n-a urmărit decât imaginea ei, lăsând celelalte personaje să treacă uşor, ca şi cum nici n-ar fi fost.</p>
               <p rend="justify">Când am isprăvit, şi-a ascuns faţa în mâini şi n-a scos nici un cuvânt. M-am uitat câtva timp pe fereastră şi apoi mi-am făcut de lucru cu glastrele.</p>
               <p rend="justify">—  Ce părere aveţi despre toate astea, mas'r Davy? m-a întrebat în cele din urmă.</p>
               <p rend="justify">—  Cred că trăieşte, i-am răspuns.</p>
               <p rend="justify">—  Nu ştiu. S-ar putea ca prima lovitură să fi fost prea greu de îndurat, şi mă tem că în cumplita ei deznădejde… marea cea albastră, de care vorbea adesea… Cine ştie, s-o fi gândit poate ani de-a rândul la ea tocmai pentru că acolo avea să-şi afle mormântul!</p>
               <p rend="justify">A  rostit aceste cuvinte îngândurat, cu glas scăzut şi îngrozit; apoi a început să măsoare odaia în lung şi în lat.</p>
               <p rend="justify">—  Şi totuşi, mas'r Davy, am fost tot timpul atât de sigur că trăieşte, am fost sigur, zi şi noapte, c-am s-o găsesc… Şi asta mi-a dat puteri şi mi-a călăuzit paşii… Nu se poate să mă fi înşelat. Nu! Em'ly trăieşte!</p>
               <p rend="justify">Şi cu un gest categoric a pus mâna pe masă, iar faţa-i arsă de soare s-a încleştat într-o expresie de nestrămutată hotărâre.</p>
               <p rend="justify">—  Nepoată-mea, Em'ly, trăieşte, sir! a afirmat sus şi tare. Nu ştiu de unde vine sau ce e, dar ceva îmi spune că trăieşte!</p>
               <p rend="justify">A  rostit aceste cuvinte cu aerul unui om care aude glasuri tainice. Am aşteptat câteva clipe până şi-a revenit, şi apoi am purces să-i arăt măsurile care, în ajun, mă gândisem că s-ar cuveni luate.</p>
               <p rend="justify">—  Ascultă, scumpe prietene… am dat să încep.</p>
               <p rend="justify">—  Vă mulţumesc, vă mulţumesc, sunteţi prea bun, sir, mi-a tăiat vorba, luându-mi mâna.</p>
               <p rend="justify">—  Dacă o să vină la Londra, ceea ce e probabil… căci unde mai bine decât în acest imens oraş ar putea să i se piardă urma? Şi dacă nu se va întoarce acasă, ce altă dorinţă ar putea nutri decât să se ascundă şi să i se piardă urma?</p>
               <p rend="justify">—  Acasă n-o să se întoarcă, m-a întrerupt, clătinând trist din cap. Dacă dânsa l-ar fi părăsit, s-ar fi întors, poate, dar aşa, nu, sir.</p>
               <p rend="justify">—  Dacă ar veni aici, am urmat, cunosc o persoană care ar putea s-o găsească mai degrabă decât oricine. Îţi mai aduci aminte – ascultă-mă cu bărbăţie, gândeşte-te la ţelul pe care-l urmăreşti – îţi mai aduci aminte de Martha?</p>
               <p rend="justify">—  Din oraşul nostru?</p>
               <p rend="justify">N-am avut nevoie de alt răspuns, căci i se citea pe faţă.</p>
               <p rend="justify">—  Ştii că se află la Londra?</p>
               <p rend="justify">—  Am zărit-o pe stradă, mi-a răspuns, parcă străbătut de un fior.</p>
               <p rend="justify">—  Dar nu ştii, i-am răspuns, că mult înainte de a fugi de acasă, Em'ly a ajutat-o, cu sprijinul lui Ham. Şi nu ştii nici că în noaptea când ne-am întâlnit şi am stat de vorbă peste drum, la han, în cămăruţa aceea dânsa a ascultat la uşă.</p>
               <p rend="justify">—  Mas'r Davy! a exclamat uimit. În noaptea când ningea straşnic de tare?</p>
               <p rend="justify">—  În noaptea aceea! De atunci n-am mai văzut-o. După ce ne-am despărţit, m-am întors ca să-i vorbesc, dar n-am mai găsit-o. Atunci n-am vrut să-ţi pomenesc de ea, dar acum trebuie; ea e persoana de care vorbeam adineauri şi cu care cred că trebuie să luăm legătura. Înţelegi?</p>
               <p rend="justify">—  Înţeleg prea bine, sir.</p>
               <p rend="justify">Treptat coborâsem glasul, ajungând să vorbim în şoaptă, şi aşa ne-am continuat discuţia.</p>
               <p rend="justify">—  Zici că ai văzut-o? Crezi c-ai putea s-o găseşti? Eu, unul, numai din întâmplare aş putea.</p>
               <p rend="justify">—  Cred, mas'r Davy. Ştiu eu un' s-o caut.</p>
               <p rend="justify">—  S-a întunecat. N-ai vrea să mergem împreună şi să încercăm s-o găsim chiar astă-seară?</p>
               <p rend="justify">S-a învoit şi s-a pregătit să mă însoţească. Am văzut cu câtă grijă a făcut rânduială în odăiţă, a pregătit lumânarea şi amnarul, ca să le aibă la îndemână, şi-a făcut patul şi, în sfârşit, ca un automat, a scos dintr-un sertar una din rochiile ei (mi-am amintit că o văzusem purtând-o), a împăturit-o frumos, împreună cu alte veşminte, şi le-a pus pe un scaun, lângă o bonetă. N-a spus nici un cuvânt despre veşminte şi nici eu nu am deschis vorba.</p>
               <p rend="justify">Fără îndoială că lucrurile acestea o aşteptaseră zadarnic multe nopţi de-a rândul.</p>
               <p rend="justify">—  A fost o vreme, mas'r Davy, mi-a zis coborând scara, când o socoteam pe fata asta, pe Martha, deopotrivă cu noroiul călcat în picioare de Em'ly. Dumnezeu să mă ierte, acu s-au schimbat lucrurile.</p>
               <p rend="justify">Pe drum – pe de o parte ca să fac conversaţie, iar pe de alta pentru că eram curios – l-am întrebat de Ham. Aproape cu aceleaşi cuvinte ca şi rândul trecut, mi-a zic că, Ham rămăsese acelaşi şi că „îşi iroseşte viaţa fără să-i prea pese de nimic, dar niciodată nu se plânge şi-i iubit de toată lumea”.</p>
               <p rend="justify">L-am rugat să-mi spună, dacă ştia, ce gândea Ham despre acela care pricinuise toate nenorocirile ce se abătuseră asupra lor. Socotea oare că ar fi vreo primejdie? Ce credea, de pildă că s-ar întâmpla dacă Ham s-ar întâlni cu Steerforth?</p>
               <p rend="justify">—  Nu ştiu, sir, mi-a răspuns. Deseori m-am gândit la asta, dar n-am ajuns să-mi fac o părere.</p>
               <p rend="justify">I-am adus aminte, de dimineaţa aceea, după plecarea micuţei Em'ly, când ne-am dus toţi trei pe plajă.</p>
               <p rend="justify">—  Îţi aminteşti privirea sălbatică aţintită în larg şi cuvintele lui, cum că de acolo „o să vină sfârşitul”?</p>
               <p rend="justify">—  Fireşte că n-am uitat!</p>
               <p rend="justify">—  Ce crezi c-o fi vrut să spună?</p>
               <p rend="justify">—  Mas'r Davy, de multe ori mi-am pus şi eu această întrebare, da' niciodată nu i-am găsit un răspuns. Şi-i ciudat că, deşi e atât de blând şi prietenos, n-am îndrăznit să-l iscodesc în privinţa asta. Niciodată nu mi-a zis vreun cuvânt cât de cât nepotrivit şi nu cred c-ar vorbi el altfel cu mine acuma; dar acolo unde-i zac gândurile, apele nu-s mici. Îs adânci, şi nu le pot vedea fundul, sir.</p>
               <p rend="justify">—  Ai dreptate, i-am zis, asta m-a îngrijorat şi pe mine.</p>
               <p rend="justify">—  Şi pe mine, mas'r Davy, mi-a zis. Mai mult chiar decât îndrăzneala cu care înfruntă primejdiile, deşi amândouă aceste lucruri se datoresc schimbării ce s-a petrecut în el. Nu ştiu de-ar fi în stare de vreo nesăbuinţă în anumite împrejurări, dar nădăjduiesc că ei doi n-or să se mai întâlnească.</p>
               <p rend="justify">Pe la Temple Bar18 pătrunsesem în City. Acum mergea tăcut alături de mine, urmărind ţelul unic căruia îşi închinase viaţa, cu acea încordare a tuturor facultăţilor după care l-ai fi putut recunoaşte îndată chiar şi în mijlocul unei mulţimi. Când am ajuns în apropierea lui Blackfriars Bridge19, a întors capul şi mi-a arătat o femeie care trecea grăbită pe trotuarul celălalt. Am văzut îndată că era fiinţa pe care o căutam.</p>
               <p rend="justify">Am trecut drumul şi am grăbit pasul ca s-o ajungem, când, deodată, mi-am dat seama că dacă i-am vorbi într-un loc mai retras, departe de orice îmbulzeală, unde ar atrage mai puţin atenţia celorlalţi, am putea să-i trezim mai uşor simpatia şi interesul pentru fata fugară. De aceea l-am sfătuit pe mister Peggotty să nu-i vorbim încă, ci s-o urmărim; am făcut acest lucru îndemnat poate şi de o dorinţă obscură de a afla unde se ducea.</p>
               <p rend="justify">Mister Peggotty s-a învoit, şi astfel ne-am ţinut după ea la o anumită distanţă, fără a o pierde din ochi, dar şi fără a ne apropia prea mult, căci se oprea destul de des ca să se uite în jur. Într-un rând, a zăbovit, ca să asculte un tacâm de muzicanţi, şi atunci ne-am oprit şi noi.</p>
               <p rend="justify">A  mers cale lungă. Şi noi după ea. Se vedea, după pas, că se ducea undeva anume; şi asta, împreună cu faptul că apuca pe străzile cele mai frecventate, precum şi vraja ciudată stârnită de taina şi emoţia urmăririi mi-au întărit convingerea dintru început. În cele din urmă a apucat pe o uliţă mohorâtă, întunecoasă, unde nu pătrundeau larma şi vuietul mulţimii; atunci am zis:</p>
               <p rend="justify">—  Acum putem să-i vorbim!</p>
               <p rend="justify">Şi, iuţind pasul, am urmat-o.</p>
            </div>
            <div type="div2" rend="P2">
               <head>
                  <label>Capitolul XLVII.</label>Martha</head>
               <p rend="justify">Ne aflam în cartierul Westminster. Când am întâlnit-o, venea spre noi, aşa că ne-am întors din drum pentru a o urmări; în dreptul lui Westminster Abbey20 părăsise străzile zgomotoase şi puternic luminate. După ce s-a desprins din cele două şuvoaie de trecători care se duceau către pod sau veneau dintr-acolo, a pornit atât de repede, încât, datorită distanţei la care ne aflam în urma ei când cotise, n-am putut s-o ajungem decât pe uliţa îngustă de pe marginea fluviului, lângă „Millbank”.21 În clipa aceea a trecut peste drum, vrând parcă să se depărteze de zgomotul de paşi ce-l auzea apropiindu-se; şi, fără a se uita înapoi, s-a zorit şi mai tare.</p>
               <p rend="justify">Printr-o alee întunecoasă, unde fuseseră adăpostite pentru noapte câteva căruţe, am zărit lucind apele fluviului, şi această privelişte parcă m-a făcut să încetinesc mersul. Fără a spune nici un cuvânt, am atins braţul însoţitorului meu şi, renunţând să trecem strada după ea, am urmărit-o de pe partea cealaltă, furişându-ne la umbra caselor, dar aţinându-ne cât mai aproape în urma ei.</p>
               <p rend="justify">La capătul acelei uliţe mărginaşe se afla pe vremea aceea – şi mai există încă şi astăzi, când scriu aceste rânduri – o cocioabă de lemn, dărăpănată, în care locuiseră, poate, odinioară, barcagiii care treceau oamenii peste apă. Se afla tocmai în locul unde se sfârşea uliţa şi începea un drum cuprins între un şir de case şi malul fluviului. Când a ajuns acolo şi a zărit apa, s-a oprit, ca şi cum ar fi ajuns la destinaţie; apoi a pornit încet de-a lungul apei, privind-o cu luare-aminte.</p>
               <p rend="justify">Până atunci crezusem că se ducea la vreo casă; nutrisem chiar o vagă nădejde că aceasta ar putea să aibă o legătură cu fata pierdută. Dar când prin alee întrezărisem apele fluviului, am simţit că spre ele îşi îndrepta paşii.</p>
               <p rend="justify">Locurile acelea erau îngrozitoare pe atunci; iar noaptea păreau mai triste, mai pustii, mai mohorâte decât orice altă periferie a Londrei. De-a lungul şleaului trist, neîngrijit, ce trecea prin faţa închisorii masive, cu zidurile albe, nu se aflau nici schele, nici case. Un şanţ de scurgere îşi purta alene lăturile până sub zidurile închisorii. Întinderile mlăştinoase dimprejur erau năpădite de ierburi şi buruieni. Într-o latură putrezeau schelele câtorva case începute într-un ceas rău şi rămase neterminate, într-alta, terenul era semănat cu fel de fel de monştri de fier ruginit – cazane, roţi, manivele, ţevi, cuptoare, vâsle, ancore, clopote de scafandri, aripi de mori de vânt – câte şi mai câte obiecte ciudate, adunate de un speculant şi azvârlite pe maidan, unde, din pricina greutăţii, se înfundaseră în ţărâna îmbibată de umezeală, şi parcă zadarnic încercau să se ascundă. Pe malul celălalt, larma şi luminile câtorva fabrici izbucneau în întunericul nopţii, tulburând totul, în afară de coloanele de fum gros ce se revărsau din coşuri. Şerpuind printre grămezile de bârne vechi, pe care mucegaiul crescuse ca un păr verde, şi printre resturi de anunţuri din anul trecut, oferind recompense celor ce vor aduce leşurile înecaţilor, canalurile şi potecile duceau către smârcurile şi mâlul lăsat de reflux. Se zicea că prin părţile acestea s-or fi aflând una din marile gropi comune unde fuseseră aruncaţi morţii pe vremea ciumei celei mari22 şi cică aceasta exercită o înrâurire nefastă asupra întregii vecinătăţi. Sau se prea poate ca locurile să fi ajuns în halul acela datorită revărsărilor de ape spurcate.</p>
               <p rend="justify">Ca şi cum ar fi fost şi ea unul dintre gunoaiele lepădate de unde şi lăsate să se descompună şi să putrezească, fata pe care o urmăream s-a strecurat până la marginea apei şi s-a oprit, singuratică şi mută, în mijlocul, priveliştii de coşmar, cu ochii aţintiţi asupra fluviului.</p>
               <p rend="justify">Pe mal, împotmolite în mocirlă, se aflau nişte luntre şi barcazuri, şi acestea ne-au îngăduit să ne apropiem neobservaţi până la câţiva iarzi de dânsa. I-am făcut semn lui mister Peggotty să rămână pe loc şi am ieşit din umbra lor ca să-i vorbesc. Nu m-am apropiat fără un fior de teamă de această făptură solitară, căci acest sinistru terminus spre care se îndreptase cu atâta hotărâre şi felul cum sta în umbra, cavernoasă a podului, de fier23, privind luminile care se oglindeau, schimonosite în undele fluxului năvalnic, m-au îngrozit.</p>
               <p rend="justify">Cred că vorbea, singură. Deşi îmi aţintisem şi eu privirile asupra apei, sunt sigur că şalul îi alunecase de pe umeri şi că-şi înfăşurase mâinile în el, cu o mişcare nehotărâtă, şovăitoare, ce aducea mai degrabă cu gestul unui somnambul. Ştiu bine, şi niciodată nu voi uita, că tocmai asta m-a făcut să mă întreb, până în clipa în care am apucat-o de braţ, dacă n-are să se arunce în apă sub ochii mei.</p>
               <p rend="justify">În aceeaşi clipă i-am zis:</p>
               <p rend="justify">—  Martha!</p>
               <p rend="justify">A  scos un ţipăt îngrozit şi s-a zbătut cu atâta forţă, încât mă îndoiesc că singur aş fi putut s-o ţin. Dar o mână mai vânjoasă decât a mea a apucat-o; şi când şi-a ridicat privirea şi a văzut a cui era, n-a mai făcut decât o singură încercare şi a căzut la picioarele noastre. Am tras-o la marginea apei până într-un loc unde se afla nişte prundiş uscat, pe care am culcat-o, plângând şi gemând. Peste câtva timp s-a ridicat în capul oaselor, ţinându-şi deznădăjduită capul în palme.</p>
               <p rend="justify">—  Vai, fluviul! a izbucnit pătimaşă. Vai, fluviul!</p>
               <p rend="justify">—  Sst, sst! i-am zis. Linişteşte-te!</p>
               <p rend="justify">Dar ea repeta întruna: „Vai, fluviul!”</p>
               <p rend="justify">—  Ştiu că sunt pe potriva lui, a zis. Ştiu că lui îi sunt sortită. Pentru una ca mine, e prietenul cel mai potrivit. Vine de la ţară, unde a fost cândva curat şi neprihănit… Se târăşte murdar şi ticăloşit de-a lungul uliţelor mohorâte… şi se îndreaptă, ca şi viaţa mea, spre marea cea fără hotar şi veşnic frământată, şi simt că trebuie să merg şi eu cu el!</p>
               <p rend="justify">Niciodată n-am ştiut cu adevărat ce înseamnă deznădejdea, până n-am auzit glasul cu care a rostit aceste cuvinte.</p>
               <p rend="justify">—  Nu mă pot depărta de el! Nu-l pot uita! Zi şi noapte mă urmăreşte! E singurul lucru din lume de care sunt vrednică sau care-i vrednic de mine. Vai, fluviul ăsta dezgustător!</p>
               <p rend="justify">Mi-a trecut prin minte gândul că, dacă n-aş fi ştiut nimic despre Emily, în clipa aceea tot aş fi putut citi întreaga-i poveste pe faţa însoţitorului meu, care o privea neclintit, fără a scoate o vorbă. Niciodată n-am văzut, nici în viaţă, nici în pictură, o îmbinare atât de tulburătoare între groază şi milă. Se clătina ca şi cum ar fi fost gata să cadă, iar mâna pe care i-am atins-o, alarmat de felul cum arăta, îi era rece ca gheaţa.</p>
               <p rend="justify">—  Delirează, i-am şoptit. Dar îndată o să-şi revină şi o să vorbească altfel.</p>
               <p rend="justify">Nu ştiu ce-a vrut să-mi răspundă. Şi-a mişcat buzele şi mi s-a părut că şi vorbise; dar n-a făcut de fapt decât să arate spre ea, cu mâna întinsă.</p>
               <p rend="justify">Din nou a podidit-o plânsul şi şi-a ascuns faţa în prundiş, zăcând aşa, în faţa noastră, ca imaginea prăvălită a ruşinii şi a înjosirii. Dându-mi seama că, pentru a-i vorbi cu folos, trebuia să aşteptăm până se va fi potolit, l-am oprit pe mister Peggotty când a dat s-o ridice şi am rămas amândoi tăcuţi, lângă ea. În cele din urmă s-a mai liniştit.</p>
               <p rend="justify">—  Martha, am întrebat-o atunci, aplecându-mă spre ea şi ajutând-o să se ridice – parcă voia să se scoale cu gândul să plece, dar neavând destulă putere, s-a rezemat de o barcă – ştii cine e cel care mă însoţeşte?</p>
               <p rend="justify">—  Da, mi-a răspuns cu glasul stins.</p>
               <p rend="justify">—  Ştii că te-am urmărit o bună bucată de drum în seara asta?</p>
               <p rend="justify">A  clătinat din cap. Nu se uita nici la mine. – nici la el şi stătea ruşinată, cu boneta şi şalul într-o mână, fără să-şi dea seama că le ţinea, şi apăsându-şi fruntea cu cealaltă.</p>
               <p rend="justify">—  Te-ai liniştit, ca să putem sta de vorbă despre ceea ce te-a interesat atât de mult – nădăjduiesc că cerul o să te răsplătească – în noaptea aceea cu ninsoare grea? am întrebat-o.</p>
               <p rend="justify">A  început iarăşi să plângă cu suspine, şi, bolborosind în şoaptă, mi-a mulţumit că n-am gonit-o de la uşă.</p>
               <p rend="justify">—  Nu vreau nicidecum să mă apăr, a zis după câteva clipe. Sunt o stricată, o femeie pierdută. Nu mai am nici cea mai slabă nădejde. Dar dacă nu vă supăraţi, spuneţi-i dumneavoastră, sir – se depărtase puţin de mister Peggotty – că n-am fost în nici un fel pricina nenorocirii care l-a lovit.</p>
               <p rend="justify">—  Nimeni nu ţi-a adus vreodată această învinuire, i-am răspuns cu tot atâta seriozitate cu câtă îmi vorbise şi ea.</p>
               <p rend="justify">—  Dacă nu mă înşel, mi-a spus cu glasul sugrumat de emoţie, dumneavoastră sunteţi domnul care a venit în bucătărie în noaptea când a fost atât de miloasă şi de bună cu mine; în noaptea când nu numai că nu s-a întors de la mine, ca toţi ceilalţi, dar chiar mi-a dat un ajutor atât de preţios. Nu-i aşa că dumneavoastră sunteţi?</p>
               <p rend="justify">—  Da, eu sunt, i-am zis.</p>
               <p rend="justify">—  Dacă m-aş fi simţit vinovată cu ceva, de mult m-aş fi aruncat în fluviu, a urmat ea, îndreptându-şi privirea către apele lui. De-aş fi avut cel mai mic amestec în nenorocirea ei, n-aş mai fi trăit nici o singură noapte de iarnă.</p>
               <p rend="justify">—  Pricina pentru care a fugit e prea bine cunoscută, i-am spus. Suntem încredinţaţi cu toţii că n-ai avut nici un amestec.</p>
               <p rend="justify">—  Vai, de n-aş fi fost atât de slabă, aş fi putut s-ajung mai bine, căci întotdeauna s-a arătat bună cu mine! a exclamat fata, cu sinceră părere de rău. Niciodată n-am auzit de la ea un cuvânt care să nu fie blând şi înţelept. Cine ar putea bănui c-aş fi încercat s-o îndemn să ajungă ca mine, atunci când ştiu prea bine ce sunt? După ce am pierdut tot ce-i de preţ în viaţă, nici un gând nu m-a chinuit mai mult decât acela că m-am despărţit de ea pentru totdeauna!</p>
               <p rend="justify">Mister Peggotty, care cu o mână se ţinea de copastia unei luntre, ascunzându-şi faţa cu cealaltă, a privit în pământ.</p>
               <p rend="justify">—  Când, înainte de noaptea aceea cu ninsoare grea, am aflat de la unul din oraşul nostru ce s-a întâmplat, gândul cel mai dureros mi-a fost acela că s-ar putea ca unii să-şi aducă aminte că am fost prietene şi să creadă că eu aş fi tras-o pe drumul pierzării! Dar martor mi-e Dumnezeu că mi-aş fi dat viaţa să-i pot reda numele ei cel bun!</p>
               <p rend="justify">De mult dezvăţată să se stăpânească, îşi manifesta mâhnirea şi remuşcările cu o intensitate cutremurătoare.</p>
               <p rend="justify">—  Să-mi fi dat viaţa, n-ar fi fost mare lucru… dar ce pot spune?. m-aş fi resemnat chiar să trăiesc! a strigat. Să trăiesc, bătând noapte de noapte aceste străzi păcătoase, până voi ajunge bătrână ocolită de toţi, şi zi de zi să văd ivindu-se zorile şi luminând aceste lungi şiruri de clădiri nesuferite şi să-mi amintesc cum cândva acelaşi soare pătrundea în odăiţa mea şi mă trezea… Aş fi făcut şi acest lucru ca s-o salvez!</p>
               <p rend="justify">Aşezându-se din nou pe prundiş, a luat câteva pietre în fiecare mână şi le-a strâns în pumni, de parcă ar fi vrut să le sfărâme. Se sucea şi se răsucea mereu, negăsindu-şi locul; ba îşi întindea braţele, ba le încrucişa peste obraz, parcă pentru a-şi feri ochii de lumina îndoielnică, ba lăsa capul în piept, apăsat parcă de povara unor insuportabile amintiri.</p>
               <p rend="justify">—  Ce-aş putea să fac? a întrebat, luptându-se cu deznădejdea care o copleşea. De ce să-mi mai târăsc zilele, când am ajuns un blestem pentru mine şi pacoste pentru oricine se apropie de mine? Apoi, subit, întorcându-se către cel care mă însoţea: Călcaţi-mă în picioare, ucideţi-mă! Când era mândria dumneavoastră, dacă aş fi atins-o în treacăt, pe uliţă, aţi fi socotit că i-am adus o jignire. Desigur, nu puteţi crede – de ce aţi crede? – nici o vorbă din tot ce vă spun. De ce m-aţi crede? Chiar şi acum v-ar arde obrazul de ruşine dacă i-aş adresa un cuvânt. Nu mă plâng. Nu spun că ea şi cu mine am fi deopotrivă. Ştiu că e o mare, o mare distanţă între noi. Spun numai, apăsată de povara vinii şi a păcatului meu, că-i sunt recunoscătoare şi că o iubesc din toată inima. O, să nu vă închipuiţi că mi-ar fi secat toată puterea de a iubi! Izgoniţi-mă cum mă izgoneşte toată lumea! Ucideţi-mă, pentru că am ajuns ceea ce sunt şi pentru că am cunoscut-o vreodată; dar să nu vă închipuiţi una ca asta despre mine!</p>
               <p rend="justify">S-a uitat la ea în timp ce dânsa îi adresa această rugă pătimaşă, delirantă; şi când a tăcut, a ajutat-o cu blândeţe să se ridice.</p>
               <p rend="justify">—  Martha, i-a spus mister Peggotty. Ferească-mă Domnul să te judec eu pe tine. Eu mai puţin ca oricare altul aş avea dreptul s-o fac, fetiţo! De-ai şti cât m-am schimbat cu vremea, nici că ţi-ar veni a crede. Ehe…</p>
               <p rend="justify">Apoi, după ce s-a oprit o clipă, a urmat:</p>
               <p rend="justify">—  Nu vei fi înţeles de ce gentleman-ul ăsta şi cu mine dorim să-ţi vorbim. Nu vei fi înţeles ce am pus la cale. Ascultă!</p>
               <p rend="justify">O  subjugase cu desăvârşire. Stătea sfioasă înaintea lui, şi parcă nici nu îndrăznea să i se uite în ochi; dur cumplita-i durere parcă se potolise şi amuţise.</p>
               <p rend="justify">—  Dac-ai auzit ce-am vorbit mas'r Davy şi cu mine în noaptea aceea când a nins atât de straşnic, a spus mister Peggotty, ştii c-am umblat departe – unde n-am umblat? – s-o caut pe scumpa mea nepoată. Pe scumpa mea nepoată, a repetat el cu tărie. Căci mi-e mai scumpă astăzi, Martha, decât mi-a fost vreodată.</p>
               <p rend="justify">Dânsa şi-a ascuns faţa în mâini; altfel, însă, a rămas neclintită.</p>
               <p rend="justify">—  Am auzit-o spunând, a urmat mister Peggotty, că de timpuriu ai rămas fără tată şi fără mamă şi că nu s-a aflat nici un prieten să le ţină locul, aşa com este obiceiul în lumea aspră a pescarilor. Îţi închipui, poate, că de ai fi avut parte de un asemenea prieten, cu timpul ai fi ajuns să-l îndrăgeşti, doar ştii că nepoata mi-era ca o fiică.</p>
               <p rend="justify">Văzând-o cum dârdâia, fără a scoate o vorbă, a ridicat de jos şalul şi, grijuliu, i l-a pus pe umeri.</p>
               <p rend="justify">—  Ştiu bine, a continuat, că de m-ar mai vedea vreodată, ar merge cu mine pân' la capătul pământului; dar tot atât de bine ştiu c-ar fugi cât mai departe, ca să nu mai dea ochi cu mine. Căci deşi n-are nici un temei să se îndoiască de dragostea mea, şi nici nu se îndoieşte, o, nu, a întărit el cu neclintită încredere în adevărul cuvintelor sale, totuşi iată că intră în joc ruşinea şi ne desparte!</p>
               <p rend="justify">În fiecare vorbă pe care o rostea, destăinuindu-se în chip atât de simplu şi mişcător, aflam noi dovezi că chibzuise îndelung toate aspectele problemei.</p>
               <p rend="justify">—  După cum socotim noi, mas'r Davy şi cu mine, a spus el mai departe, se prea poate ca, într-o bună zi, singură şi îndurerată, să-şi îndrepte paşii spre Londra. Suntem încredinţaţi, şi mas'r Davy şi eu, şi noi toţi, că în tot ce i s-a întâmplat eşti nevinovată ca un prunc. Mi-ai zis că s-a purtat frumos şi a fost inimoasă cu tine. Dumnezeu s-o miluiască, ştiu că aşa era! Aşa era întotdeauna cu toată lumea! Îi porţi şi dragoste, şi recunoştinţă! Ajută-ne, cât îţi stă în putinţă, s-o găsim, şi Dumnezeu să te răsplătească!</p>
               <p rend="justify">Pentru întâia oară Martha i-a aruncat iute o privire, ca şi cum s-ar fi îndoit de vorbele sale.</p>
               <p rend="justify">—  Aveţi încredere în mine? a întrebat ea, cu mirare în glas.</p>
               <p rend="justify">—  Deplină şi desăvârşită! i-a răspuns mister Peggotty.</p>
               <p rend="justify">—  Să-i vorbesc, dacă o voi întâlni vreodată; s-o adăpostesc, de-oi avea un adăpost de împărţit cu ea; şi apoi, fără ştirea ei, să vin să vă caut şi să vă duc la dânsa? a întrebat ea precipitat.</p>
               <p rend="justify">I-am răspuns într-un glas amândoi: „Da!”</p>
               <p rend="justify">Atunci şi-a înălţat privirea şi a făcut legământ solemn că se va închina acestei misiuni cu toată căldura şi credinţa. Că niciodată nu va şovăi sau se va lăsa abătută şi va stărui neîncetat, atâta vreme cât va rămâne o urmă de nădejde. Şi fie ca, de nu şi-ar ţine acest legământ, care acum era scopul vieţii ei şi o lega de un lucru fără păcat, să se simtă, de e cu putinţă, mai nefericită şi mai deznădăjduită decât se simţise adineauri la marginea apei; şi fie ca atunci să fie părăsită pe vecie de oameni, şi de Dumnezeu!</p>
               <p rend="justify">A  rostit aceste cuvinte cu glas abia auzit, şi nu către noi, ci adresându-se cerului întunecat; şi apoi, după ce a sfârşit, a rămas neclintită, cu ochii aţintiţi asupra fluviului mohorât.</p>
               <p rend="justify">Am găsit de cuviinţă să-i împărtăşim ce ştiam; şi m-am apucat de i-am spus de-a fir-a-păr totul. M-a ascultat cu multă luare-aminte, adesea schimbând căutătura, dar rămânând neclintită în hotărârea ei. Uneori ochii i se umpleau de lacrimi, dar şi le stăpânea. Părea adânc transformată şi nu-şi mai putea găsi liniştea.</p>
               <p rend="justify">Când am sfârşit, a întrebat unde ne putea găsi la nevoie. La lumina palidă a unui felinar de pe stradă i-am scris cele două adrese pe o foaie din carneţelul meu, am rupt-o de la cotor, i-am dat-o, iar ea şi-a băgat-o în sân. Am întrebat-o unde locuia. După o scurtă chibzuire, mi-a răspuns că nu rămânea mult în acelaşi loc. Aşadar, n-avea rost să ne dea adresa.</p>
               <p rend="justify">Mister Peggotty mi-a şoptit ceva la care mă gândisem şi eu, dar când mi-am scos punga, n-a fost chip s-o fac să primească vreun ban sau să-mi făgăduiască cel puţin că va primi cu un alt prilej. I-am arătat că mister Peggotty nu era un om sărac, şi că niciunul, nici celălalt nu ne puteam împăca cu gândul s-o lăsăm să facă cercetări cheltuind din agoniseala ei. Dar nici n-a vrut să audă. Şi în această privinţă, mister Peggotty n-a avut mai multă trecere decât avusesem eu. I-a mulţumit cu recunoştinţă, dar a rămas neînduplecată.</p>
               <p rend="justify">—  O să găsesc poate ceva de lucru. O să caut, ne-a zis.</p>
               <p rend="justify">—  Primeşte cel puţin un mic ajutor, am stăruit eu, până găseşti de lucru.</p>
               <p rend="justify">—  Nu pot face pentru bani ceea ce v-am făgăduit, mi-a răspuns. Să ştiu c-aş muri de foame, şi tot n-aş primi o leţcaie. A-mi da bani, înseamnă a-mi răpi încrederea pe care mi-aţi dăruit-o, a-mi lua ţinta pe care mi-aţi dat-o, a mă lipsi de singurul lucru care mă apără de chemarea fluviului.</p>
               <p rend="justify">—  În numele marelui judecător în faţa căruia vom fi cu toţii când va suna ceasul judecăţii, i-am zis, alungă din minte acest gând îngrozitor! Dacă vrea, orice om e în stare să facă bine.</p>
               <p rend="justify">Înfiorată, cu buzele tremurânde şi cu faţa încă şi mai palidă, a răspuns:</p>
               <p rend="justify">—  Poate că v-a fost hărăzit să mântuiţi şi să aduceţi pe calea pocăinţei un suflet păcătos. E un gând care mă sperie; mi se pare prea îndrăzneţ. Dacă aş fi în stare să săvârşesc o faptă bună, aş putea să trag nădejde; căci până acum, din tot ce am făcut, n-au ieşit decât rele. E întâia oară, după mult amar de vreme, când, în ciuda trecutului meu, mi se arată încredere şi mi se dă prilejul să încerc ceva. Altceva nu ştiu şi nu mai am nimic de spus.</p>
               <p rend="justify">Din nou şi-a oprit lacrimile, care începuseră să-i şiroiască pe obraz, şi cu o mână tremurândă l-a atins pe mister Peggotty, ca şi cum ar fi crezut că are virtuţi tămăduitoare. Apoi s-a depărtat pe drumul pustiu. Pesemne că fusese bolnavă multă vreme. Văzând-o mai îndeaproape cu acest prilej, am băgat de seamă că era lipsită de vlagă şi şubredă şi am citit în ochii ei mizeria şi suferinţele îndurate.</p>
               <p rend="justify">Având acelaşi drum, am urmat-o la scurt interval, până am ajuns pe străzile luminoase şi umblate. Îmi inspirase atâta încredere, încât i-am spus lui mister Peggotty că n-ar fi bine s-o urmărim, căci ar însemna că ne îndoim de ea. Fiind şi el de această părere, am lăsat-o să-şi vadă de drumul ei, iar noi am apucat-o spre Highgate. Mister Peggotty m-a petrecut o bună bucată de drum; şi când ne-am despărţit, înălţând o rugăciune ca acest nou efort să fie încununat de succes, am citit pe faţa lui o profundă compasiune, pe care nu mi-a fost greu s-o înţeleg.</p>
               <p rend="justify">Am ajuns acasă la miezul nopţii. Mă oprisem în faţa porţii şi ascultam orologiul catedralei St. Paul, al cărui sunet grav mi s-a părut că-l disting în mulţimea clopotelor ce răsunau de pretutindeni, când, deodată, am văzut cu mirare că uşa căsuţei ocupate de mătuşa mea era deschisă şi că de acolo se prefira o slabă licărire de lumină.</p>
               <p rend="justify">Crezând că mătuşa va fi căzut din nou pradă spaimelor de odinioară şi că urmărea din depărtare desfăşurarea vreunui incendiu imaginar, am dat să intru, ca să stau de vorbă cu ea. Dar, spre marea mea uimire, am văzut un bărbat în grădiniţă.</p>
               <p rend="justify">Ţinea în mână o sticlă şi un pahar şi tocmai bea. M-am oprit brusc, la adăpostul tufişurilor, căci, deşi cerul era noros, răsărise luna; şi l-am recunoscut pe acela despre care crezusem cândva că nu era decât o nălucire a lui mister Dick şi pe care-l întâlnisem şi eu o dată când treceam cu mătuşa pe străzile din City.</p>
               <p rend="justify">Bea şi mânca în acelaşi timp, şi părea să înfulece cu poftă, ca un flămând. Se uita curios la căsuţă, de parcă atunci ar fi văzut-o întâia oară. După ce s-a aplecat ca să pună jos sticla, şi-a înălţat privirea spre ferestre şi apoi a rotit-o de jur împrejur, pieziş şi nerăbdător, ca şi cum s-ar fi grăbit să plece.</p>
               <p rend="justify">O  clipă, lumina din prag s-a întunecat, şi mătuşa a ieşit în grădină. Era tulburată şi i-a numărat nişte bani. Am auzit clinchetul lor.</p>
               <p rend="justify">—  Ce să fac cu ăştia? a întrebat-o.</p>
               <p rend="justify">—  N-am mai mult, i-a răspuns mătuşa.</p>
               <p rend="justify">—  Atunci nu plec, i-a zis. Poftim! Ia-i înapoi!</p>
               <p rend="justify">—  Mizerabile, i-a întors mătuşa cu aprindere, cât o să mă mai storci aşa? Dar la ce bun să te mai întreb? Mă ştii slabă şi de aceea te porţi aşa! Ca să scap pentru totdeauna de vizitele tale, n-ar fi oare mai bine să te las în voia sorţii?</p>
               <p rend="justify">—  Şi atunci de ce nu mă laşi în voia sorţii?</p>
               <p rend="justify">—  Mă întrebi? Ce lipsit de inimă eşti!</p>
               <p rend="justify">Îmbufnat, şi-a sunat banii în mână, clătinând din cap, pentru ca în cele din urmă să-i spună:</p>
               <p rend="justify">—  Aşadar, asta-i tot ce-mi dai?</p>
               <p rend="justify">—  Asta-i tot ceea ce pot să-ţi dau. Ştii bine c-am încercat pierderi mari şi c-am sărăcit. Ţi-am mai spus-o. Acum, că i-ai luat. De ce mă sileşti să te mai văd şi să-mi dau seama în ce hal ai ajuns?</p>
               <p rend="justify">—  Sunt destul de pricăjit, dacă asta-i ce vrei să spui. Trăiesc ca un huhurez.</p>
               <p rend="justify">—  M-ai jefuit, mi-ai luat aproape tot ce am avut, i-a zis mătuşa. Ani de-a rândul mi-ai împietrit inima şi faţă de ceilalţi oameni. Ai fost făţarnic, crud şi nerecunoscător cu mine. Du-te şi te căieşte! Nu mai adăuga alte ocări la răbojul lung, atât de lung al ocărilor ce mi le-ai adus până acum!</p>
               <p rend="justify">—  Aoleu! i-a răspuns. Bine şi frumos! Văd că deocamdată trebuie să mă descurc cu atâta!</p>
               <p rend="justify">Ruşinat parcă, fără voia lui, de lacrimile de indignare ale mătuşii, a părăsit grădina, cu spinarea încovoiată. Făcând doi-trei paşi grăbiţi, l-am întâlnit în poartă, tocmai când ieşea. Şi încrucişându-ne, ne-am măsurat cu priviri deloc prietenoase.</p>
               <p rend="justify">—  Mătuşico, i-am spus iute, iar a venit omul acesta să te tulbure! Dă-mi voie să-i vorbesc! Cine e?</p>
               <p rend="justify">—  Băiatule, mi-a răspuns, luându-mă de braţ, vino înăuntru şi nu-mi spune nici un cuvânt timp de zece minute.</p>
               <p rend="justify">Ne-am aşezat în salonaş. Mătuşa s-a retras îndărătul ecranului verde de odinioară, înşurubat în spătarul unui scaun, şi a stat acolo cam un sfert de ceas, ştergându-şi din când în când ochii. Apoi a venit şi şi-a tras un scaun lângă mine.</p>
               <p rend="justify">—  Trot, mi-a spus mătuşa liniştită, ăsta-i bărbatu-meu.</p>
               <p rend="justify">—  Bărbatul dumitale, mătuşico? Credeam că-i mort!</p>
               <p rend="justify">—  Pentru mine e mort, mi-a răspuns mătuşa, deşi mai trăieşte.</p>
               <p rend="justify">Am rămas tăcut, buimăcit.</p>
               <p rend="justify">—  Nu s-ar crede, mi-a spus mătuşa foarte stăpânită, că Betsey Trotwood e omul să fi încercat vreo iubire pătimaşă, dar a fost o vreme, Trot, când şi-a pus toată încrederea în omul acesta. Când l-a iubit cu adevărat, Trot. Când n-a existat dovadă de dragoste sau de preţuire pe care să nu i-o fi dat! Drept răsplată, dânsul i-a mâncat averea şi i-a zdrobit inima! De aceea Betsey Trotwood şi-a închis dragostea într-un mormânt, pe care l-a umplut şi l-a închis pentru totdeauna!</p>
               <p rend="justify">—  Scumpa, buna mea mătuşă!</p>
               <p rend="justify">—  Când l-am părăsit, a urmat mătuşa, punându-şi ca de obicei mâna pe mâna mea, am fost mărinimoasă. Acuma, Trot, după atâta vreme, pot spune c-am fost mărinimoasă. S-a purtat atât de urât cu mine, încât lesne aş fi putut obţine divorţul în condiţii uşoare; dar n-am făcut-o. Curând a făcut praf tot ce i-am dat, a căzut tot mai jos, s-a însurat, cred, cu altă femeie, a ajuns un vântură-lume, un cartofor, un potlogar. Ai văzut în ce hal e acum. Dar când m-am măritat cu el era un bărbat chipeş şi arătos, a adăugat mătuşa cu ecouri ale mândriei şi admiraţiei de odinioară în glas, şi credeam – ce proastă mai eram! – că era întruchiparea cinstei şi a demnităţii! Mi-a strâns uşor mâna şi a clătinat din cap: Azi, Trot, nu mai înseamnă nimic pentru mine, mai puţin decât nimic. Dar decât să-l văd osândit pentru nelegiuirile lui (ceea ce nu încape îndoială că s-ar întâmpla dacă l-aş lăsa să vagabondeze pe meleagurile astea), prefer să-i dau mai mult decât îmi dă mâna, atunci când vine, ca să-l văd plecat. Am fost o proastă când m-am căsătorit cu el; şi nici până în ziua de astăzi nu m-am vindecat, căci, de dragul iluziilor pe care mi le-am făcut despre el, nu vreau nici măcar ca umbra acestor deşarte închipuiri să sufere. Căci dacă o femeie a iubit cu adevărat cândva, Trot, apoi eu am fost aceea. Suspinând adânc, mătuşa a alungat aceste gânduri şi şi-a netezit rochia. Asta-i, dragul meu! mi-a zis. Acuma ştii totul: şi începutul, şi miezul, şi sfârşitul. Să nu mai vorbim niciodată de povestea asta şi, fireşte, nici altora să nu le pomeneşti de ea. Asta-i pe scurt povestea mea, şi trebuie s-o păstrăm numai pentru noi, Trot!</p>
            </div>
            <div type="div2" rend="P2">
               <head>
                  <label>Capitolul XLVIII.<lb/>
                  </label>De-ale căsniciei</head>
               <p rend="justify">Fără a înceta nici o clipă să-mi îndeplinesc cu punctualitate îndatoririle gazetăreşti, am trudit din greu la cartea mea; şi în cele din urmă a apărut, şi a avut un deosebit succes. N-am fost ameţit de laudele care-mi răsunau în urechi, deşi mi-au făcut mare plăcere şi deşi, nu încape îndoială, aveam despre opera mea o părere mai bună decât toată lumea. Observând firea omenească, mi-am dat seama că cine are temei să creadă în puterile sale niciodată nu se fuduleşte în faţa lumii, ca să-i cucerească încrederea. De aceea, din respect faţă de mine însumi, am rămas modest; şi cu cât culegeam mai multe laude, cu atât mai mult mă străduiam să fiu vrednic de ele.</p>
               <p rend="justify">Cu toate că în celelalte privinţe această carte reprezintă cronica amintirilor mele, n-am de gând să consemnez aici istoricul operelor mele de imaginaţie. Ele vorbesc de la sine şi le las să spună ce au de spus. Când, din întâmplare, pomenesc de ele, nu o fac decât pentru că înfăţişează momente ale evoluţiei mele.</p>
               <p rend="justify">Având destule motive să cred că natura şi împrejurările mă sortiseră să fiu scriitor, mi-am urmat cu încredere vocaţia. Fără această convingere, m-aş fi lăsat păgubaş şi mi-aş fi îndreptat toate energiile către vreo altă îndeletnicire. Aş fi căutat să aflu ce anume fusesem sortit să fiu de natură şi de împrejurări, şi asta m-aş fi străduit să fiu, şi nimic altceva.</p>
               <p rend="justify">Scriind la ziare şi alte publicaţii, câştigam atât de bine, încât, după ce am dobândit acest nou succes, m-am socotit îndreptăţit să renunţ la plicticoasele dezbateri parlamentare. Şi astfel, într-o bună seară, am pus pe note pentru ultima oară muzica cimpoaielor parlamentare, şi de atunci n-am mai auzit-o niciodată, deşi recunosc uneori în coloanele ziarelor glasul care nu suferă nici o schimbare de seamă (în afară doar de faptul că uneori e mai zgomotos), oricât de lungă ar fi sesiunea parlamentară.</p>
               <p rend="justify">Perioada despre care scriu acum se situează, cred, cam la vreun an şi jumătate după căsătoria mea. După fel de fel de experienţe, am renunţat să ne mai ocupăm de gospodărie, căci se dovedise că nu rentează. Am lăsat gospodăria să meargă de la sine şi am angajat un fecioraş. Principala atribuţie a acestuia era să se certe cu bucătăreasa; şi în această privinţă semăna leit cu Whittington24, numai că-i lipsea pisica şi n-avea nici cea mai vagă şansă de a fi ales primar.</p>
               <p rend="justify">Mi se părea că trăia înfruntând în permanenţă o grindină de tigăi şi capace. Întreaga lui existenţă era o luptă, în cele mai nepotrivite momente – când dădeam o masă sau când pe seară veneau câţiva prieteni la noi – numai ce-l auzeai strigând după ajutor şi îl vedeai ieşind valvârtej din bucătărie, urmat de o salvă de proiectile metalice. Am vrut să ne descotorosim de el, dar fiind foarte legat de noi, n-a vrut să plece. Era cam plângăreţ şi, ori de câte ori aduceam vorba de eventualitatea unei despărţiri, începea să se vaite atât de amarnic, încât ne vedeam siliţi să-l ţinem mai departe. N-avea mamă şi nici o altă rubedenie, în afara de o soră, care a fugit în America îndată după ce i l-am luat de pe cap; aşa că rămăsese în grija noastră ca un copil substituit de zâne. Îşi dădea foarte bine seama de jalnica lui situaţie şi mereu îşi ştergea ochii cu mâneca hainei sau se apleca să-şi sufle nasul în colţul unei batiste mici, pe care niciodată n-o scotea întreagă din buzunar, căci din spirit de economie o ţinea ascunsă.</p>
               <p rend="justify">Afurisitul ăsta de fecioraş, pe care, într-un ceas rău, îl tocmisem cu şase lire şi zece şilingi pe an, era izvorul unor nesfârşite necazuri. Îl vedeam cum creştea – şi creştea ca fasolea – cu aprehensiuni că va veni şi vremea când va trebui să se bărbierească; şi chiar că va veni ziua când va cheli sau va albi. Nu întrezăream nici o nădejde că mă voi putea descotorosi de el vreodată; şi privind în viitor, mă gândeam la neajunsurile pe care le vom avea de pe urma lui când va fi bătrân.</p>
               <p rend="justify">Nici prin gând nu mi-a trecut vreodată în ce fel chiar el, nenorocitul, mă va scoate din încurcătură. A furat ceasul Dorei, care, la fel ca toate celelalte lucruri ce ne aparţineau, n-avea un loc anumit; şi după ce l-a vândut, a cheltuit banii luaţi (întotdeauna fusese cam slab de minte) făcând drumul de la Uxbridge la Londra şi de la Londra la Uxbridge pe imperiala diligenţei. După câte îmi amintesc, când l-au prins şi l-au dus la Bow Street, ajunsese la a cincisprezecea călătorie şi nu s-au găsit asupra lui decât patru şilingi şi şase pence şi un flaut cumpărat de ocazie, din care nu ştia să cânte.</p>
               <p rend="justify">Această surpriză şi urmările ei mi-ar fi fost mult mai puţin neplăcute de nu şi-ar fi făcut atâtea remuşcări. Dar şi-a făcut foarte multe remuşcări, şi anume într-un fel neobişnuit – nu toate grămadă, ci în rate. De pildă, a doua zi, după ce am fost nevoit să depun mărturie împotriva lui, a făcut anumite mărturisiri cu privire la un coş din pivniţă, pe care-l credeam plin cu sticle cu vin, dar care nu mai conţinea decât sticle goale şi dopuri. Presupuneam că cel puţin acuma-şi descărcase inima şi că destăinuise tot ce ştia despre bucătăreasă; dar peste o zi sau două, cugetul l-a mustrat iar şi a mărturisit că bucătăreasa avea o fetiţă, care în fiecare zi, dis-de-dimineaţă, venea să ne ia din pâine: precum şi că dânsul luase şpagă de la lăptar ca să-l aprovizioneze cu cărbuni. Peste alte două sau trei zile, poliţia m-a informat că, pe baza relatărilor lui, s-au găsite dosite în bucătărie câteva muşchiuri crude, precum şi cearceafuri ascunse într-un sac cu vechituri. Puţin după aceea a pornit pe o pistă cu totul nouă, dezvăluind că ştie cum că rândaşul de la cârciumă pusese la cale o spargere în casa noastră, ceea ce a avut drept urmare imediata arestare a acestuia. Mă simţeam atât de ruşinat în rolul de victimă, încât bucuros i-aş fi oferit bani ca să-şi ţină gura sau aş fi dat o mită grasă ca să-l facă scăpat. Dar cel mai supărător era faptul că dânsul habar n-avea de acest lucru, ci-şi închipuia că prin fiecare mărturisire îşi răscumpăra vina sau chiar că mă îndatora peste măsură.</p>
               <p rend="justify">În cele din urmă am ajuns să fug ori de câte ori zăream un agent de poliţie care venea să-mi aducă vreo noutate; şi am trăit ascuns până a fost judecat şi osândit la deportare. Dar nici atunci nu ne-a dat pace, trimiţându-ne mereu scrisori şi cerând cu atâta stăruinţă s-o vadă pe Dora înainte de plecare, că Dora s-a dus să-i facă o vizită şi a leşinat când s-a văzut în dosul zăbrelelor de fier. Pe scurt, n-am avut pace până în ziua când a fost expatriat şi a fost făcut (precum am auzit mai târziu) cioban undeva „în părţile de către miazănoapte”; unde anume, din punct de vedere geografic, habar n-am.</p>
               <p rend="justify">Toate acestea m-au pus serios pe gânduri şi m-au făcut să văd greşelile noastre într-o lumină nouă; şi cu toată gingăşia dragostei ce i-o purtam Dorei, într-o seară m-am văzut nevoit să-i împărtăşesc reflecţiile mele.</p>
               <p rend="justify">—  Iubito, i-am zis, îmi pare foarte rău, dar trebuie să constat că lipsa noastră de metodă în administrarea casei nu ne păgubeşte numai pe noi (cu asta ne-am deprins), ci şi pe alţii.</p>
               <p rend="justify">—  Ai tăcut multă vreme, şi acum vrei să fii iar urâcios! mi-a răspuns Dora.</p>
               <p rend="justify">—  Nu, draga mea. Lasă-mă să-ţi explic ce vreau să-ţi spun.</p>
               <p rend="justify">—  Cred că nu ţin să aflu, mi-a zis Dora.</p>
               <p rend="justify">—  Dar ţin eu să afli, iubito. Lasă-l jos pe Jip.</p>
               <p rend="justify">Dora i-a lipit botul de nasul meu şi, ca să mă facă să râd, a strigat: „Buuu!”; văzând că a dat greş, l-a trimis în pagodă şi, cu braţele încrucişate pe piept, s-a aşezat uitându-se la mine cât se poate de resemnată.</p>
               <p rend="justify">—  Ce-i mai prost, draga mea, am început, e că-i contaminăm şi pe alţii. Îi molipsim pe toţi cei din jurul nostru.</p>
               <p rend="justify">Aş fi împins mai departe această metaforă dacă n-aş fi citit pe chipul Dorei că era foarte convinsă că pentru a curma această situaţie aveam să-i propun un nou vaccin sau vreun alt remediu medical. De aceea m-am răzgândit şi am început să-i explic ce voiam să-i spun.</p>
               <p rend="justify">—  Pentru că nu izbutim să fim mai socotiţi, fetiţo, nu numai că ne irosim banii, proviziile şi bunurile şi ne pierdem uneori şi firea, dar pe deasupra ne luăm şi o mare răspundere, fiindcă-i stricăm pe toţi care intră în slujba noastră sau au de-a face cu noi. Încep să cred că nu sunt numai ei vinovaţi, şi că oamenii aceştia cad în păcat pentru că nici noi nu procedăm cum se cuvine.</p>
               <p rend="justify">—  Vai, ce învinuire, a exclamat Dora, holbându-se la mine, să spui despre mine că m-ai prins furând ceasuri de aur! Vai!</p>
               <p rend="justify">—  Iubito, am protestat, lasă prostiile! Cine a făcut cea mai mică aluzie la ceasuri de aur?</p>
               <p rend="justify">—  Tu, mi-a răspuns Dora. Ştii prea bine! Ai zis că nu procedez cum se cuvine şi m-ai asemuit cu ăla!</p>
               <p rend="justify">—  Cu cine?</p>
               <p rend="justify">—  Cu feciorul, a suspinat Dora. Vai, ce inimă de piatră ai, dacă eşti în stare s-o asemuieşti pe biata ta soţie, care te iubeşte, cu o slugă osândită la deportare! De ce nu mi-ai spus părerea pe care o ai despre mine înainte de a mă fi luat de nevastă? De ce nu mi-ai spus, om fără inimă ce eşti, că mă socoteşti mai rea decât un fecior osândit la deportare? Vai, ce părere îngrozitoare ai despre mine! Vai, Doamne, Dumnezeule!</p>
               <p rend="justify">—  Dora, iubito! i-am răspuns, încercând cu blândeţe să dau la o parte batista ce şi-o dusese la ochi. Ceea ce spui nu e numai ridicol, ci şi nedrept. Şi în primul rând este neadevărat.</p>
               <p rend="justify">—  Întotdeauna ai zis despre el că umblă cu gogoşi, a bolborosit Dora. Şi acuma spui despre mine acelaşi lucru! Vai, ce să mă fac? Ce să mă fac?</p>
               <p rend="justify">—  Fetiţa mea iubită, te rog foarte mult, fii rezonabilă şi ascultă bine ce-am vrut să-ţi spun şi ce-ţi spun. Dragă Dora, până nu vom învăţa să ne îndeplinim datoria faţă de cei pe care-i luăm în slujba noastră, nici ei nu vor învăţa să-şi îndeplinească datoria faţă de noi. Am impresia că le dăm acestor oameni prilejuri de a greşi ce n-ar trebui date. Chiar dacă am vrea cu tot dinadinsul să fim atât de neglijenţi în treburile noastre – ceea ce de fapt nu vrem – chiar dacă ne-ar face plăcere şi bucurie să fim aşa – ceea ce de fapt nu ne place – sunt sigur că n-avem dreptul să continuăm a ne purta în felul acesta. Nu facem altceva decât să corupem oamenii. Trebuie să ne gândim la asta. Şi eu, Dora, nu pot să nu mă gândesc la asta. E un gând pe care nu-l pot alunga şi care uneori mă nemulţumeşte. Iată, draga mea, asta voiam să-ţi spun. Hai! Nu fi prostuţă!</p>
               <p rend="justify">Multă vreme Dora nu mi-a dat voie să-i depărtez batista de la ochi. Plângea şi bolborosea în batistă că dacă mă simţeam nemulţumit, de ce am mai luat-o de nevastă? De ce nu i-am spus, măcar în ajunul cununiei, că voi fi nemulţumit şi că ar fi mai bine să nu ne căsătorim? Dacă n-o puteam suferi, de ce n-am trimis-o înapoi la mătuşile ei, la Putney, sau la Julia Mills, în India? Julia ar fi bucuroasă s-o primească şi n-ar asemui-o cu un fecior osândit la deportare. Într-un cuvânt, Dora s-a necăjit atât de tare şi m-am necăjit şi eu atât de mult văzând-o în ce hal era, încât mi-am dat seama că ar fi zadarnic să repet eforturile în această direcţie, fie chiar şi în mod mult mai delicat, şi că se impunea să găsesc altă metodă.</p>
               <p rend="justify">Dar ce metodă mai aveam la dispoziţie? Să-i „formez caracterul”? Asta era o formulă binecunoscută, care sună frumos şi promiţător, aşa că m-am hotărât să formez caracterul Dorei.</p>
               <p rend="justify">Am început imediat. Dora era foarte copilăroasă şi aş fi preferat s-o las în voia ei, dar mă arătam serios şi… în felul acesta am descumpănit-o şi pe ea, şi pe mine. I-am vorbit de problemele care mă preocupau; i-am citit din Shakespeare… şi am extenuat-o până la ultima limită. M-am deprins să-i strecor, în treacăt, cunoştinţe folositoare sau maxime sănătoase, dar când i le împărtăşeam, tresărea de parc-ar fi fost pocnitori. Oricât mă străduiam să-i formez soţioarei caracterul în chip firesc, fără să bage de seamă, vedeam că îndată mirosea despre ce era vorba şi cădea pradă unor temeri dintre cele mai cumplite. Era limpede, mai ales, că Shakespeare i se părea un tip insuportabil. Formarea caracterului mergea foarte încet.</p>
               <p rend="justify">În această acţiune l-am angrenat, fără ştirea lui, şi pe Traddles. Ori de câte ori venea la noi, revărsam asupra lui comorile mele ascunse, ca să ajungă pe ocolite la Dora. În felul acesta i-am transmis lui Traddles o uriaşă cantitate de înţelepciune practică de cea mai bună calitate; dar asupra Dorei procedeul n-a avut nici un efect, afară doar că o deprima şi o băga în răcori la gândul că-i va veni şi ei rândul. M-am trezit în situaţia unui profesor, a unei curse de şoareci, a unei capcane; jucând întotdeauna rolul păianjenului în raport cu musculiţa Dora, şi întotdeauna o tulburam nespus de mult ieşind brusc din borta mea.</p>
               <p rend="justify">Am stăruit totuşi luni în şir, nădăjduind că dincolo de această etapă intermediară va veni şi vremea când Dora şi cu mine ne vom înţelege pe deplin, când, spre marea mea mulţumire, voi fi izbutit să-i „formez caracterul”. Până la urmă mi-a dat în minte că dacă n-am izbutit să fac nimica, deşi în tot acest răstimp am fost ţepos ca un mistreţ sau ca un arici, pricina ar putea să fie că Dora avea caracterul gata format.</p>
               <p rend="justify">După ce am chibzuit mai bine, lucrul mi s-a părut atât de probabil, încât am renunţat la această metodă, care se dovedise mai promiţătoare în teorie decât în practică; şi m-am hotărât s-o iau pe iubita mea soţie-copiliţă aşa cum era, fără a mai încerca s-o schimb prin nici o metodă. Mă săturasem şi eu tot arătându-mă înţelept şi prevăzător şi tot văzând-o pe iubita mea canonindu-se; aşadar, într-o bună zi am cumpărat o pereche de cercei frumoşi pentru dânsa şi o zgardă pentru Jip şi am venit acasă hotărât să mă port cât mai drăguţ cu ea.</p>
               <p rend="justify">Dora a fost încântată de micile mele daruri şi m-a sărutat, bucuroasă; totuşi, între noi mai rămânea o umbră foarte uşoară, e drept, şi eu îmi pusesem în gând s-o înlătur. Dacă era inevitabil să stăruie vreo umbră pe undeva, am hotărât că de aci înainte locul ei este în sufletul meu.</p>
               <p rend="justify">M-am aşezat pe sofa lângă dânsa, i-am prins cerceii în urechi, şi apoi i-am spus că în ultima vreme, pare-mi-se, n-am fost atât de buni prieteni ca de obicei şi că asta s-a întâmplat numai din vina mea. Şi eram foarte sincer, şi de fapt chiar aşa era.</p>
               <p rend="justify">—  Să-ţi spun drept, Dora, viaţa mea, am încercat să fac pe înţeleptul, i-am zis.</p>
               <p rend="justify">—  Şi să mă faci şi pe mine înţeleaptă, mi-a spus sfioasă. Nu-i aşa, Doady?</p>
               <p rend="justify">Am încuviinţat, răspunzând drăgălaşei întrebări puse de sprâncenele-i ridicate, şi i-am sărutat buzele întredeschise.</p>
               <p rend="justify">—  Osteneală zadarnică, a zis Dora, clătinând din cap până au început să-i zornăie cerceii. Ştii doar ce micuţă sunt, şi desigur n-ai uitat numele ce te-am rugat, încă de la început, să mi-l dai. Dacă n-o să-mi zici aşa, mă tem că n-o să-ţi fiu pe plac niciodată. Eşti sigur că nu te gândeşti uneori c-ar fi fost mai bine dacă…</p>
               <p rend="justify">—  Dacă ce, draga mea? am întrebat-o, căci se oprise.</p>
               <p rend="justify">—  Nimic!</p>
               <p rend="justify">—  Nimic? am îngânat-o.</p>
               <p rend="justify">M-a înlănţuit cu braţele în jurul gâtului, a râs, s-a alintat cu numele de gâsculiţă şi şi-a ascuns faţa lângă umărul meu, şi avea cârlionţi atât de bogaţi, încât abia am reuşit să-i dau la o parte ca să-i văd obrazul.</p>
               <p rend="justify">—  Dacă nu mă gândesc uneori că mai bine ar fi fost să nu fi făcut nimic decât să fi încercat să formez caracterul nevesticii? am întrebat-o, luându-mă în zeflemea pe mine însumi. Asta voiai să mă întrebi? Desigur că mă gândesc.</p>
               <p rend="justify">—  Asta ai încercat să faci? a strigat Dora. Vai, ce băiat impertinent!</p>
               <p rend="justify">—  Dar n-am să mai încerc niciodată. Căci îmi iubesc nevestica aşa cum e.</p>
               <p rend="justify">—  E adevărat ce-mi spui… nu mă amăgeşti? m-a ispitit Dora, ghemuindu-se la pieptul meu.</p>
               <p rend="justify">—  De ce aş căuta să schimb pe cine mi-e atât de dragă de atâta vreme? i-am răspuns. Niciodată nu vei fi mai atrăgătoare, dulcea mea Dora, decât aşa cum ai fost lăsată de Dumnezeu; şi n-o să mai facem experienţe trufaşe, ci o să trăim ca mai înainte şi o să fim fericiţi.</p>
               <p rend="justify">—  Şi o să fim fericiţi! a exclamat Dora. Da! Cât e ziua de lungă! Şi n-o să te mai sinchiseşti dacă lucrurile or să meargă niţeluş anapoda câteodată?</p>
               <p rend="justify">—  Nu! Nu! Să ne dăm însă silinţa să facem lucrurile cât mai bine cu putinţă.</p>
               <p rend="justify">—  Şi n-o să-mi mai spui că-i molipsim pe ceilalţi, nu-i aşa? s-a răzgândit Dora. Fiindcă ştii, e îngrozitor de urât!</p>
               <p rend="justify">—  Nu! Nu! i-am făgăduit.</p>
               <p rend="justify">—  Îmi stă mai bine prostuţă decât posomorâtă, nu-i aşa?</p>
               <p rend="justify">—  E mai bine, Dora, să fii aşa cum eşti tu din fire decât să fii orice pe lume.</p>
               <p rend="justify">—  Pe lume! Vai, Doady, prea e mare lumea!</p>
               <p rend="justify">A  clătinat din cap, şi-a înălţat către mine, încântată, ochii ei scânteietori, m-a sărutat, a izbucnit într-un râs vesel şi a dat fuga să-i pună lui Jip zgarda cea nouă.</p>
               <p rend="justify">Astfel s-a încheiat ultima mea încercare de a o schimba pe Dora. Suferisem un eşec; nu-mi puteam suporta înţelepciunea în singurătate; n-o puteam face să se împace cu atracţia pe care Dora o exercitase cândva asupră-mi ca soţie-copiliţă. Am luat hotărârea să fac singur pe tăcute ce s-o putea, ca să îndrept lucrurile; dar mi-am dat seama că, în cel mai bun caz, voi realiza foarte puţin sau voi ajunge din nou ca un păianjen şi va trebui să stau mereu la pândă.</p>
               <p rend="justify">Dar cu umbra dintre noi, de care am pomenit şi care trebuia înlăturată, urmând s-o închid toată în sufletul meu, ce s-a mai întâmplat?</p>
               <p rend="justify">Cunoscutul simţământ de nemulţumire îmi învăluia toată viaţa. Era neschimbat, afară doar că se adâncise poate; dar era la fel de vag ca totdeauna şi mă urmărea ca o melodie tristă, abia auzită în tăcerea nopţii. Îmi iubeam din tot sufletul soţia şi eram fericit; dar fericirea pe care o trăiam nu era aceea pe care oarecum o scontasem şi simţeam necontenit că îmi lipseşte ceva.</p>
               <p rend="justify">Îndeplinindu-mi legământul faţă de mine însumi de a aşterne pe hârtie, în această lucrare, tot ce gândesc, din nou îmi scrutez inima şi îi dau în vileag tainele. Îmi lipsea ceva care cred – şi totdeauna am crezut – că a fost un vis ţesut de imaginaţia mea tinerească; ceva irealizabil; un lucru despre care, ca toţi oamenii, îmi dădeam seama cu durere că era irealizabil. Dar ar fi fost mai bine dacă soţia mea ar fi fost în stare să-mi dea mai mult ajutor şi să-mi împărtăşească nenumăratele gânduri pe care n-aveam cui să le destăinuiesc; şi lucrul acesta ar fi fost cu putinţă; asta ştiam.</p>
               <p rend="justify">Şovăiam în chip ciudat între două concluzii, care nu se puteau împăca între ele: una – că ceea ce simţeam era general uman şi inevitabil; a doua – că reprezenta o particularitate a mea şi că ar fi putut fi altfel; şovăiam între ele, fără să-mi dau seama că se băteau cap în cap. Când mă gândeam la visurile naive ale tinereţii care nu se puteau înfăptui, îmi aminteam de frumoasa vârstă a adolescenţei ce precede maturitatea şi pe care o depăşisem. Şi atunci, zilele fericite petrecute cu Agnes în casa, lor veche şi dragă înviau în faţa ochilor mei ca nişte strigoi care ar putea renaşte într-altă lume, dar care niciodată, niciodată n-ar mai putea prinde viaţă pe acest pământ.</p>
               <p rend="justify">Uneori îmi trecea prin minte ipoteza: Ce s-ar fi putut întâmpla sau ce s-ar fi întâmplat dacă Dora şi cu mine nu ne-am fi cunoscut niciodată? Dar dânsa era atât de strâns şi intim legată de viaţa mea, încât această ipoteză îmi părea cea mai deşartă dintre închipuiri şi repede se mistuia în depărtare, risipindu-se ca funigeii în văzduh.</p>
               <p rend="justify">Am iubit-o întotdeauna. Gândurile de care amintesc moţăiau în mine, şi uneori se trezeau pe jumătate şi aţipeau la loc, în străfundurile conştiinţei mele. Nu ieşeau la suprafaţă; nu exercitau nici o înrâurire asupra vorbelor sau faptelor mele. Purtam singur povara tuturor grijilor noastre mărunte şi a tuturor planurilor mele de viitor: Dora avea grijă de condeiele mele, şi amândoi eram de părere că ne împărţisem sarcinile cât se poate de bine. Dânsa mă iubea cu adevărat şi era mândră de mine; şi ori de câte ori, în scrisorile-i către Dora, Agnes scria câteva cuvinte simţite despre mândria şi plăcerea cu care vechii prieteni urmăreau faima mea crescândă şi parcurgeau o carte de a mea cu impresia că-mi auzeau glasul, Dora îmi citea aceste scrisori cu lacrimi de bucurie în ochii săi luminoşi şi îmi spunea că eram băiatul ei scump, deştept şi celebru.</p>
               <p rend="justify">„Prima pornire greşită a unei inimi neîncercate.” Mereu îmi veneau în minte, pe vremea aceea, aceste cuvinte rostite de missis Strong; aproape că mă obsedau. Adesea mă trezeam auzindu-le noaptea; îmi amintesc chiar că le-am văzut în vis, scrise pe zidurile caselor. Căci îmi dădeam seama acum că atunci când mă îndrăgostisem de Dora, propria-mi inimă fusese neîncercată; şi că, de ar fi fost altfel, n-ar fi simţit – după căsătorie – ceea ce simţise în taină.</p>
               <p rend="justify">„Într-o căsnicie nici că se poate mai mare pacoste decât deosebirea de păreri şi de gusturi.” Îmi aminteam şi aceste cuvinte. Mă străduisem s-o schimb pe Dora, ca să se potrivească cu mine, şi constatasem că era peste putinţă. Nu mi-a mai rămas atunci decât să mă schimb şi să mă potrivesc eu după Dora; să împărtăşesc cu ea ceea ce puteam împărtăşi şi să fiu mulţumit; să port pe umerii mei povara ce se cuvenea să port şi să fiu totuşi mulţumit. Aceasta-i disciplina căreia am încercat să-mi supun inima când am început să cuget. Şi astfel, cel de al doilea an al căsniciei mele a fost mult mai fericit decât cel dintâi; şi – ceea ce e mai important – viaţa Dorei a devenit ca o zi însorită.</p>
               <p rend="justify">Dar, către sfârşitul acestui al doilea an, puterile Dorei au început să slăbească. Nădăjduiam că mâini mai gingaşe decât ale mele îi vor schimba firea şi că zâmbetul unui prunc la sânul ei are s-o transforme pe soţia-mi copiliţă într-o femeie. Dar n-a fost să fie aşa. Sufletul a fâlfâit o clipă în pragul micii sale temniţe şi, fără a-şi da seama de captivitatea sa, a zburat.</p>
               <p rend="justify">—  Când o să pot zburda iar ca înainte, mătuşico, a zis – Dora, o să-l pun pe Jip să se ia la întrecere cu mine. Prea s-a lenevit şi a devenit greoi.</p>
               <p rend="justify">—  Mă tem, draga mea, că l-a ajuns ceva mai grav, i-a răspuns mătuşa, care lucra, liniştită, lângă ea. Bătrâneţea, Dora.</p>
               <p rend="justify">—  Crezi că-i bătrân? a întrebat-o Dora uimită. Vai, ce ciudat îmi pare că Jip îmbătrâneşte!</p>
               <p rend="justify">—  E o boală care ne ajunge pe toţi, Micuţo, pe măsură ce înaintăm în viaţă, i-a spus senină mătuşa. Crede-mi că şi eu sufăr tot mai mult de boala asta.</p>
               <p rend="justify">—  Şi Jip, a zis Dora privindu-l cu milă, chiar şi micul meu Jip? Vai, săracul!</p>
               <p rend="justify">—  Cred că mai are mult de trăit, Blossom, a consolat-o mătuşa, mângâind-o pe obraz (în timp ce Dora se apleca ca să se uite la Jip, care îndată a reacţionat, ridicându-se în două labe şi străduindu-se, în ciuda astmei, să se caţere pe sofa). Trebuie să-i punem o flanelă în cuşcă la iarnă, şi nu m-aş mira să-l văd ieşind vesel şi sprinten, o dată cu florile de primăvară! Bată-l norocul! a exclamat mătuşa. Cred că de-ar avea şi şapte vieţi, chiar şi în pragul morţii ar mai lătra la mine.</p>
               <p rend="justify">Dora îl ajutase să se, suie pe sofa, de unde o înfrunta cu atâta furie pe mătuşa, încât nu se mai putea ţine drept şi lătra încovoindu-se. Cu cât mătuşa se uita mai mult la Jip, cu atâta lătra el mai tare, mai ales că nu putea suferi ochelarii pe care îi purta de câtva timp mătuşa.</p>
               <p rend="justify">După îndelungate parlamentări, Dora a izbutit să-l înduplece să se culce lângă ea; şi când s-a potolit, a început să mângâie una din urechile lui lungi, repetând mereu: „Chiar şi micul Jip? Vai, săracul!”</p>
               <p rend="justify">—  Are însă plămâni foarte buni, a zis mătuşa, şi ştie să duşmănească vârtos. Nu încape nici o îndoială că mai are mulţi ani de trăit. Dar dacă vrei un căţel cu care să faci curse, Blossom, o să-ţi aduc un altul, căci ăsta prea s-a îmbuibat.</p>
               <p rend="justify">—  Mulţumesc, mătuşico, i-a spus Dora cu glas leşinat. Dar, te rog, nu!</p>
               <p rend="justify">—  Nu? a întrebat-o mătuşa, scoţându-şi ochelarii.</p>
               <p rend="justify">—  N-aş putea ţine un câine afară de Jip. Ar însemna să-l jignesc pe Jip! Şi apoi nici nu mă pot împrieteni atât de bine cu vreun alt câine, căci numai Jip m-a cunoscut înainte de a mă căsători, şi el a fost acela care a lătrat când Doady a venit întâia oară la noi în casă. Mă tem că de un alt câine nu m-aş putea ataşa, mătuşico.</p>
               <p rend="justify">—  Fireşte! i-a răspuns mătuşa, mângâind-o din nou pe obraz. Ai dreptate.</p>
               <p rend="justify">—  Nu-i aşa că nu te-ai supărat? a întrebat-o Dora.</p>
               <p rend="justify">—  Vai, ce drăguţă eşti! a exclamat mătuşa, aplecându-se afectuos asupra ei. Cum îţi închipui că m-aş putea supăra?!</p>
               <p rend="justify">—  Nu, nu, nici nu mi-am închipuit că te-ai fi putut supăra, i-a răspuns Dora, dar mă simt puţin cam obosită şi de aceea spun prostii… ştii matale că sunt cam prostuţă în general; dar vorbind de Jip, m-am prostit încă şi mai rău. A fost alături de mine în toate câte mi s-au întâmplat – nu-i aşa, Jip? – şi n-aş vrea să-l jignesc pentru că s-a schimbat şi el puţin… nu-i aşa, Jip?</p>
               <p rend="justify">Jip s-a ghemuit mai aproape de stăpâna lui şi i-a lins mâna.</p>
               <p rend="justify">—  Nu eşti încă atât de bătrân, Jip, ca să-ţi părăseşti stăpâna, nu-i aşa? i-a zis Dora. O să ne mai ţinem unul altuia de urât câtva timp…</p>
               <p rend="justify">Drăguţa mea Dora! Duminica următoare, când a coborât la masă şi s-a bucurat atât de mult văzându-l pe Traddles (care venea în fiecare duminică să ia masa cu noi), am sperat că peste câteva zile va putea „să zburde iar ca înainte”. Dar am fost sfătuiţi să mai aşteptăm câteva zile, şi apoi alte câteva zile; şi tot n-a putut nici să zburde, nici să umble pe picioare. Era foarte drăgălaşă şi foarte veselă; dar picioruşele, care altădată jucau atât de sprintene în jurul lui Jip, îi erau inerte şi ţepene.</p>
               <p rend="justify">Am început în fiecare dimineaţă s-o duc în braţe, jos, pe scări, şi seara s-o urc sus. Mă ţinea de gât şi râdea, de parcă ar fi fost vorba de un rămăşag. Jip lătra şi se învârtea în jurul nostru, o lua înainte şi se uita mereu înapoi, suflând din greu, ca să vadă dacă venim. Mătuşa, cea mai vrednică şi cea mai inimoasă infirmieră din lume, păşea în urma noastră, cărând o grămadă de perne şi şaluri. Pentru nimic în lume mister Dick n-ar fi lăsat altuia, sarcina de a duce lumânările. Adesea Traddles aştepta la piciorul scării, urmărindu-ne cu privirea şi primind glumeţele mesaje pe care Dora i le dădea pentru cea mai drăguţă fată din lume. Alcătuiam un vesel alai, şi cea mai veselă dintre noi era soţia mea copiliţă.</p>
               <p rend="justify">Dar uneori, când o ridicam în braţe şi simţeam că era mai uşoară, mă cuprindea o spaimă cumplită, ca şi cum m-aş fi apropiat de nu ştiu ce tărâm îngheţat, încă nevăzut, care va amorţi şi va stinge viaţa din mine. Am evitat să-i dau vreun nume şi am încercat să-mi ascund acest simţământ; până ce, într-o noapte, când era mai puternic şi după ce mătuşa plecase spunând: „Noapte bună, Blossom!”, m-am aşezat singur la biroul meu şi am plâns, reflectând: „Vai, ce nume funest, biata floricică s-a ofilit pretimpuriu, când era în toată splendoarea ei!”</p>
            </div>
            <div type="div2" rend="P2">
               <head>
                  <label>Capitolul XLIX.</label>Mă văd implicat într-o afacere misterioasă</head>
               <p rend="justify">Într-o bună dimineaţă mi-a sosit cu poşta pe adresa mea de la „Doctors' Commons” următoarea scrisoare din Canterbury, pe care am citit-o cu oarecare mirare:</p>
               <p rend="justify">Scumpe Sir, Împrejurări mai presus de voinţa mea au dezlegat vreme destul de îndelungată acea strânsă prietenie care îmi îngăduia ca, în puţinele clipe de răgaz lăsate de îndatoririle mele profesionale, să contemplu scenele şi întâmplările din trecut, irizate prin prisma memoriei, oferindu-mi întotdeauna, cum şi de acum înainte îmi va oferi, emoţii plăcute, cu totul ieşite din comun. Această împrejurare, scumpe sir, precum şi înălţimea la care v-a ridicat talentul dumneavoastră mă opresc să cutez a-mi lua libertatea să mă adresez vechiului tovarăş al tinereţii mele, spunându-i, familiar, Copperfield! E de ajuns să vă asigur că numele pe care am avut cinstea să-l pomenesc va fi tezaurizat în veci printre documentele casei noastre (mă refer la arhiva privitoare la foştii noştri chiriaşi, păstrată cu grijă de missis Micawber) cu sentimente de stimă personală, egale cu afecţiunea.</p>
               <p rend="justify">Nu se cade ca un om care, datorită propriilor sale greşeli şi a unei îmbinări forţate de împrejurări neprielnice, se găseşte în situaţia unei Nave care a eşuat (dacă va fi iertat să recurgă la o expresie maritimă), nu se cade, repet, ca un asemenea om, când ia pana ca să vă scrie, să înşire cuvinte de laudă şi felicitare. Această sarcină o lasă pe seama unor mâini mai iscusite şi mai curate.</p>
               <p rend="justify">Dacă îndeletnicirile dumneavoastră mai importante vă vor fi permis să descifraţi până aici aceste rânduri nedibace – ceea ce poate fi cazul sau nu, după împrejurări – vă veţi întreba, desigur, ce anume consideraţiuni m-au determinat să vă scriu prezenta misivă. Fie-mi iertat să spun că recunosc fără nici o rezervă că această întrebare este pe deplin îndreptăţită şi să mă străduiesc să-i răspund, precizând din capul locului să nu e vorba de consideraţiuni de ordin pecuniar.</p>
               <p rend="justify">Fără ca să invoc deschis vreo putere ascunsă ce s-ar putea s-o am de a porunci trăsnetului sau de a mâna oriunde poftesc flăcările mistuitoare ale răzbunării, îmi îngădui să arăt, în treacăt, că viziunile mele cele mai luminoase au fost spulberate pentru totdeauna, că pacea sufletului meu e zdruncinată şi că puterea mea de a mă bucura de viaţă e nimicită, că inima mea nu mai e la locul ei şi că nu mă mai pot înfăţişa cu fruntea sus în faţa semenilor mei. Omida a pătruns în floare. Cupa amărăciunii e gata să se reverse. Viermele s-a pus pe lucru, şi foarte curând îşi va răpune victima. Cu cât mai repede, cu atât mai bine. Dar nu vreau să mă abat de la subiect.</p>
               <p rend="justify">Aflându-mă într-o stare de spirit deosebit de dureroasă, pe care n-o poale alina nici missis Micawber, cu toată înrâurirea ce o exercită în întreita ei calitate – ca femeie, ca soţie şi ca mamă – am de gând să fug de mine însumi pentru scurt timp şi să închin patruzeci şi opt de ore vizitării anumitor locuri şi edificii ale metropolei, unde am gustat fericirea altădată. Între alte limanuri de linişte domestică şi de reculegere sufletească spre care îmi voi îndrepta paşii, se numără, fireşte, şi închisoarea tribunalului King's Bench. Aducându-vă la cunoştinţă că poimâine seară, la orele 7 foarte precis, mă voi afla (D. V.25) în faţa zidului dinspre miazăzi al acestei închisori civile, scopul urmărit de această scrisoare este atins.</p>
               <p rend="justify">Nu mă simt îndreptăţit a cere lui mister Copperfield, fostul meu prieten, şi lui mister Traddles, fostul meu prieten de la Inner Temple, dacă acest gentleman mai trăieşte şi mai este accesibil, să binevoiască a veni la această întâlnire şi a reînnoi (pe cât cu putinţă) vechile noastre legături de odinioară. Mă mărginesc să vă spun că la ora şi locul arătate veţi găsi ultimele vestigii rămase dintr-un turn prăbuşit.</p>
               <p rend="justify">WILKINS MICAWBER.</p>
               <p rend="justify">P.-S. Ar putea fi util să mai adaug la cele de mai sus că pe missis Micawber nu am pus-o la curent cu intenţiile mele.</p>
               <p rend="justify">Am recitit scrisoarea de mai multe ori. Deşi cunoşteam stilul emfatic al compunerilor lui mister Micawber şi deşi ştiam cu ce plăcere se aşeza la birou ca să scrie lungi epistole ori de câte ori se ivea un prilej potrivit sau nepotrivit, am fost totuşi încredinţat că această încâlcită comunicare ascundea ceva important. Am lăsat-o din mână ca să mă gândesc; apoi am luat-o iară, ca s-o citesc încă o dată; şi tot mai chibzuiam asupra ei când a venit Traddles, care m-a găsit cât se poate de nedumerit.</p>
               <p rend="justify">—  Dragul meu prieten, i-am zis, ai picat cum nu se poate mai bine. Exact când aveam mai mare nevoie de judecata ta sănătoasă. Ia te uită, Traddles, am primit o scrisoare foarte ciudată de la mister Micawber.</p>
               <p rend="justify">—  Ei taci?! a exclamat Traddles. Nu mai spune! Am primit şi eu una de la missis Micawber.</p>
               <p rend="justify">Şi rostind aceste cuvinte, Traddles, cu obrajii aprinşi de atâta mers şi cu părul zburlit din pricina mişcării şi a emoţiei, s-a uitat de parc-ar fi văzut nu ştiu ce stafie, a scos scrisoarea adresată lui şi mi-a dat-o în schimbul celei primite de mine. L-am urmărit cum pătrundea în miezul scrisorii lui mister Micawber şi am ridicat şi eu din sprâncene când, ridicând din sprâncene, a exclamat: „ „… puterea ascunsă de a porunci trăsnetului sau de a mâna oriunde poftesc flăcările mistuitoare ale răzbunării”! Asta ce-o mai fi, Copperfield?!”, şi abia după aceea m-am apucat să citesc epistola semnată de missis Micawber.</p>
               <p rend="justify">Suna astfel:</p>
               <p rend="justify">Cele mai distinse salutări lui mister Thomas Traddles, şi dacă îşi mai aduce aminte de aceea care cândva a avut fericirea să-l cunoască mai de aproape, aş putea oare să-i cer câteva clipe din timpul său liber? Îl asigur pe mister T. T. că de n-aş fi în pragul disperării, n-aş îndrăzni să abuzez de bunăvoinţa sa.</p>
               <p rend="justify">Cu toate că e un chin pentru mine să vorbesc de asemenea lucruri, pricina care mă face să îndrept acest jalnic apel către mister Traddles şi să-i cer toată indulgenţa nu este alta decât înstrăinarea de soţie, şi de familie a lui mister Micawber (care altădată ţinea aşa de mult la casa lui). Mister Traddles nici că-şi poate face închipuire de schimbarea petrecută în purtarea lui mister Micawber, de violenţa şi de cruzimea lui. Lucrurile s-au înrăutăţit treptat, ajungând să îmbrace formele unei tulburări mintale. Nu trece o zi, vă rog să mă credeţi, mister Traddles, fără să se producă o izbucnire paroxistică. Mister T. nu-mi va cere să-i descriu ce simt în inima mea când îi voi spune că m-am deprins să-l aud pe mister Micawber repetând că şi-a vândut sufletul Diavolului. De multă vreme, ascunzişurile şi misterele au devenit principala lui caracteristică, luând locul nemărginitei încrederi de altădată. Cea mai uşoară provocare – chiar şi o simplă întrebare dacă are vreo preferinţă în ce priveşte mâncarea – constituie un prilej ca să-şi exprime dorinţa de a divorţa. Aseară, când copiii i-au cerut doi pence ca să-şi cumpere bomboane de lămâie – o specialitate a cofetarilor de aici – i-a ameninţat pe cei doi gemeni cu cuţitul de deschis stridiile!</p>
               <p rend="justify">Îl rog din tot sufletul pe mister Traddles să mă ierte că intru în asemenea amănunte. Dar fără ele, mister T. n-ar putea, să-şi facă nici cea mai slabă idee despre situaţia sfâşietoare în care mă aflu.</p>
               <p rend="justify">Pot oare îndrăzni acum să-i dezvălui lui mister T. scopul acestei scrisori? Îmi va îngădui el oare acum să încredinţez binevoitoarei sale atenţii tot amarul meu? Vai, da, căci îi cunosc inima!</p>
               <p rend="justify">Ochiul ager al dragostei nu poate fi lesne orbit când aparţine unei femei. Mister Micawber pleacă la Londra. Cu toate că ascunde cu mare grijă, azi-dimineaţă, înainte de gustare, când a completat destinaţia pe eticheta micii valize maro ce ne-a rămas din vremuri mai fericite, privirea de vultur a îngrijorării conjugale a descifrat, scrise foarte citeţ, trei litere:… d, o, n26. Punctul terminus al diligenţei cu care pleacă este în West End27, la hanul „Crucea de aur”. Pot îndrăzni să-l implor pe mister T. să-l caute pe soţul meu rătăcit şi să stea de vorbă cu el? Pot îndrăzni să-l rog pe mister T. să intervină pentru a mijloci o împăcare între mister Micawber şi familia lui deznădăjduită? Vai, nu, căci asta ar însemna să-i cer prea mult!</p>
               <p rend="justify">Dacă mister Copperfield şi-ar mai aduce cumva aminte de o biată fiinţă care n-a dobândit nici un renume, n-ar vrea mister T. să ia asupra sa sarcina de a-i transmite mărturia stimei mele inalterabile şi rugăminţile mele?</p>
               <p rend="justify">În orice caz, mister T. trebuie să aibă bunătatea de a considera că această scrisoare este strict confidenţială şi sub nici un cuvânt să nu pomenească de ea, nici pe departe, în faţa lui mister Micawber. Dacă mister T. ar binevoi să-mi răspundă (ceea ce cred că este foarte puţin probabil), trimiţându-mi o scrisoare pe adresa; E. M., post-restant, Canterbury, ar avea mai puţine urmări penibile decât una adresată direct aceleia care se iscăleşte, în culmea deznădejdii, Respectuoasa prietenă şi suplicantă a lui mister Thomas Traddles, EMMA MICAWBER</p>
               <p rend="justify">—  Ce zici de această scrisoare? m-a întrebat Traddles, înălţând o clipă privirea spre mine, după ce o citisem pentru a doua oară.</p>
               <p rend="justify">—  Ce zici tu de cealaltă? l-am întrebat tu, căci continua s-o studieze, cu sprâncenele încruntate.</p>
               <p rend="justify">—  Cred, Copperfield, că amândouă laolaltă au un miez mai adânc decât au de obicei scrisorile lui mister şi missis Micawber, mi-a răspuns Traddles, dar nu l-am pătruns încă. Nu încape îndoială că sunt de bună-credinţă amândoi şi că nu sunt de conivenţă. Biata făptură! a adăugat apoi referindu-se la epistola semnată de missis Micawber, în timp ce stăteam alături, comparând cele două scrisori. În orice caz, ar fi un act de caritate din partea noastră dacă i-am scrie şi i-am spune că vom căuta neapărat să stăm de vorbă cu mister Micawber.</p>
               <p rend="justify">Am consimţit pe loc, căci acum îmi făceam mustrări că nu acordasem destulă atenţie ultimei ei scrisori. Precum am arătat, mă pusese pe gânduri când am primit-o; dar furat fiind de alte treburi, cunoscând familia Micawber şi nemaiprimind alte veşti de la ei, am dat-o uitării. Adesea mă gândisem la Micawber, dar întrebându-mă mai ales ce „noi obligaţii băneşti” or mai fi contractând la Canterbury şi amintindu-mi cât de rezervat se purtase cu mine mister Micawber de când intrase în slujba lui Uriah Heep.</p>
               <p rend="justify">I-am scris Emmei Micawber o scrisoare de încurajare şi am iscălit-o amândoi. Ieşind în oraş ca s-o expediem, pe drum Traddles şi cu mine am discutat îndelung, punând fel de fel de ipoteze, pe care nu-i nevoie să le repet. După amiază ne-am sfătuit şi cu mătuşa, dar singura concluzie precisă la care am ajuns a fost că trebuie să fim foarte punctuali la întâlnirea fixată de mister Micawber.</p>
               <p rend="justify">Deşi ne-am prezentat în locul stabilit cu un sfert de ceas înainte de ora 7, l-am găsit pe mister Micawber aşteptându-ne. Cu braţele încrucişate, stătea rezemat de zid şi se uita la ţepuşele de fier fixate deasupra lui, de parcă ar fi fost nişte rămurele îmbrăţişate ale copacilor la umbra cărora îşi petrecuse tinereţea.</p>
               <p rend="justify">Când ne-am apropiat de el, am găsit că ţinuta lui era mai stângace şi mai puţin distinsă ca altădată. Cu prilejul acestei escapade, lepădase hainele negre de rigoare în lumea juriştilor şi purta vechea redingotă şi ciorapii cei lungi, fără a mai avea exact acelaşi aer falnic care-l caracteriza odinioară. Şi-a revenit treptat, pe măsură ce am stat de vorbă, dar lornionul nu-i mai atârna atât de firesc, iar plastronul, deşi îşi păstrase dimensiunile formidabile, parcă era mai puţin scrobit.</p>
               <p rend="justify">—  Gentlemen, ne-a spus mister Micawber după ce am schimbat primele saluturi, v-aţi dovedit prieteni adevăraţi, căci prietenii la nevoie se cunosc! îngăduiţi-mi să vă întreb de sănătatea lui missis Copperfield, în esse şi a lui missis Traddles, în posse28, presupunând că prietenul meu, mister Traddles, nu şi-a unit încă soarta, şi la bine şi la rău, cu obiectul pasiunii sale.</p>
               <p rend="justify">I-am mulţumit pentru aceste amabilităţi, pe care i le-am întors aşa cum se cuvenea. După care, arătându-ne zidul închisorii, a început astfel: „Vă asigur, gentlemen… „, dar l-am oprit, protestând împotriva acestei formule ceremonioase şi rugându-l să ni se adreseze ca altădată.</p>
               <p rend="justify">—  Dragul meu Copperfield, mi-a răspuns, strângându-mi mâna, cordialitatea dumitale mă copleşeşte. Primirea pe care o faci acestei rămăşiţe prăpădite a unui templu care odinioară se chema Om – dacă îmi daţi voie să mă exprim astfel – adevereşte că ai o inimă care face cinste speţei căreia îi aparţinem amândoi. Tocmai voiam să spun că revăd locurile senine unde am petrecut câteva din cele, mai fericite ceasuri ale existenţei mele.</p>
               <p rend="justify">—  Pe care le datoraţi, desigur, lui missis Micawber, i-am zis. Sper că e bine, sănătoasă?</p>
               <p rend="justify">—  Mulţumesc, mi-a răspuns mister Micawber, care s-a întunecat când a auzit această întrebare. O duce aşa şi aşa. Şi iată închisoarea „King's Bench”! a urmat mister Micawber, dând trist din cap. Locul unde, pentru întâia oară după mulţi ani, apăsarea copleşitoare a obligaţiilor pecuniare a încetat să fie proclamată zi de zi de glasuri cicălitoare, care refuzau să părăsească gangul; unde nu există ciocănel la uşă pe care să-l poată folosi, orice creditor; unde scapi de obligaţia de a te înfăţişa personal la procese, iar mandatele de arestare se lasă afară, la poartă! Gentlemen, a urmat mister Micawber, la ora când umbra ţepuşelor de pe creasta acestui zid se proiecta pe pietrişul esplanadei, îmi vedeam copiii cum urmau în plimbarea lor izvodul întortocheat al umbrelor de pe jos, ocolind locurile întunecate. Am cunoscut îndeaproape fiecare piatră de aici. Mă veţi ierta, deci, dacă nu-mi pot ascunde emoţia.</p>
               <p rend="justify">—  Am trecut cu, toţii prin multe încercări de atunci, mister Micawber, i-am zis.</p>
               <p rend="justify">—  Mister Copperfield, mi-a răspuns dânsul cu amărăciune, pe vremea când am locuit în acest refugiu aveam dreptul să-mi privesc semenii cu fruntea sus şi să-i lovesc cu pumnul în obraz dacă m-ar fi jignit. Astăzi nu mai sunt cu semenii mei în asemenea excelente raporturi!</p>
               <p rend="justify">Mâhnit, mister Micawber a întors spatele închisorii şi, luând braţul oferit de mine dintr-o parte şi cel oferit de Traddles din cealaltă parte, ne-am depărtat toţi trei.</p>
               <p rend="justify">—  Sunt unele pietre de hotar pe drumul ce duce spre mormânt a declarat foarte mişcat mister Micawber, privind îndărăt peste umăr, dincolo de care – dacă o asemenea năzuinţă n-ar fi constituit o impietate – aş fi dorit să nu fi păşit niciodată. Şi printre ele, în zbuciumata mea carieră, se numără şi închisoarea tribunalului „King's Bench”.</p>
               <p rend="justify">—  O, sunteţi prost dispus, mister Micawber! şi-a dat cu părerea Traddles.</p>
               <p rend="justify">—  Sunt, sir, a încuviinţat mister Micawber.</p>
               <p rend="justify">—  Nădăjduiesc că nu din pricină că v-ar displăcea îndeletnicirile juridice, a urmat Traddles. Căci, ştiţi, sunt şi eu jurist.</p>
               <p rend="justify">Mister Micawber s-a abţinut să-i răspundă.</p>
               <p rend="justify">—  Ce mai face prietenul nostru Heep, mister Micawber? l-am întrebat, după o scurtă pauză.</p>
               <p rend="justify">—  Scumpul meu Copperfield, mi-a răspuns mister Micawber, pălind şi fiind subit cuprins de o puternică surescitare, dacă mă întrebi de patronul meu socotindu-l prietenul dumitale, îmi pare rău pentru dumneata; dar dacă mă întrebi de el insinuând că ar fi prietenul meu, atunci nu pot decât să zâmbesc sardonic. Însă, în orice calitate mi-ai cere ştiri despre patronul meu, te rog să nu te superi că n-am să-ţi răspund decât atât: oricare ar fi starea sănătăţii sale, are chip vulpesc, ca să nu zic diavolesc. Dă-mi voie ca în calitate personală să refuz a stărui mai mult asupra unui subiect care în viaţa mea profesională m-a împins pe culmile disperării.</p>
               <p rend="justify">Mi-am exprimat părerea de rău că fără să vreau atinsesem o temă care-l supăra atât de tare şi am urmat:</p>
               <p rend="justify">—  Pot să vă întreb, fără riscul de a cădea în aceeaşi greşeală, ce mai fac bunii mei prieteni, mister şi missis Wickfield?</p>
               <p rend="justify">—  Miss Wickfield, mi-a răspuns mister Micawber, roşindu-se, este, aşa cum a fost întotdeauna, o pildă luminoasă, un adevărat model de virtute. Dragă Copperfield, e singurul punct luminos într-o mizerabilă existenţă. Am tot respectul pentru această, tânără lady, toată admiraţia pentru caracterul ei şi mă închin în faţa bunătăţii, cinstei şi dragostei ei! Duceţi-mă undeva, într-un loc mai retras, a adăugat mister Micawber, căci, în starea în care sunt, vă rog să mă credeţi, nu mai pot face faţă!</p>
               <p rend="justify">Am apucat pe o ulicioară, unde şi-a scos batista şi s-a rezemat cu spatele de un zid. Îmi închipui, că dacă m-am uitat la el la fel de consternat ca Traddles, prezenţa noastră i s-o fi părut lipsită, de elan şi de căldură.</p>
               <p rend="justify">—  Mi-a fost scris, a spus mister Micawber cu un suspin pornit din adâncul inimii, dar păstrând totuşi o umbră din vechea lui distincţie, mi-a fost scris ca sentimentele cele mai alese de care suntem capabili să se transforme în remuşcări pentru mine. Omagiile ce le adresez prea-bunei miss Wickfield sunt ca o ploaie de săgeţi ce s-ar înfige în pieptul meu! Credeţi-mă, vă rog, mai bine aţi face să mă lăsaţi să rătăcesc prin lume ca un vagabond! Viermii vor rezolva problema mea în doi timpi şi trei mişcări.</p>
               <p rend="justify">Fără a ţine seama de această rugă, am stat lângă dânsul până şi-a pus batista în buzunar, şi-a potrivit plastronul şi, pentru a păcăli pe oricine s-ar întâmpla să se uite la el, şi-a tras pălăria pe o ureche şi a început să fredoneze. I-am spus atunci – neştiind încă ce prejudiciu am fi încercat dacă l-am fi pierdut – că mi-ar face o deosebită plăcere să-l prezint, mătuşii şi l-am poftit să vină cu noi la Highgate, unde îi stătea la dispoziţie un pat.</p>
               <p rend="justify">—  O să ne preparaţi un punch cum numai dumneavoastră ştiţi, mister Micawber, am adăugat, şi amintindu-vă de lucruri mai plăcute, o să uitaţi ce vă apasă inima.</p>
               <p rend="justify">—  Sau dacă veţi socoti că destăinuindu-vă unor prieteni aţi simţi o uşurare, puteţi să vă destăinuiţi nouă, mister Micawber, a sugerat Traddles, prudent.</p>
               <p rend="justify">—  Faceţi cu mine ce poftiţi! a spus mister Micawber. Sunt ca un fir de pai care pluteşte pierdut în largul mării şi mă văd tras în toate direcţiile de elefanţi… pardon, voiam să spun de elemente29.</p>
               <p rend="justify">Din nou am pornit mai departe, braţ la braţ; am prins tramcarul, în clipa când era gata de plecare şi am ajuns la Highgate fără a mai întâmpina nici o piedică pe drum. Eram cam stânjenit, neştiind nici ce să spun, nici ce să fac, şi Traddles aşijderea. Şi mai tot timpul drumului, mister Micawber a rămas cufundat într-o adâncă tristeţe. Uneori făcea o încercare să-şi îndrepte ţinuta şi fredona finalul unei melodii, dar cădea din nou în adânca sa melancolie, care era şi mai impresionantă datorită pălăriei trase comic pe o ureche şi plastronului ridicat până în dreptul ochilor.</p>
               <p rend="justify">Am preferat să tragem la mătuşa, din pricină că acasă Dora zăcea bolnavă. Când am trimis după dânsa, mătuşa l-a primit pe mister Micawber cu multă bunăvoinţă şi căldură. Mister Micawber, după ce i-a sărutat mâna, s-a retras lângă fereastră şi şi-a scos batista, dând acolo o luptă cu sine însuşi.</p>
               <p rend="justify">Mister Dick era acasă. Foarte milos faţă de toţi cei ce păreau că se simt prost, şi deosebit de dibaci în a-i recunoaşte, s-a apropiat de mister Micawber şi i-a strâns mâna de vreo şase ori în cinci minute. Pe mister Micawber, în tulburarea lui, această atenţie călduroasă din partea unui străin l-a mişcat atât de mult, încât la fiecare strângere de mână exclama: „Mă copleşiţi, sir!” Ceea ce pe mister Dick l-a încântat în aşa măsură, încât a continuat să-i strângă mâna cu şi mai multă vigoare.</p>
               <p rend="justify">—  Prietenia pe care mi-o arată acest gentlemen, i-a spus mister Micawber mătuşii, mă pune la podea, dacă îmi veţi îngădui, ma'am, să folosesc o formulă din vocabularul unuia dintre sporturile noastre naţionale, mai grosolane, anume boxul. Vă asigur că pentru un om care, ca mine, luptă cu atâtea nelinişti şi nedumeriri, o asemenea primire constituie o grea încercare.</p>
               <p rend="justify">—  Prietenul meu, mister Dick, nu e un om ca oricare altul, i-a spus mândră mătuşa mea.</p>
               <p rend="justify">—  Sunt convins de lucrul acesta, a încuviinţat mister Micawber. Şi a adăugat: Sunt foarte mişcat, sir, de primirea cordială pe care mi-o faceţi, căci mister Dick din nou se apucase să-i strângă mâna.</p>
               <p rend="justify">—  Cum vă mai simţiţi? l-a întrebat mister Dick, aruncându-i o privire îngrijorată.</p>
               <p rend="justify">—  Aşa şi aşa, i-a răspuns oftând mister Micawber.</p>
               <p rend="justify">—  Ţineţi capul sus, l-a îndemnat mister Dick, şi vă rog să vă purtaţi ca la dumneavoastră acasă.</p>
               <p rend="justify">Mister Micawber a fost cu totul covârşit de aceste cuvinte prieteneşti, cu atât mai mult când s-a trezit că mister Dick din nou îi strângea mâna.</p>
               <p rend="justify">—  Mi-a fost hărăzit de soartă să dau, în variata panoramă a existenţei umane, şi peste câte o oază de fericire, dar niciuna n-a fost atât de verde, atât de înviorătoare ca aceasta.</p>
               <p rend="justify">Altădată, o asemenea scenă m-ar fi făcut să râd; dar simţeam că eram cu toţii stingheriţi şi încordaţi şi-l urmăream cu atâta nelinişte pe mister Micawber cum şovăia între dorinţa vie de a destăinui ceva şi aceea de a nu dezvălui nimic, încât am făcut febră. Traddles şedea pe marginea scaunului, cu ochii larg deschişi, cu părul mai zburlit ca niciodată, şi se uita când în pământ, când la mister Micawber, fără a încerca măcar să scoată o vorbă. Mătuşa, deşi îşi concentrase întreaga atenţie asupra noului ei oaspete, se stăpânea mult mai bine decât oricare dintre noi; căci dânsa întreţinea conversaţia cu el şi, vrând-nevrând, îl făcea să vorbească.</p>
               <p rend="justify">—  Sunteţi un vechi prieten al nepotului meu, mister Micawber, i-a spus mătuşa. Îmi pare rău că n-am avut plăcerea să vă cunosc până acum.</p>
               <p rend="justify">—  Ma'am, i-a răspuns mister Micawber, şi mie îmi pare rău că n-am avut cinstea să vă fi cunoscut mai demult. N-am fost întotdeauna ruina pe care o aveţi acum în faţă.</p>
               <p rend="justify">—  Nădăjduiesc că missis Micawber şi membrii familiei dumneavoastră sunt bine sănătoşi, sir, a urmat mătuşa.</p>
               <p rend="justify">Mister Micawber a plecat capul.</p>
               <p rend="justify">—  Sunt, ma'am, în măsura în care nişte venetici şi surghiuniţi pot fi bine sănătoşi vreodată, a replicat el cu deznădejde în glas, după o scurtă pauză.</p>
               <p rend="justify">—  Doamne fereşte, ce tot vorbiţi, sir? a izbucnit mătuşa, cu bruscheţea ei obişnuită.</p>
               <p rend="justify">—  Existenţa familiei mele e în joc, ma'am, i-a răspuns mister Micawber. Patronul meu…</p>
               <p rend="justify">Aici, vrând parcă să ne aţâţe, mister Micawber s-a oprit; şi s-a apucat să cojească lămâile, care, la cererea mea, îi fuseseră aduse împreună cu toate celelalte ingrediente pentru pregătirea punch-ului.</p>
               <p rend="justify">—  Şi ce-i cu patronul dumneavoastră? a întrebat mister Dick, scuturându-l de braţ, ca să-i aducă aminte.</p>
               <p rend="justify">—  Vă mulţumesc, sir, că mi-aţi adus aminte, i-a zis mister Micawber. Şi din nou au dat mâna. Patronul meu, mister Heep, mi-a făcut odată cinstea, ma'am, să-mi spună că dacă n-aş primi banii care mi se cuvin cu titlu de remuneraţie pentru slujba pe care o îndeplinesc la el, aş ajunge probabil un măscărici din aceia care înghit săbii sau mănâncă foc. Oricât aş vrea să-l contrazic, trebuie să recunosc că-i foarte probabil că bieţii mei copii vor fi siliţi să-şi câştige pâinea de toate zilele ca saltimbanci, iar missis Micawber va fi silită să încurajeze isprăvile lor nefireşti învârtind la caterincă.</p>
               <p rend="justify">Vrând să arate că aceste lucruri nu se vor întâmpla decât după ce dânsul nu va mai fi în viaţă, mister Micawber a răsucit cuţitul cu un gest spontan, dar expresiv; apoi s-a apucat iar să cureţe lămâia, cu un aer deznădăjduit.</p>
               <p rend="justify">Mătuşa şi-a sprijinit cotul pe măsuţa care se afla de obicei lângă ea şi l-a fixat cu multă luare-aminte. În ciuda aversiunii cu care priveam ideea de a-l ademeni să facă destăinuirile pe care se codea să le facă, aş fi fost gata în acel moment să recurg la acest mijloc, de n-aş fi băgat de seamă la ce stranii manevre se deda; dintre care amintesc numai că a azvârlit cojile de lămâie în ceainic, zahărul în cutia de tabac, că alcoolul l-a turnat într-o ulcică goală şi că a dat să toarne apă fiartă dintr-un sfeşnic. Mi-am dat seama că se apropia criza, şi într-adevăr a izbucnit. Şi-a strâns cu zgomot toate uneltele şi materialele, s-a ridicat de pe scaun, şi-a scos batista şi a izbucnit în plâns.</p>
               <p rend="justify">—  Dragă Copperfield, mi-a zis mister Micawber cu faţa ascunsă în batistă, ritul ăsta cere, mai mult ca oricare altul, o minte senină şi un sentiment de demnitate personală. Nu sunt în stare să-l îndeplinesc. Mi-e imposibil.</p>
               <p rend="justify">—  Ce s-a întâmplat, mister Micawber? l-am întrebat. Vă rog, vorbiţi. Sunteţi între prieteni.</p>
               <p rend="justify">—  Între prieteni, sir! a repetat mister Micawber, şi tot ce ascunsese până atunci în sufletul lui deodată s-a revărsat. Doamne, Dumnezeule, mă simt atât de tulburat tocmai pentru că sunt între prieteni. Ce s-a întâmplat? Dar ce nu s-a întâmplat? S-a întâmplat o ticăloşie; o josnicie; o înşelăciune, o fraudă, o uneltire, asta s-a întâmplat! Şi numele pe care-l poartă această grămadă30 de orori e HEEP!</p>
               <p rend="justify">Mătuşa a bătut din palme, iar noi toţi am sărit în sus ca nişte posedaţi.</p>
               <p rend="justify">—  Lupta s-a sfârşit! a declarat mister Micawber, gesticulând violent cu batista şi făcând din când în când cu amândouă braţele mişcări de parcă ar fi înotat în mijlocul unui ocean de greutăţi supraomeneşti. Nu mai pot duce o astfel de viaţă! Sunt o făptură nenorocită, lipsită de toate acele lucruri care fac viaţa suportabilă. De când am intrat în slujba acestui ticălos afurisit, toate cele au devenit tabu. Daţi-mi înapoi soţia, daţi-mi înapoi copiii, puneţi-l la loc pe Micawber în pielea acestui nenorocit care poartă ghetele mele, şi gata sunt chiar de mâine să înghit săbii. Şi chiar cu pofta!</p>
               <p rend="justify">De când sunt n-am văzut un om atât de întărâtat. Am încercat să-l liniştesc, ca să ne putem înţelege, dar el se întărâta tot mai tare şi nu voia să audă de nimic.</p>
               <p rend="justify">—  Nu voi da mâna cu nimeni, a proclamat mister Micawber gâfâind, suflând şi gemând ca un om care se zbate într-o apă îngheţată, până… nu-l voi fi zdrobit, până nu-l voi fi făcut fărâme… pe şarpele acela respingător… pe HEEP! Nu voi mai primi să fiu găzduit de nimeni până… nu voi fi făcut ca… Vezuviul… să-şi reverse lava… asupra tâlharului… de HEEP! Sub acest acoperiş… orice băutură… dar mai ales un punch… mi-ar rămâne în gât… până nu-i voi fi stins luminile ochilor… neruşinatului escroc şi mincinos… care e HEEP! Nu voi mai cunoaşte… pe nimeni… şi nu voi mai scoate o vorbă… şi nicăieri nu-mi voi găsi pacea… până nu-l voi fi pulverizat… până nu-l voi fi prefăcut în atomi… pe făţarnicul şi sperjurul nemuritor şi transcendent care e… HEEP!</p>
               <p rend="justify">Mi-a fost de-a dreptul teamă ca nu cumva mister Micawber să moară pe loc. Cazna cu care a rostit acest fraze incoerente, precum şi furia şi vehemenţa de neînchipuit cu care s-a năpustit înainte ori de câte ori se apropia momentul când avea să pomenească numele lui Heep erau înfricoşătoare; şi atunci când, asudat, cu obrazul schimbând culori dintre cele mai ciudate şi înghiţind un nesfârşit şir de noduri (care i se urcau degrabă pe gât, de unde îi săreau parcă pe frunte), s-a prăbuşit pe un scaun, am crezut că i-a sosit, clipa din urmă. Am vrut să-i sar în ajutor, dar m-a oprit şi n-a vrut să audă de nimic.</p>
               <p rend="justify">—  Nu, Copperfield! Să nu-mi mai spui nimic… ăă… până ce missis Wickfield… ăă… nu va primi despăgubiri pentru prejudiciile aduse de vicleanul acela ticălos care e… HEEP! (Sunt ferm convins că n-ar fi putut rosti, trei vorbe în şir dacă n-ar fi căpătat deodată o energie uluitoare simţind că trebuie să-i rostească numele.) Secret inviolabil… toată lumea, fără nici o excepţie… de azi într-o săptămână… la ceasul gustării de dimineaţă… toţi cei de faţă… inclusiv mătuşa… şi acest gentleman atât de prietenos… să fie la hanul din Canterbury… unde… odinioară missis Micawber şi cu mine… am cântat în cor Auld Lang Syne31… şi… îl voi demasca pe banditul fără pereche… pe HEEP! Nimic altceva de spus… sau de ascultat vreun sfat… plec chiar acum… nu-s în stare… să suport tovărăşia nimănui… cât sunt pe urmele ticălosului şi nemernicului trădător… HEEP!</p>
               <p rend="justify">Repetând acum pentru ultima oară cuvântul magic, care-i dăduse putere să meargă până la capăt, şi depăşindu-şi toate eforturile de până atunci, mister Micawber s-a năpustit afară, lăsându-ne pe toţi într-o stare de fierbere, de aşteptare şi de uimire vecină cu starea în care se găsea el. Dar nici în această împrejurare n-a putut rezista slăbiciunii pentru genul epistolar; căci pe când mai eram cu toţii în culmea fierberii, a aşteptării şi a uimirii, mi-a fost înmânat următorul bilet foarte pitoresc, expediat dintr-o cârciumă aflată în vecinătate, unde se oprise ca să-l scrie:</p>
               <p rend="justify">Strict secret şi confidenţial.</p>
               <p rend="justify">SCUMPE SIR, Vă rog să-mi permiteţi să prezint, prin mijlocirea dumneavoastră, scuzele mele preabunei dumneavoastră mătuşi pentru ieşirea pe care am avut-o. După un conflict lăuntric mai uşor de imaginat decât de descris, vulcanul care mocnea de mult a erupt.</p>
               <p rend="justify">Nădăjduiesc că am precizat destul de limpede întâlnirea pe care v-am dat-o de azi într-o săptămână, dimineaţă, în localul hanului din Canterbury, unde odinioară missis Micawber şi cu mine am avut cinstea de a ne uni glasurile cu acela al domniei-voastre, intonând binecunoscutul cântec al Nemuritorului perceptor al accizelor, al cărui leagăn a fost dincolo de Tweed.32</p>
               <p rend="justify">După ce îmi voi fi îndeplinit datoria şi voi fi săvârşit actul de reparaţie – care singure îmi pot da dreptul de a-i privi în faţă pe semenii mei muritori – voi dispărea fără urmă. Şi nu voi cere decât să fiu aşezat şi eu în acel lăcaş de universală odihnă, unde, În strâmtele sicrie, dorm toţi pentru vecie, Înaintaşii vajnici din biet cătunul meu.33</p>
               <p rend="justify">Cu simpla inscripţie, WILKINS MICAWBER.</p>
            </div>
            <div type="div2" rend="P2">
               <head>
                  <label>Capitolul L.</label>Visul lui Mister Peggotty se înfăptuieşte</head>
               <p rend="justify">Trecuseră câteva luni de când stătusem de vorbă cu Martha pe malul Tamisei. N-o mai văzusem de atunci, dar cu mister Peggotty se întâlnise în mai multe rânduri. Strădaniile ei pline de zel fuseseră zadarnice; iar din spusele lui rezulta că nu obţinuse nici o ştire cu privire la soarta lui Emily. Mărturisesc că începusem să pierd orice nădejde că am mai putea să-i dăm de urmă şi eram din ce în ce mai încredinţat că nu mai trăia.</p>
               <p rend="justify">Dar credinţa lui rămăsese neclintită. Pe cât ştiu – şi sunt sigur că sufletu-mi curat nu-mi tăinuia nimic – dânsul n-a şovăit nici o clipă în nestrămutata-i credinţă că o va regăsi. Răbdarea lui era neobosită. Şi cu toate că mă cutremuram la gândul durerii ce va încerca în ziua când acest crez ca fi spulberat dintr-odată, datorită faptului că avea o natură întrucâtva religioasă şi că era atât de vădit ancorat în străfundurile cele mai pure ale firii sale, respectul şi stima ce i le purtam sporeau zi de zi.</p>
               <p rend="justify">Nu se mărginea să nutrească o încredere pasivă şi să nădăjduiască fără a întreprinde nimic. Toată viaţa fusese un om de acţiune, un om energic, şi ştia prea bine că în orice treabă la care avea nevoie de ajutor străin trebuia întâi şi întâi să se pună pe lucru cu tragere de inimă şi să se ajute singur. L-am văzut uneori pornind noaptea spre Yarmouth, la gândul că s-ar putea ca un accident să fi stins lumina din fereastra vechiului său barcaz. L-am văzut luându-şi toiagul şi străbătând câte şaizeci şi câte optzeci de mile, numai pentru că citise în ziar o ştire care ar fi putut să fie în legătură cu ea. După ce a auzit relatarea ce-mi fusese făcută datorită bunăvoinţei Rosei Dartle, s-a dus pe mare până la Napoli. Toate călătoriile le făcea în condiţii foarte aspre; căci avea mereu grijă să strângă bani, ca să aibă Emily când o va regăsi. Şi în tot timpul acestor îndelungi peregrinări nu l-am auzit plângându-se niciodată, niciodată nu l-am auzit spunând c-ar fi ostenit sau că şi-ar fi pierdut nădejdea.</p>
               <p rend="justify">De când ne căsătorisem, Dora îl văzuse deseori, şi ajunsese să-l îndrăgească. Îl văd şi acum cum şedea lângă sofa, cu bereta în mână, în timp ce ochii albaştri, ai scumpei mele soţii-copiliţe se ridicau cu sfială şi uimire spre chipul lui. Uneori, pe înserat, când venea să stea de vorbă cu mine, îl pofteam să fumeze o pipă în grădină, în timp ce ne plimbam în sus şi în jos cu paşi rari; şi atunci îmi revenea nespus de vie imaginea căsuţei lui părăsite, precum şi amintirea acelui nimb paşnic de care era înconjurată în ochii mei copilăroşi în serile când focul ardea în sobe, iar vântul gemea, bătând căsuţa pe toate laturile.</p>
               <p rend="justify">Într-o seară mi-a povestit că, ieşind în ajun, după căderea nopţii, o găsise pe Martha aşteptându-l lângă casă, şi dânsa îl rugase să nu părăsească cu nici un preţ Londra până ce nu va da iar ochii cu ea.</p>
               <p rend="justify">—  V-a spus de ce? l-am întrebat.</p>
               <p rend="justify">—  I-am cerut să-mi spună, mas'r Davy, dar a fost scumpă la vorbă, ca totdeauna, şi îndată ce i-am făgăduit, a plecat.</p>
               <p rend="justify">—  V-a spus cel puţin când o s-o mai puteţi vedea? am stăruit.</p>
               <p rend="justify">—  Nu, mas'r Davy, mi-a răspuns, petrecându-şi îngândurat mâna peste faţă. I-am cerut şi asta; dar nu mi-a spus nimic mai mult.</p>
               <p rend="justify">Cum de multă vreme mă feream să-l hrănesc cu nădejdi deşarte, n-am făcut nici un comentariu asupra acestei ştiri, afară doar că era de presupus că o va revedea curând.</p>
               <p rend="justify">Celelalte gânduri stârnite de această veste le-am păstrat pentru mine, căci erau anemice şi nu prea optimiste.</p>
               <p rend="justify">Într-o după-amiază, două săptămâni mai târziu, mă plimbam singur prin grădină. Îmi amintesc bine după-amiaza aceea. Era ziua a doua din săptămâna de aşteptare hotărâtă de mister Micawber. Plouase toată dimineaţa, şi umezeala plutea în văzduh. Pe copaci frunzele atârnau grele din pricina picăturilor de apă; dar deşi cerul rămăsese tot întunecat, ploaia încetase, şi păsărelele, fericite, înălţau cântecul lor vesel. Treptat, în timp ce mă plimbam prin grădină şi pe măsură ce se întuneca, ciripitul amuţea; şi se înstăpânise acea tăcere care uneori se lasă seara, la ţară. Când nu se mişcă nici cei mai plăpânzi copaci şi când nu se aud decât, arareori stropi de apă rostogolindu-se de pe rămurele.</p>
               <p rend="justify">Din grădină, unde mă plimbam de-a lungul spalierului îmbrăcat cu iederă, aflat lângă căsuţă, se vedea drumul care trecea prin faţa portiţei. Cufundat în gânduri, mi-am îndreptat întâmplător privirea într-acolo şi am văzut o siluetă într-o manta simplă. Stătea uitându-se fix la mine şi îmi făcea semne.</p>
               <p rend="justify">—  Martha! am exclamat, îndreptându-mă spre ea.</p>
               <p rend="justify">—  Puteţi veni cu mine? m-a întrebat în şoaptă, vorbind precipitat. Am fost de l-am căutat, dar nu l-am găsit. I-am lăsat pe masă o însemnare unde să vină. Mi-au zis că nu poate întârzia prea mult. Am veşti pentru el. Puteţi veni imediat?</p>
               <p rend="justify">Drept răspuns, am ieşit în grabă pe portiţă. A făcut un gest grăbit, cerându-mi parcă să am răbdare şi să nu vorbesc, şi întorcându-se, a luat-o înapoi către Londra, de unde, judecând după îmbrăcămintea ei, venise pe jos.</p>
               <p rend="justify">Am întrebat-o dacă într-acolo trebuia să mergem. După ce, cu un gest la fel de zorit ca mai înainte, mi-a făcut semn că da, am oprit o birjă goală, care tocmai trecea, şi ne-am urcat în ea. Când am întrebat-o unde să ne ducă birjarul, mi-a răspuns: „La Golden Square! Dar iute!”, apoi s-a ghemuit într-un colţ, şi-a ascuns faţa cu o mână care tremura, şi cu cealaltă a repetat gestul de mai nainte, de parcă n-ar fi suferit să audă sunetul vocii omeneşti.</p>
               <p rend="justify">Tulburat şi ameţit de licăririle de nădejde învârtejite cu presentimentele cele mai sumbre, m-am uitat la ea, gata să-i cer o lămurire. Dar când am văzut cât de mult ţinea să păstreze tăcerea, n-am mai spus nimic, cu atât mai mult cu cât şi eu simţeam aceeaşi nevoie. N-am schimbat o vorbă tot drumul. Uneori arunca o privire spre portieră, care parcă voia să spună că mergeam încet, deşi, de fapt, mergeam destul de iute; încolo, nici nu s-a mişcat din poziţia iniţială.</p>
               <p rend="justify">Am coborât din trăsură la Golden Square şi l-am rugat pe birjar să aştepte, crezând că poate vom mai avea nevoie. Dânsa m-a apucat de braţ şi m-a grăbit către una din numeroasele ulicioare întunecoase de prin locurile acelea, unde casele, cândva arătoase, fuseseră locuite de câte o singură familie, dar care de mult ajunseseră nişte biete magherniţe închiriate odaie cu odaie. Intrând pe poarta deschisă a uneia dintre aceste clădiri, Martha mi-a lăsat braţul şi mi-a făcut semn s-o urmez pe scara principală, care era parcă un afluent al uliţei.</p>
               <p rend="justify">Casa mişuna de chiriaşi. În timp ce urcam scările, uşile încăperilor se deschideau şi locatarii scoteau capetele; şi ne-am încrucişat cu fel de fel de oameni care coborau. Privind de jos, din stradă, înainte de a intra, văzusem femei şi copii care căscau gura pe la ferestre, printre ghivecele cu flori; şi pare-se că le stârnisem curiozitatea, căci mai ales ele erau acum cele care deschideau uşile, ca să ne vadă trecând. Era o scară largă, lambrisată, cu o balustradă masivă din lemn de culoare închisă; cornişele uşilor erau împodobite cu ghirlande de flori şi fructe sculptate în lemn; iar în dreptul ferestrelor se aflau aşezate banchete largi. Dar toate aceste mărturii ale splendorii apuse erau roase de vreme şi murdare; mucegaiul, igrasia şi timpul slăbiseră duşumeaua, care pe alocuri era putredă şi gata să se prăbuşească. Am băgat de seamă că fuseseră făcute unele încercări de a întări acest schelet şubrezit, cârpindu-se pe ici, pe colo vechea lemnărie scumpă cu cherestea ordinară; dar ieşise un lucru netrainic, cum e căsnicia unui nobil scăpătat cu o fată din popor, în care fiecare element al acestei înjghebări eteroclite trăgea în altă parte. Câteva dintre ferestrele scării fuseseră acoperite sau complet astupate. Iar cele rămase abia dacă mai aveau vreun geam; şi prin cercevelele descleiate, prin care parcă pătrundea neîncetat un aer îmbâcsit, am văzut, prin alte ferestre tot fără geamuri, interiorul altor case, aflate în aceeaşi stare, şi am privit în jos într-o curte infectă, folosită ca ladă de gunoi comună.</p>
               <p rend="justify">Am urcat până la ultimul etaj al casei. De două sau trei ori mi s-a părut că în lumina îndoielnică întrezăream silueta unei femei care urca înaintea noastră. Când am ajuns pe ultimul palier, de unde se ajungea la mansardă, am văzut-o foarte lămurit cum s-a oprit în fata unei uşi. Apoi am văzut-o apăsând clanţa şi intrând.</p>
               <p rend="justify">—  Ce-o mai fi asta?! a murmurat Martha. A intrat în odaia mea. N-o cunosc!</p>
               <p rend="justify">Dar eu o cunoşteam. Uluit, o recunoscusem: era miss Dartle.</p>
               <p rend="justify">I-am spus, în câteva cuvinte, că era o cucoană pe care o cunoşteam; dar nici n-am sfârşit bine, că i-am auzit glasul în odaie, deşi, de unde ne aflam, nu puteam desluşii ce spunea. Cu un aer mirat, Martha a repetat gestul cunoscut şi m-a condus în sus pe scară; şi apoi, printr-o uşiţă dosnică, fără broască, pe care a deschis-o împingând-o uşor, a intrat într-o cămăruţă goală, cu tavanul oblic, abia mai mare decât un dulap. Între aceasta şi odaia care spusese că era a ei se afla o uşiţă de trecere, întredeschisă. Acolo ne-am oprit gâfâind, obosiţi de urcat, şi, uşurel, dânsa mi-a astupat gura cu mâna. De unde mă aflam, n-am putut vedea decât că odaia cealaltă era destul de încăpătoare; că în ea se afla un pat; şi că pe pereţi atârnau câteva litografii ieftine, înfăţişând corăbii. Dar n-o puteam vedea nici pe miss Dartle, nici pe persoana căreia i se adresa. Desigur, nici Martha nu le vedea, căci eu mă aflam într-o poziţie mai bună.</p>
               <p rend="justify">Câteva clipe a domnit o tăcere de mormânt. Martha, ţinând o mână pe buzele mele, a ridicat-o pe cealaltă în dreptul urechii.</p>
               <p rend="justify">—  Puţin îmi pasă că nu-i acasă! a zis arogantă miss Dartle. Nici n-o cunosc. Pe tine am venit să te văd.</p>
               <p rend="justify">—  Pe mine? i-a răspuns un glas stins.</p>
               <p rend="justify">Când l-am auzit, m-a trecut un fior. Căci era glasul bietei Emily!</p>
               <p rend="justify">—  Da, i-a spus miss Dartle. Pe tine am venit să te văd. Ce? Doar nu ţi-o fi ruşine să-ţi arăţi chipul de la care s-au tras atâtea?</p>
               <p rend="justify">Ura crâncenă şi înverşunată ce-i răsuna în glas, accentul rece, aspru, tăios şi furia ei stăpânită m-au făcut s-o văd ca şi cum ar fi stat în faţa mea, în plină lumină. Îi vedeam ochii negri strălucitori şi chipul istovit de patimă; şi îi vedeam cicatricea albă ce-i brăzda buzele şi care acuma pesemne zvâcnea şi fremăta.</p>
               <p rend="justify">—  Am venit s-o văd pe iubita lui James Steerforth; pe fata care a fugit cu el, ajungând subiectul de pălăvrăgeală al drojdiei locului ei de baştină; pe neruşinata, stricata şi rafinata ibovnică a oamenilor de teapa lui James Steerforth! Vreau să văd şi eu cum arată o asemenea făptură.</p>
               <p rend="justify">S-au auzit nişte zgomote de parcă nenorocita asupra căreia revărsase acest val de ocări ar fi dat să fugă spre uşă şi ca şi cum vorbitoarea i-ar fi tăiat calea. A urmat o clipă de tăcere.</p>
               <p rend="justify">Când miss Dartle a reînceput, a rostit cuvintele printre dinţii încleştaţi şi a bătut din picior.</p>
               <p rend="justify">—  Stai aici, că de nu, te dau de gol faţă de toţi vecinii şi faţă de întreaga stradă! Dacă ai să încerci să fugi de mine, să ştii c-am să te prind, de-ar fi să te iau de păr şi de-ar fi să arunc cu pietre după tine!</p>
               <p rend="justify">Singurul răspuns care mi-a ajuns până la urechi a fost un freamăt înfricoşat. A urmat o tăcere. Nu ştiam ce să fac. Oricât aş fi vrut să pun capăt acestei scene, îmi dădeam seama că n-aveam nici un drept să mă amestec; că singur mister Peggotty era îndrituit să intervină şi s-o scape. „De ce nu vine odată?” mă întrebam nerăbdător.</p>
               <p rend="justify">—  Aşa! a urmat miss Dartle cu un râs batjocoritor. În sfârşit, am văzut-o! Mare nătărău acela care s-a lăsat înşelat de aerul ăsta de mironosiţă şi de felul cum îşi ţine capul înclinat!</p>
               <p rend="justify">—  Vai, pentru numele lui Dumnezeu, cruţaţi-mă! a strigat Emily. Oricine aţi fi, cunoaşteţi jalnica mea poveste şi pentru numele lui Dumnezeu, cruţaţi-mă, de vreţi să vă cruţe şi pe dumneavoastră.</p>
               <p rend="justify">—  Să mă cruţe şi pe mine? a răspuns ca turbată miss Dartle. Nu cumva îţi închipui că am avea ceva comun noi două?</p>
               <p rend="justify">—  Doar că suntem femei, i-a răspuns Emily, izbucnind în lacrimi.</p>
               <p rend="justify">—  Şi ăsta, a zis Rosa Dartle, e un motiv atât de puternic mai ales când e invocat de o ticăloasă ca tine, încât chiar dacă aş putea nutri pentru tine vreun alt simţământ în afară de ură şi dispreţ, l-aş înăbuşi. Suntem femei! Chiar au de ce să se mândrească femeile cu una ca tine!</p>
               <p rend="justify">—  Merit toate astea, a bolborosit Emily, dar e îngrozitor! Gândiţi-vă, scumpă lady, câte am îndurat, cât de jos am căzut! Vai, vino, Martha, mai repede! Vai, de-aş fi acasă!</p>
               <p rend="justify">Miss Dartle s-a aşezat pe un scaun cu faţa către uşă; şi şi-a aţintit privirea spre duşumea, ca şi cum Emily ar fi zăcut la picioarele ei. Aflându-se acum între mine şi lampă, îi desluşeam buzele strânse şi ochii ei cei cruzi îndreptaţi într-un singur punct, cu o sălbatică expresie de triumf.</p>
               <p rend="justify">—  Ascultă ce-ţi spun eu! Păstrează-ţi tertipurile astea viclene pentru nătărăii tăi. Îţi închipui oare că pe mine mă poţi mişca cu lacrimile tale? Tot atât de puţin cât m-ai putea câştiga cu zâmbetele tale. Nu eşti decât o sclavă, o mercenară!</p>
               <p rend="justify">—  Vai, fie-vă milă! a strigat Emily. Arătaţi-mi o umbră de compătimire, căci altfel înnebunesc!</p>
               <p rend="justify">—  N-ar fi o pedeapsă destul de grea pentru nelegiuirile tale! i-a întors vorba Rosa Dartle. Îţi dai măcar seama ce-ai făcut? Te-ai gândit vreodată la casa pe care ai lăsat-o pustie?</p>
               <p rend="justify">—  Vai, nu-i zi sau noapte să nu mă gândesc la ea! a spus Emily plângând.</p>
               <p rend="justify">Şi în clipa aceea am văzut-o, în genunchi, cu capul dat pe spate, cu faţa palidă îndreptată în sus, cu mâinile pe care şi le frângea deznădăjduită întinse înainte şi cu părul fluturându-i pe umeri.</p>
               <p rend="justify">—  A trecut oare, a urmat ea, fie că eram trează, fie că dormeam, un singur minut fără s-o am în faţa ochilor, aşa cum a fost în ziua aceea blestemată când i-am întors spatele pentru totdeauna? Vai, casa mea, casa mea! Vai, dragă, dragă unchiule, dacă ai şti cât m-a făcut să sufăr dragostea ce mi-ai purtat-o după ce m-am abătut de la calea cea dreaptă, niciodată nu mi-ai fi arătat-o oricât de mult ai fi simţit-o; te-ai fi mâniat pe mine, măcar o dată în viaţă, ca asta să-mi fie o mângâiere! N-am avut, nu, n-am avut parte de nici o mângâiere pe lume, căci întotdeauna m-au iubit cu toţii din toată inima!</p>
               <p rend="justify">A  căzut apoi cu faţa la pământ, înaintea acelei întruchipări a trufiei care şedea înfiptă pe scaun, încercând cu o sforţare smerită să-i atingă poalele rochiei.</p>
               <p rend="justify">Rosa Dartle o privea de sus, neînduplecată, ca o statuie de bronz. Strângea buzele, ca şi cum ar fi fost conştientă că trebuia să facă un efort deosebit spre a rezista ispitei de a călca în picioare frumoasa făptură ce-i stătea în faţă – nu scriu asta decât pentru că sunt sincer convins că aşa e. Am văzut-o cât se poate de bine, şi în căutătura ei parcă era încordată întreaga forţă a caracterului ei. Dar de ce oare nu mai venea odată mister Peggotty?!</p>
               <p rend="justify">—  Ticăloasă vanitate mai au şi viermii ăştia! a scrâşnit dânsa după ce, izbutind să potolească mişcările sacadate ale pieptului, s-a simţit în stare să vorbească. Casa ta! Îţi închipui oare că m-am gândit la ea măcar o singură clipă sau că presupun c-ai fi putut căşuna acelei cocioabe nenorocite vreun rău care să nu poată fi răscumpărat – şi încă din gros – cu bani? Casa ta? N-ai fost pentru ai tăi decât un obiect ca oricare altul, şi a fost cumpărată şi vândută de ei ca oricare altă marfă!</p>
               <p rend="justify">—  Vai, asta nu! a strigat Emily. Puteţi spune despre mine orice poftiţi, dar nu mânjiţi mai mult decât am făcut-o eu, cu ruşinea şi păcatele mele, nişte oameni care-s tot atât de vrednici de cinste ca şi dumneavoastră! Ca o lady ce sunteţi, chiar de nu vă e milă de mine, pe ei trebuie să-i respectaţi.</p>
               <p rend="justify">—  Eu de altceva îţi vorbesc, i-a zis Rosa Dartle, nesocotind această rugăminte şi trăgându-şi rochia, ca să nu fie pângărită de mâinile ei. Eu vorbesc de casa lui – de casa în care locuiesc! Iată, a urmat ea întinzând mâna cu un râs dispreţuitor şi uitându-se de sus la fata prăbuşită la picioarele ei, iată pricina dezbinării între o mamă, care-i o lady, şi fiul ei, care-i un gentleman; pricina durerii ce domneşte în casa aceea unde n-ar fi fost primită nici să slugărească la bucătărie; pricina atâtor mâhniri, frământări şi reproşuri – o spurcăciune culeasă de pe ţărmul mării, bună ca să te joci cu ea un ceas şi după aceea s-o arunci înapoi de unde ai luat-o!</p>
               <p rend="justify">—  Nu! Nu! a strigat Emily frângându-şi mâinile. Am fost crescută până în ziua când mi-a ieşit în cale – zi blestemată, pe care mai bine ar fi fost să n-o apuc şi să nu mă fi văzut decât purtată spre mormântul meu – am fost crescută la fel de bine ca dumneavoastră sau oricare altă lady şi eram menită să fiu nevasta unui om tot atât de cumsecade ca acela cu care v-aţi putea mărita dumneavoastră sau oricare altă lady din lume. Dacă locuiţi în casa lui şi-l cunoaşteţi, ştiţi, cred, ce înrâurire poate avea asupra unei fete slabe şi vanitoase ca mine. Nu caut să mă apăr, dar ştiu bine, cum bine ştie şi el, sau cum va şti când va sta să moară şi îl va mustra cugetul, că a făcut tot ce i-a stat în putere ca să mă amăgească şi că l-am crezut, am pus temei pe el şi l-am iubit!</p>
               <p rend="justify">Rosa Dartle a sărit de pe scaun; s-a tras înapoi; şi trăgându-se înapoi, a dat să-i repeadă un pumn, şi pe chipu-i întunecat şi schimonosit de furie era zugrăvită atâta răutate, încât am fost gata-gata să mă arunc între ele. Dar pumnul ei a nimerit în gol. În picioare, gâfâind, uitându-se la Emily cu o expresie de nemaipomenită scârbă şi tremurând toată de ciudă şi de furie, mi s-a părut că era o privelişte cum nu mai văzusem vreodată şi cum nu-mi va mai fi dat să văd câte zile voi trăi.</p>
               <p rend="justify">—  Tu l-ai iubit Tu? a răcnit cu pumnul strâns, fremătând, parcă în căutarea unei arme cu care s-o înjunghie pe aceea care o ura.</p>
               <p rend="justify">Emily se retrăsese din câmpul meu vizual. Şi nu i-a răspuns.</p>
               <p rend="justify">—  Şi asta mi-o spui mie, cu buzele astea pângărite? a adăugat Rosa Dartle. De ce oare nu sunt bătute cu nuiaua făpturile de teapa ei? Dacă aş putea, aş porunci ca fata asta să fie omorâtă în bătăi!</p>
               <p rend="justify">Şi nu mă îndoiesc că ar fi făcut-o. Nu i-aş fi dat pe mână nici cleştele, nici roata atâta vreme cât avea privirea injectată de furie.</p>
               <p rend="justify">Încet, foarte încet, a pufnit în râs şi a arătat-o cu mâna pe Emily, de parcă aceasta ar fi fost batjocura zeilor şi a oamenilor.</p>
               <p rend="justify">—  Ea, şi să iubească! Stârvul ăsta! Şi ar fi în stare să-mi spună că şi el a iubit-o! Ha, ba. Ce mincinoşi mai sunt şi ăştia!</p>
               <p rend="justify">Ironia ei era mai rea decât mânia pe care o arăta pe faţă. Dintre astea două, aş fi preferat, fără nici o şovăire, s-o înfrunt pe cea din urmă. Dar niciodată n-o lăsa să-i scape din frâu mai mult de o clipă. Acum o ferecase la loc, şi cât mai clocotea în sufletul ei, nu lăsa să se vadă în afară.</p>
               <p rend="justify">—  Am venit aici, izvor neprihănit al dragostei – aşa cum ţi-am spus de la început – să văd cum arată una ca tine. Eram curioasă. Acum sunt mulţumită. Şi am mai venit să-ţi spun c-ai face bine să te întorci cât mai repede acasă şi să te ascunzi printre oamenii aceia cumsecade, care te aşteaptă şi pe care banii tăi îi vor împăca. Şi când s-or isprăvi, n-ai decât din nou să crezi, să pui temei şi să iubeşti, mă-nţelegi? Credeam că eşti o jucărie stricată care şi-a trăit traiul; o bijuterie fără valoare, care şi-a pierdut strălucirea şi a fost aruncată la gunoi. Dar fiindcă am găsit că eşti plăsmuită din aur adevărat, că eşti o adevărată lady, o biată fiinţă nevinovată, amăgită şi înşelată, dar cu inima plină de dragoste şi de încredere – căci aşa arăţi, ceea ce se şi potriveşte cu povestea ta! – mai vreau să-ţi spun ceva. Ascultă-mă bine; căci cum îţi spun, aşa voi face! Mă auzi, zâno? Ceea ce spun am să şi fac.</p>
               <p rend="justify">O  clipă, mânia a pus din nou stăpânire pe ea; dar a trecut ca un spasm, lăsând în urmă doar un surâs.</p>
               <p rend="justify">—  Ascunde-te, a urmat ea, dacă nu acasă, altundeva. Într-un loc depărtat; într-un trai obscur… sau poate, şi mai bine, într-o moarte obscură. Mă mir că n-ai găsit încă mijlocul de a-ţi potoli inima rănită. Am auzit că există uneori asemenea mijloace. Şi cred că nu-s greu de găsit.</p>
               <p rend="justify">Emily i-a curmat vorba cu un hohot de plâns înăbuşit. S-a oprit şi l-a ascultat cum ai asculta o muzică.</p>
               <p rend="justify">—  Poate că sunt o fire cam ciudată, a urmat Rosa Dartle, dar nu pot respira acelaşi aer pe care-l respiri tu. Găsesc că-i nesănătos. De aceea vreau să-l curăţ; vreau să-l purific de persoana ta. Dacă mâine te mai găsesc aici, spun în gura mare pe scară povestea ta. Mi s-a zis că locuiesc femei cinstite în casa asta; ar fi păcat să nu afle ce poamă se ascunde printre ele. Şi dacă, plecând de aici, îţi cauţi alt adăpost în oraşul ăsta, pentru a exercita altă profesie decât adevărata ta profesie (pe care o poţi exercita fără împotrivire din partea mea), o să-ţi fac acelaşi serviciu de îndată ce o să aflu unde te-ai refugiat. Şi cu ajutorul unui gentleman care nu demult a vrut să te ia de nevastă, sunt sigură că am să-ţi pot face acest serviciu.</p>
               <p rend="justify">Oare n-avea să mai vină niciodată mister Peggoty? Oare cât timp mai aveam să îndur asta? Oare cât timp am să pot îndura?</p>
               <p rend="justify">—  Vai mie, vai mie! a exclamat nefericita Emily, cu un glas care ar fi muiat, cred, şi o inimă de cremene, dar zâmbetul Rosei Dartle era neschimbat. Ce, ce să mă fac?</p>
               <p rend="justify">—  Ce să faci? i-a răspuns cealaltă. Să trăieşti fericită cu gândurile tale! Să-ţi petreci viaţa amintindu-ţi de dragostea lui James Steerforth – a vrut să te mărite cu servitorul lui, nu-i aşa? – sau gândindu-te cu recunoştinţă la omul atât de vrednic şi de cumsecade care te-ar fi primit în dar din partea lui. Sau dacă aceste măreţe amintiri şi conştiinţa propriilor tale virtuţi şi situaţia onorabilă pe care ţi-ar fi asigurat-o în ochii lumii întregi nu-ţi sunt de ajuns, mărită-te cu omul acela cumsecade şi fii fericită că binevoieşte să te ia de soţie. Şi dacă nici soluţia asta nu te mulţumeşte, n-ai decât să mori! Există destule ganguri şi maidane cu gunoi pentru asemenea disperare şi pentru asemenea moarte: alege-ţi unul şi ia-ţi zborul spre ceruri!</p>
               <p rend="justify">Am auzit paşi pe scară. I-am recunoscut, eram sigur! Slavă Domnului, erau ai lui!</p>
               <p rend="justify">În timp ce rostise aceste din urmă cuvinte, miss Dartle se depărtase încet-încet de uşă, aşa că acuma n-o mai vedeam.</p>
               <p rend="justify">—  Dar ia aminte! a adăugat ea, încet şi apăsat, deschizând uşa ca să plece. Sunt hotărâtă, fiindcă am motivele mele şi fiindcă urăsc, sunt hotărâtă, dacă n-ai să piei din faţa mea, să te izgonesc de pretutindeni sau să-ţi smulg masca asta drăgălaşă! Asta am avut să-ţi spun; şi ceea ce spun am să şi fac!</p>
               <p rend="justify">Paşii de pe scară s-au apropiat… s-au apropiat tot mai mult… s-au încrucişat cu ai ei, care coborau… apoi au năvălit în odaie!</p>
               <p rend="justify">—  Unchiule!</p>
               <p rend="justify">Un ţipăt sfâşietor a urmat acestui cuvânt. Am zăbovit o clipă, şi apoi, uitându-mă în odaie, l-am văzut cum ţinea în braţe trupul căzut în nesimţire. I-a privit faţă câteva secunde, s-a aplecat s-o sărute – vai, cu câtă duioşie! – apoi i-a acoperit-o cu o batistă.</p>
               <p rend="justify">—  Mas'r Davy, mi-a zis cu glas scăzut şi tremurat după ce i-a acoperit faţa, mulţumesc lui Dumnezeu din ceruri că visul meu s-a înfăptuit! Îi mulţumesc din toată inima că m-a adus pe căile sale până la fetiţa mea iubită.</p>
               <p rend="justify">Rostind aceste cuvinte, a luat-o în braţe şi, strângând la piept faţa-i acoperită, ce era întoarsă spre a lui, a purtat-o ţeapănă, fără cunoştinţă, în jos, pe trepte.</p>
            </div>
            <div type="div2" rend="P2">
               <head>
                  <label>Capitolul LI.</label>Începutul unor şi mai lungi peregrinări</head>
               <p rend="justify">A  doua zi dimineaţă devreme, pe când mă plimbam prin grădină cu mătuşa (acum, că mai toată ziua o veghea pe scumpa mea Dora, nu prea avea decât rareori prilejul să facă alte plimbări), mi s-a spus că mister Peggotty dorea să-mi vorbească. M-am îndreptat spre poartă să-l întâmpin, dar l-am întâlnit la jumătatea drumului, căci intrase în grădină; s-a descoperit, cum obişnuia totdeauna când o vedea pe mătuşa, căreia îi purta un deosebit respect. Îi povestisem mătuşii tot ce se petrecuse în ajun. Fără a rosti, nici un cuvânt, mătuşa s-a apropiat de el, i-a strâns mâna cu o expresie cordială şi l-a bătut uşor pe braţ. Gestul a fost atât de grăitor, încât n-a mai fost nevoie să-i spună nici un cuvânt. Şi mister Peggotty a înţeles-o la fel de bine cum ar fi înţeles-o dacă i-ar fi înşirat o mie.</p>
               <p rend="justify">—  Mă duc în casă, Trot, mi-a spus mătuşa, să văd de Blossom, care acuşi o să se trezească.</p>
               <p rend="justify">—  Nădăjduiesc că nu din pricina mea plecaţi, ma'am? i-a zis mister Peggotty. Dacă, în dimineaţa asta, n-am pierdut încă firul gândurilor – voia să spună „şirul” – cred că din pricina mea plecaţi.</p>
               <p rend="justify">—  Bunul meu prieten, ai ceva de vorbit cu Trot, i-a răspuns mătuşa, şi te vei simţi în voie dacă nu voi fi de faţă.</p>
               <p rend="justify">—  Dacă-ngăduiţi, ma'am, i-a zis mister Peggotty, aş socoti c-ar fi mai bine să rămâneţi, afară numai dacă nu vă plictiseşte flecăreala mea.</p>
               <p rend="justify">—  Aşa socoteşti? i-a spus mătuşa, prietenoasă. Atunci rămân cu plăcere!</p>
               <p rend="justify">L-a luat pe mister Peggotty la braţ şi l-a condus în chioşcul îmbrăcat în verdeaţă din fundul grădinii, unde s-a aşezat pe o bancă, iar eu am luat loc lângă dânsa. Era şi un scaun pentru mister Peggotty, dar a preferat să stea în picioare, cu mâna rezemată pe măsuţa rustică. În timpul cât a stat, uitându-se la şapca lui, până a începe să vorbească, am băgat de seamă, fără să vreau, câtă forţă şi câtă tărie de caracter erau exprimate în mâna lui şi ce bine se potrivea aceasta cu fruntea lui cinstită şi cu părul lui cărunt.</p>
               <p rend="justify">—  Aseară am dus-o pe fetiţa mea iubită la mine, în odăiţa în care de mult o aşteptam, pe care de mult o pregătisem pentru ea, a început mister Peggotty, ridicând ochii spre noi. Au trecut câteva ceasuri bune pân-a fost în stare să mă recunoască; şi atunci a îngenuncheat la picioarele mele şi mi-a spus totul de-a fir-a-păr, liniştit, a cum se spune o rugăciune. Vă rog să mă credeţi, când i-am auzit glasul, care altădată răsuna aşa de vesel acasă, şi când am văzut-o atâta de umilită, ca şi cum ar fi stat în ţărâna pe care Mântuitorul nostru a scris cu mâna lui cea binecuvântată, am simţit un junghi în inima-mi plină de recunoştinţă.</p>
               <p rend="justify">Şi-a şters faţa cu mâneca, fără a încerca să ascundă din ce pricină; şi apoi şi-a dres glasul.</p>
               <p rend="justify">—  Dar n-am simţit mult acest junghi; căci o regăsisem. A fost de ajuns să mă gândesc c-am regăsit-o, şi mi-a trecut. Nu ştiu, zău, de ce vă spun astea. Adineauri n-aveam de gând să pomenesc nici un cuvânt despre mine; dar a venit de la sine şi m-am trezit vorbind, fără să-mi dau seama.</p>
               <p rend="justify">—  Eşti un om plin de abnegaţie, i-a zis mătuşa, şi o să-ţi afli răsplata.</p>
               <p rend="justify">Mister Peggotty, pe a cărui faţă frunzele îşi jucau umbrele lor, s-a înclinat foarte surprins către mătuşa, spre a-i mulţumi pentru buna părere ce o avea despre el; şi apoi a reluat firul povestirii.</p>
               <p rend="justify">—  După ce Em'ly a mea a fugit din casa unde fusese întemniţată de şarpele ăla blestemat, după com a auzit şi mas'r Davy – căci întâmplarea asta-i adevărată, pedepsi-l-ar DUMNEZEU! – a urmat dânsul, cuprins pentru o clipă de o cumplită mânie, biata fată a rătăcit în plină noapte. Era o beznă adâncă, doar stelele scânteiau pe cer. Era ca nebună. A alergat pe plajă, crezând c-o să găsească vechiul nostru barcaz; şi ne-a strigat să ne întoarcem faţa de la ea, ca să n-o vedem trecând. Şi şi-a auzit plânsetul în noapte, ca şi cum ar fi fost al altcuiva, şi i-au sângerat tălpile pe pietrele şi pe stâncile ascuţite, dar n-a simţit nimica, de parc-ar fi fost şi ea de stâncă. Şi a tot alergat aşa, departe, şi vedea văpăi înaintea ochilor, şi îi tuna în urechi. Deodată – sau cel puţin aşa i s-a părut ei – s-a crăpat de ziuă, şi vremea era vântoasă şi umedă, şi dânsa zăcea pe ţărm lângă o grămadă de pietre, şi o femeie îi vorbea pe limba ţării aceleia şi o întreba ce nenorocire o lovise.</p>
               <p rend="justify">Vedea parcă aievea tot ceea ce istorisea. Şi în timp ce ne vorbea, lucrurile se desfăşurau înaintea ochilor lui atât de viu datorită intensităţii cu care le trăia, ni le zugrăvea mult mai clar decât le pot descrie eu. Acuma, când, după atâta amar de vreme, aştern pe hârtie aceste amintiri, nici nu-mi vine a crede că n-am fost şi eu de faţă la aceste scene; căci mi-au rămas întipărite în minte cu o veridicitate uluitoare.</p>
               <p rend="justify">—  Când Em'ly şi-a ridicat ochii – care-i erau grei ca de plumb – şi a văzut-o mai bine pe femeia aceea, şi-a dat seama că era una dintre cele cu care deseori stătuse de vorbă pe plajă. Căci, deşi fugise (precum v-am spus) departe, în bezna nopţii, dânsa cunoştea bine ţinutul de-a lungul coastei, pe o distanţă de multe, multe mile, fiindcă-l străbătuse de nenumărate ori, fie pe jos, fie în trăsură, fie cu barca. Femeia aceea n-avea copii, fiind măritată numai de puţină vreme; dar aştepta unul, foarte curând. Fie ca rugăciunile mele să ajungă la cer, şi copilul să-i aducă fericire, să-i fie un sprijin şi să se poată mândri cu el toată viaţa! Fie ca s-o iubească şi s-o respecte când o ajunge la adânci bătrâneţe; să-i fie o mângâiere în clipa din urmă; un înger să-i fie aici pe pământ şi în vecii vecilor!</p>
               <p rend="justify">—  Amin! a îngânat mătuşa.</p>
               <p rend="justify">—  La început, când Em'ly stătea de vorbă cu copiii, femeia asta se arătase cam ruşinoasă şi tăcută, ne-a povestit mister Peggotty, şi se ţinuse deoparte, torcând sau văzându-şi de ce altă treabă avea. Dar Em'ly a zărit-o, s-a dus şi a intrat în vorbă cu ea; şi cum femeia asta tânără iubea copiii, s-au împrietenit repede. Atât de bine, încât ori de câte ori o vedea pe Em'ly trecând pe acolo, îi dădea flori. Asta era aceea care acum o întreba ce nenorocire o lovise. Em'ly i-a povestit, şi dânsa a luat-o la ea acasă. Chiar aşa. A luat-o acasă, a adăugat mister Peggotty, acoperindu-şi faţa.</p>
               <p rend="justify">Gestul ei mărinimos îl emoţiona cum nimic nu-l mai emoţionase din noaptea când Emily fugise de acasă. Nici eu, nici mătuşa n-am încercat să-l liniştim.</p>
               <p rend="justify">—  După cum vă închipuiţi, n-avea decât o biată căsuţă, dar a găsit un locşor şi pentru Em'ly, a urmat mister Peggotty. Bărbatul ei era plecat pe mare, şi a ţinut-o în ascuns şi i-a rugat şi pe vecini (nu erau prea mulţi prin apropiere) să nu spună nimic. Em'ly a căzut rău bolnavă de fierbinţeală şi, ceea ce mi se pare foarte ciudat – pentru oamenii învăţaţi poate n-o fi aşa – a uitat cu desăvârşire limba ţării aceleia şi n-a mai fost în stare s-o vorbească decât pe a ei, pe care nimeni n-o-nţelegea. Îşi aminteşte ca prin vis c-a zăcut acolo, vorbindu-le mereu pe limba ei şi crezând tot timpul că vechiul nostru barcaz se afla colea după limba aceea de pământ în golf, şi-i ruga şi-i implora să trimită pe cineva să-i vestească pe ai ei că era pe patul de moarte şi să-i aducă dezlegare, fie şi o singură vorbuliţă. Şi mai tot timpul se făcea ba că blestematul de care am pomenit adineauri o pândea pe sub fereastră; ba că ăla care o adusese pe meleagurile acelea se afla în odaie… şi atunci, deşi îşi dădea seama că n-o putea înţelege, striga către tânăra şi buna ei prietenă să n-o dea pe mâna lui, şi tare se temea să nu se vadă târâtă cu de-a sila. Şi tot vedea văpăi înaintea ochilor şi tot îi tuna în urechi; şi pentru ea nu mai exista nici ieri, nici azi, nici mâine; şi i se învălmăşeau în minte toate câte le trăise, cum au fost sau cum ar fi putut să fie, împreună cu tot ce n-a fost şi n-o să mai fie niciodată; şi nimic nu-i mai era limpede şi nimic nu-i mai pria, dar cânta şi râdea în neştire! Cât a ţinut-o aşa, nu ştiu; după aceea a urmat un somn lung, şi din somnul ăsta, pentru c-a trebuit de atâtea ori să se arate mai tare decât îi era firea, a căzut într-o stare de slăbiciune, ca un copil mic.</p>
               <p rend="justify">Aici s-a oprit, ca şi cum ar fi vrut să scurteze groaza ce i-o trezea propria lui povestire. După ce a tăcut câteva clipe, a urmat astfel:</p>
               <p rend="justify">—  Era o după-amiază frumoasă, însorită, când s-a trezit; şi domnea asemenea linişte, că nu se auzea decât clipocitul mării aceleia albastre, fără flux, care-şi izbea valurile de ţărm. La început a crezut că se afla acasă şi că era duminică dimineaţă; dar frunzele viţei-de-vie, care îmbrăcau fereastra şi colinele din jur, nu se potriveau cu priveliştea de acasă, şi şi-a dat socoteala că se înşelase. Apoi, a intrat prietena ei care o veghea; şi atunci şi-a dat seama că barcazul nu se afla după limba aceea de pământ – în golf – ci departe, foarte departe; şi şi-a adus aminte unde se afla şi de ce; şi a izbucnit în plâns, la pieptul femeii ăleia tinere şi bune, la pieptul unde nădăjduiesc că astăzi stă pruncul ei şi o veseleşte cu ochişorii lui frumoşi!</p>
               <p rend="justify">Nu putea vorbi de această credincioasă prietenă a bietei Emily fără să-i dea lacrimile. Zadarnic încerca să le stăpânească. Şi când a dat s-o binecuvânteze, a început a plânge din nou.</p>
               <p rend="justify">—  Asta a uşurat-o pe Em'ly a mea, a reluat el firul povestirii, după o explozie de emoţie la care n-am putut asista fără a fi şi eu foarte mişcat şi care şi pe mătuşa a făcut-o să plângă din toată inima. Asta a uşurat-o pe Em'ly, şi a început să se mai întremeze. Dar fiindcă uitase cu desăvârşire limba ţării, era nevoită să vorbească prin semne. Şi aşa a trecut vremea, şi zi de zi se simţea mai bine, se vindeca încet, dar sigur, şi învăţa numele lucrurilor obişnuite – nume pe care parcă nu le-ar mai fi auzit niciodată – până într-o seară, când a stat la fereastră, uitându-se la o fetiţă care se juca pe plajă. Şi deodată fetiţa a întins mâna către ea şi i-a zis ceva care cam aşa ar veni pe englezeşte: „Poftim o scoică, fată de pescar!”, căci trebuie să ştiţi că la început copiii îi spuneau „frumoasă doamnă”, cum e obiceiul prin părţile acelea, dar dânsa i-a învăţat să-i spună „fată de pescar”. Fetiţa aia i-a zis aşa, deodată: „Poftim o scoică, fată de pescar!” şi Em'ly a priceput; şi i-a răspuns, izbucnind în plâns; şi aşa şi-a adus aminte totul. După ce s-a întremat, a urmat mister Peggotty după o scurtă pauză, Em'ly şi-a pus în gând s-o părăsească pe tânăra aceea bună la suflet şi să se înapoieze în ţara ei. Între timp se-ntoarse acasă şi bărbatul femeii şi au îmbarcat-o pe o corabie cu destinaţia Livorno, care de acolo urma să plece în Franţa. Em'ly avea ceva bani, dar ei n-au vrut să ia mai nimic pentru toate câte le făcuseră pentru ea. Cu toate că erau săraci, asta mă bucură! Fapta lor se păstrează unde nu pătrund nici moliile, nici rugina şi unde nici hoţii nu pot intra ca s-o prade. Vă spun eu, mas'r Davy, fapta lor va dăinui mai mult decât toate comorile din lume!</p>
               <p rend="justify">În Franţa, Em'ly a luat o slujbă la un han într-un port, să servească doamnele aflate în trecere pe acolo, într-o bună zi s-a pomenit însă cu şarpele ăla – să nu care cumva să-mi pice în mână, că nu ştiu ce i-aş face! Cum l-a zărit, cu toate că nici n-o văzuse, au cuprins-o neliniştea şi spaima şi a fugit dinaintea suflării lui. Şi a ajuns în Anglia şi a debarcat la Dover.</p>
               <p rend="justify">Când a-nceput să şovăie nu ştiu, a urmat mister Peggotty, da' tot timpul drumului spre Anglia a bătut-o gândul să se întoarcă la căminul ei drag. Şi de cum a ajuns în ţară, într-acolo şi-a îndreptat paşii. Dar teama că nu va afla iertare, teama că va fi de ocara lumii, teama că vreunul dintre noi s-o fi prăpădit din pricina ei şi teama de multe alte lucruri au întors-o, aproape cu de-a sila, din drum: „Unchiule, unchiule, mi-a zis, dar a mai îngrozitoare dintre toate a fost temerea că nu voi fi vrednică să fac ceea ce inima-mi sfâşiată şi sângerândă râvnea să facă! M-am întors din drum, deşi mă rugam din tot sufletul să ajung într-o noapte să mă târăsc până la pragul nostru, să-l sărut, să-mi lipesc de el faţa păcătoasă şi apoi în zori să fiu găsită moartă, acolo.” S-a dus, a continuat mister Peggotty vorbind în şoaptă, s-a dus la Londra. Dânsa – care încă nu văzuse oraşul niciodată – singură, fără o leţcaie, tânără şi atât de frumoasă, s-a dus la Londra! Şi com a ajuns atât de deznădăjduită în oraş, a găsit (cel puţin aşa a crezut) o prietenă; o femeie cumsecade, care i-a vorbit despre cusătorie, şi Em'ly doar cunoştea bine meseria, şi i-a spus c-o să-i găsească de lucru berechet şi-i va face rost de adăpost şi i-a făgăduit că a doua zi o să pună pe cineva să-i strângă pe ascuns ştiri despre mine şi despre toţi ai casei. Şi când copila mea s-a aflat pe marginea unei prăpăstii de care nici nu pot pomeni şi la care nici nu vreau să mă gândesc, a urmat mister Peggotty, vorbind din nou cu glas tare şi vibrând de recunoştinţă, Martha, credincioasă legământului ei, a scăpat-o!</p>
               <p rend="justify">Nu mi-am putut stăpâni un strigăt de bucurie.</p>
               <p rend="justify">—  Mas'r Davy! mi-a zis mister Peggotty strângându-mi mâna în mâna lui vânjoasă, 'neavoastră aţi fost acela care mi-aţi vorbit mai întâi de ea. Vă mulţumesc, sir! S-a ţinut de vorbă. Datorită amarnicelor încercări prin care a trecut, a ştiut unde să stea de veghe şi ce să facă. Şi-a izbândit. Şi Dumnezeu de sus i-a ajutat! A venit degrabă, albă la faţă, şi a trezit-o din somn pe Em'ly. I-a zis: „Scoală din locul ăsta mai rău decât moartea şi vino cu mine!” Cei din casa aceea au dat s-o oprească, dar mai degrabă ar fi putut opri puhoaiele mării, „Nu v-apropiaţi de mine, le-a spus, că-s un strigoi care o cheamă pe fata asta din pragul mormântului căscat în faţa ei!” I-a spus bietei Em'ly că m-a văzut, şi că o mai iubeam şi c-am iertat-o. A îmbrăcat-o în pripă. A luat-o de braţ, căci o părăsiseră puterile şi tremura toată, A rămas surdă la ameninţările lor. A trecut printre ei, cu copila mea, fără a se sinchisi de nimic; şi-n puterea nopţii a scos-o teafără din acea întunecată văgăună a pierzaniei. Apoi a grijit-o pe Em'ly, a spus mister Peggotty, care-mi lăsase mâna dintr-a lui, pe care o dusese la pieptu-i ce zvâcnea; a grijit-o pe Em'ly, care zăcea istovită, aiurind, din când în când, până a doua zi pe seară. Atunci s-a dus să mă caute mai întâi pe mine şi apoi pe 'mneavoastră, mas'r Davy. Nu i-a spus unde se duce, de teamă să nu se înspăimânte Em'ly şi să nu-i dea în gând să se ascundă. Com de-a aflat afurisita aia că se află acolo, nu ştiu. Fie c-a văzut-o ăla de care am pomenit de atâtea ori, fie că (ceea ce-mi pare mai cu putinţă) o fi aflat de la femeia aceea, acuma puţin îmi pasă. Mi-am găsit nepoata! Toată noaptea, a urmat, am stat de vorbă cu Em'ly. Nu mi-a spus prea multe (timpul fiind scurt), în cuvinte întretăiate de lacrimi; în orice caz, mai puţine decât am putut citi pe faţa ei, care a crescut şi a devenit femeie sub acoperişul meu. Toată noaptea braţele-i au stat înlănţuite în jurul gâtului meu, iar capul ei s-a odihnit aici, şi acum ştim bine amândoi că ne putem bizui unul pe altul, cât vom trăi.</p>
               <p rend="justify">După care a tăcut din nou; mâna lui ce sta rezemată pe masă, era atât de liniştită şi puternică, încât cu ea ar fi fost în stare să îmblânzească şi nişte lei.</p>
               <p rend="justify">—  Când mi-a dat în gând să fiu naşa surorii tale Betsey Trotwood, care până la urmă m-a dezamăgit, parcă mi s-a luminat viaţa, Trot, a zis mătuşa; dar, afară de asta, nimic nu mi-ar fi făcut mai multă plăcere decât să fiu naşa copilului acelei tinere atât de bune la suflet!</p>
               <p rend="justify">Mister Peggotty a încuviinţat din cap, arătând că împărtăşeşte sentimentele mătuşii, dar nu s-a aventurat să spună vreun cuvânt despre femeia căreia îi era adresat acest omagiu. Am rămas tăcuţi, adânciţi în gândurile noastre (mătuşa mereu îşi ştergea ochii, ba izbucnind în plâns, ba râzând şi spunând că era o proastă), până ce am luat cuvântul:</p>
               <p rend="justify">—  În privinţa viitorului ai luat vreo hotărâre, bunul meu prieten? l-am întrebat pe mister Peggotty.</p>
               <p rend="justify">—  Fireşte, mas'r Davy, mi-a răspuns. I-am şi împărtăşit-o lui Em'ly. Sunt multe ţări mari departe de aici. Vom merge să trăim peste mări.</p>
               <p rend="justify">—  Vor să emigreze, mătuşico, am explicat eu cuvântul lui.</p>
               <p rend="justify">—  Da! a confirmat mister Peggotty, cu un zâmbet plin de optimism. În Australia nimeni n-are să-i poată face vreo mustrare odorului meu. Acolo vom începe o viaţă nouă!</p>
               <p rend="justify">L-am întrebat dacă hotărâse cumva şi data plecării</p>
               <p rend="justify">—  Azi, în zori, am dat o raită prin docuri, sir, să culeg ştiri despre corăbiile care pleacă. E una care-şi va-nălţa pânzele peste vreo şase săptămâni sau în cel mult două luni – am văzut-o azi-dimineaţă – şi am fost şi pe bord. Cu ea o să plecăm.</p>
               <p rend="justify">—  Singuri?</p>
               <p rend="justify">—  Da, mas'r Davy! Soră-mea, ştiţi, e tare legată de 'neavoastră şi de cei din jurul 'neavoastră, şi-i atât de deprinsă cu ţinutul în care trăieşte, încât ar fi păcat să plece cu noi. Şi afară de asta, mas'r Davy, mai e cineva căruia îi poartă de grijă şi de care nu se cade să uităm.</p>
               <p rend="justify">—  Bietul Ham! am zis.</p>
               <p rend="justify">—  Vedeţi, ma'am, a spus mister Peggotty, ca s-o lămurească pe mătuşa, soră-mea vede de gospodăria lui, şi el ţine la ea. Stă de vorbă cu ea, şi nimeni altcineva nu s-ar pricepe să-l facă să deschidă gura. Bietul băiat! a adăugat mister Peggotty, clătinând din cap. Nu se cade să luăm şi puţinul ce i-a rămas.</p>
               <p rend="justify">—  Şi missis Gummidge? l-am întrebat.</p>
               <p rend="justify">—  Missis Gummidge mi-a dat mult de gândit, mi-a răspuns mister Peggotty, cam tulburat, dar liniştindu-se pe măsură ce vorbea. Vedeţi 'neavoastră, când missis Gummidge îşi aduce aminte de bătrânul ei, nu-i tocmai plăcut pentru cei din jur. Vă spun numai 'neavoastră, mas'r Davy, şi 'neavoastră, ma'am, când missis Gummidge începe a văina – aşa se zice prin părţile noastre în loc de a se văicări – se prea poate ca unii care nu l-au cunoscut pe bătrânu s-o socotească puţin cam arţăgoasă. Eu, unul, l-am cunoscut pe bătrânu şi ştiu cât de vrednic era, aşa c-o înţeleg; dar ceilalţi, vedeţi, 'neavoastră, n-o prea înţeleg, şi-i firesc să n-o înţeleagă.</p>
               <p rend="justify">Atât eu, cât şi mătuşa i-am dat dreptate.</p>
               <p rend="justify">—  S-ar putea – nu spun că aşa va fi, dar s-ar putea – ca soră-mea să nu se împace totdeauna prea bine cu missis Gummidge, a urmat mister Peggotty. Aşa că m-am gândit să nu le-o las pe cap pe missis Gummidge, ci să-i găsesc un ogeac, ca să se chivernisească singură, (în dialect, ogeac înseamnă gospodărie, iar a se chivernisi înseamnă a agonisi.) De aceea am de gând ca, înainte de plecare, să-i asigur o pensie bunicică, aşa ca să nu ducă lipsă de nimic. E făptura a mai credincioasă de pe lume. Dar nu i se poate cere ca la vârsta ei, orfană şi oropsită cum se simte, mămuca să mai înfrunte strapaţurile unei călătorii pe mare şi ale traiului în mijlocul codrilor şi sălbăticiunilor într-o ţară necunoscută şi foarte depărtată. Asta am de gând cu ea.</p>
               <p rend="justify">Nu uitase pe nimeni. Cântărise drepturile şi năzuinţele fiecăruia, numai pe ale lui nu.</p>
               <p rend="justify">—  Em'ly, a spus mai departe mister Peggotty, o să rămână cu mine până ce vom porni în această călătorie. Biata fetiţă, are mare nevoie de linişte şi odihnă! O să-şi coasă rochiile care-i fac de trebuinţă; şi nădăjduiesc că atunci când o să trăiască lângă unchiul ei cam din topor, dar care o iubeşte, încercările prin care a trecut vor începe să i se pară mai depărtate decât sunt.</p>
               <p rend="justify">Mătuşa a dat din cap, ca să confirme această speranţă, ceea ce lui mister Peggotty i-a făcut o deosebită plăcere.</p>
               <p rend="justify">—  N-ar mai fi decât un lucru, mas'r Davy, a spus, ducând mâna la buzunarul de la piept şi scoţând cu un gest grav sulul cu care-l mai văzusem cândva; şi l-a desfăşurat pe masă. Îs banii aceia – hârtia de cincizeci de lire şi cea de zece. Aş vrea să mai adaug şi banii cu care a plecat fata de la el. Am întrebat-o (fără să-i spun pentru ce) câţi au fost şi-am făcut adunarea; dar nu-s cine ştie ce învăţat. N-aţi vrea să fiţi atât de bun şi să vă uitaţi dacă-i dreaptă socoteala?</p>
               <p rend="justify">Mi-a întins un petic de hârtie, cerându-şi iertare că nu era cine ştie ce învăţat, şi m-a urmărit cu privirea tot timpul cât am făcut verificarea. Adunarea era exactă.</p>
               <p rend="justify">—  Mulţumesc, sir! mi-a zis, luându-şi înapoi hârtiuţa. Înainte de plecare, banii ăştia, dacă n-aveţi nimic împotrivă, mas'r Davy, o să-i vâr într-un plic pe adresa lui, pe care o să-l vâr în alt plic, către maică-sa. Ei o să-i spun, în câteva cuvinte, cum vă spun 'neavoastră acuma, ce-i cu banii ăştia; şi c-am plecat, aşa că n-are cum să mi-i mai dea înapoi.</p>
               <p rend="justify">I-am spus că s-a gândit bine şi că eram convins că aşa trebuia să facă dacă aşa îl îndeamnă inima.</p>
               <p rend="justify">—  Ziceam că n-ar mai fi decât un singur lucru, a urmat el cu un zâmbet grav, după ce a înfăşurat la loc sulul şi l-a băgat în buzunar, dar îmi dau seama că erau două. Azi-dimineaţă, pe drum, am stat la îndoială de-ar fi nimerit să mă duc singur şi să-i povestesc lui Ham com, slava Domnului, s-a încheiat, totul cu bine. Aşa că m-am oprit şi i-am scris o scrisoare, pe care am şi dat-o la poştă, istorisindu-i cum s-au petrecut lucrurile şi vestindu-l că mâine am să vin ca, rânduind ce mai am de rânduit pe acolo, să-mi uşurez inima şi să-mi iau rămas bun, poate pentru totdeauna, de la Yarmouth.</p>
               <p rend="justify">—  Vrei să vin cu dumneata? l-am întrebat, dându-mi seama că nu-şi spusese tot gândul.</p>
               <p rend="justify">—  Dac-aţi vrea să-mi faceţi această plăcere, mas'r Davy… Ham cred că s-ar bucura să vă vadă.</p>
               <p rend="justify">Micuţa Dora fiind bine dispusă şi îndemnându-mă stăruitor să-l însoţesc – când am discutat cu ea – i-am făgăduit să-l însoţesc, aşa cum dorea.</p>
               <p rend="justify">Şi astfel, a doua zi dimineaţă ne aflam amândoi în diligenţa de Yarmouth şi străbăteam din nou vechiul drum.</p>
               <p rend="justify">Seara, când am trecut pe uliţa binecunoscută – mister Peggotty, în ciuda împotrivirii mele, îmi ducea valiza – am aruncat o privire în prăvălia lui „Omer &amp; Joram” şi l-am zărit pe vechiul meu prieten, mister Omer, care trăgea din lulea. Cum nu voiam să fiu de faţă la prima întâlnire dintre mister Peggotty, sora lui şi Ham, m-am folosit de acest pretext ca să rămân în urmă.</p>
               <p rend="justify">—  Ce mai faceţi, mister Omer? Nu v-am mai văzut de atâta amar de vreme! am spus, intrând în prăvălie.</p>
               <p rend="justify">Ca să mă vadă mai bine, a îndepărtat cu mâna fumul ce ieşea din lulea şi îndată m-a recunoscut şi s-a arătat foarte bucuros.</p>
               <p rend="justify">—  S-ar cădea să mă ridic, sir, ca să primesc cu toată cinstea un asemenea oaspete, mi-a zis, dar nu mă mai ţin picioarele şi nu mai merg decât pe rotiţe. Cu excepţia picioarelor şi a respiraţiei, sunt însă, slavă Domnului, cât se poate de sănătos.</p>
               <p rend="justify">L-am felicitat că arătă atât de bine şi se simţea atât de voios şi am băgat de seamă, abia atunci, că fotoliul lui avea roţi.</p>
               <p rend="justify">—  E foarte ingenios, nu-i aşa? m-a întrebat el, prinzându-mi privirea şi lustruind braţul fotoliului cu cotul. Lunecă precum un fulg şi merge ca poştalionul. Ei, Doamne, când micuţa Minnie – ştiţi, nepoţica mea, fata lui Minnie – se opinteşte o dată cu slabele-i puteri şi-i dă un brânci, gata am şi pornit, cum nu se poate mai bine şi mai plăcut! Şi să vă mai spun ceva, e un fotoliu straşnic, să tot stai în el şi să tot tragi din lulea!</p>
               <p rend="justify">De când sunt n-am văzut om care să ştie să vadă mai bine decât mister Omer latura plăcută a lucrurilor. Era atât de radios ca şi cum şi fotoliul lui, şi astma, şi ologeala n-ar fi fost altceva decât pârghiile unei năstruşnice invenţii, menite să sporească plăcerea fumătorilor de lulea.</p>
               <p rend="justify">—  Vă rog să mă credeţi, mi-a spus mister Omer, că din fotoliul ăsta văd mai multe decât am văzut vreodată înainte. V-aţi minuna dacă v-aş spune câţi oameni vin în fiecare zi să stea de vorbă cu mine. Zău că v-aţi minuna! Şi de când stau în fotoliul ăsta, găsesc în ziar de două ori mai multe ştiri ca înainte. Iar de citit, dragă Doamne, câte nu citesc! De aceea mă simt atât de bine, ştiţi? Ce m-aş fi făcut dacă mi-aş fi pierdut vederea? Sau dacă aş fi asurzit, ce m-aş fi făcut? Aşa, nu-i mare procopseală că nu mă mai ţin picioarele. Că de, când le foloseam, mă făceau să-mi pierd răsuflarea. Şi acum, dacă vreau să ies pe uliţă sau să mă dau jos pe plajă, n-am decât să-l chem pe Dick, cel mai mic dintre ucenicii lui Joram, şi gata am şi pornit-o în propria mea trăsură, ca lordul-primar al Londrei! A râs cu atâta poftă, că mai-mai era să se înece. Ei, Doamne, a zis mister Omer, trăgând din nou din lulea, omul trebuie să se deprindă şi cu binele, şi cu răul, şi pentru asta se cuvine să se pregătească cu gândul cât trăieşte. Joram câştigă bine. Cât se poate de bine!</p>
               <p rend="justify">—  Mă bucur foarte mult, i-am zis.</p>
               <p rend="justify">—  Ştiam c-o să vă bucuraţi. Joram şi cu Minnie sunt ca două turturele. Ce altceva mi-aş mai putea dori? Ce contează picioarele, faţă de toate astea?</p>
               <p rend="justify">Dispreţul suprem ce-l arăta propriilor sale picioare era una dintre cele mai plăcute ciudăţenii din câte mi-a fost dat să văd.</p>
               <p rend="justify">—  Şi va să zică, de când m-am apucat eu de citit, dumneavoastră v-aţi apucat de scris, nu-i aşa, sir? m-a întrebat mister Omer, privindu-mă cu admiraţie. Ce carte frumoasă! Ce expresii minunate! Am citit-o cuvânt cu cuvânt! Şi de adormit, nu m-a adormit deloc! Dar deloc!</p>
               <p rend="justify">Ca să-mi arăt mulţumirea, am râs, cu toate că trebuie să mărturisesc că această asociaţie de idei nu mi s-a părut lipsită de tâlc.</p>
               <p rend="justify">—  Vă dau cuvântul meu de cinste, sir, a urmat mister Omer, că atunci când pun opera dumneavoastră pe masă şi mă uit la ea – trei volume groase, unul lângă altul, unu, două, trei – mă simt ca Punch, mândru la gândul că am avut cândva cinstea să servesc familia dumneavoastră. Şi, dragă Doamne, multă vreme a mai trecut de atunci, nu-i aşa? Colo, la Blunderstone. Copilaşul acela frumuşel, îngropat alături de cealaltă persoană. Şi dumneavoastră eraţi pe atunci tare mititel! Doamne, Doamne!</p>
               <p rend="justify">Am schimbat vorba, pomenind de Emily. După ce i-am spus că n-am uitat câtă atenţie i-a acordat şi cât de frumos s-a purtat cu ea totdeauna, i-am povestit, ştiind că-i va face plăcere, cum, cu ajutorul Marthei, fusese regăsită de unchiul ei. M-a ascultat cu luare-aminte, şi când am sfârşit, mi-a zis, foarte mişcat:</p>
               <p rend="justify">—  Tare mă bucur, sir! De multă vreme n-am mai primit o veste atât de bună! Doamne, Doamne! Şi acum ce au de gând să facă pentru nenorocita de Martha?</p>
               <p rend="justify">—  Aţi atins o problemă care mă frământă încă de ieri, dar la care nu sunt încă în măsură să vă dau un răspuns, mister Omer. Mister Peggotty nu mi-a spus nimic, şi eu n-am îndrăznit să-l întreb. Sunt sigur că n-a uitat-o. El nu uită niciodată când e vorba de o faptă bună şi mărinimoasă.</p>
               <p rend="justify">—  Pentru că ştiţi, mi-a zis mister Omer, reluând firul gândurilor sale, orice s-ar face pentru ea, aş vrea să contribui şi eu. Treceţi-mă şi pe mine cu cât credeţi de cuviinţă şi daţi-mi de ştire. Am ştiut întotdeauna că nu-i o fată rea şi sunt fericit că am avut dreptate. Şi Minnie o să fie tare mulţumită. Femeile astea tinere te mai contrazic uneori, în anumite privinţe – la fel era şi maică-sa – dar au inimă bună. Minnie a vorbit-o de rău pe Martha numai de ochii lumii. De ce a socotit că-i nevoie să facă aşa, n-am să mă apuc să vă povestesc. Dar, dragă Doamne, totul a fost numai de ochii lumii. Pe ascuns a ajutat-o cât a putut. Aşa că vă rog să fiţi atât de bun şi să mă treceţi şi pe mine cu cât credeţi de cuviinţă, nu-i aşa? Şi scrieţi-mi câteva rânduri ca să ştiu unde să trimit banii. Dragă Doamne, a zis mister Omer, când omul ajunge la vârsta la care cele două capete ale vieţii aproape se întâlnesc, când, oricât de inimos ar fi, ajunge pentru a doua oară să fie plimbat cu căruciorul, trebuie să fie foarte fericit când i se iveşte prilejul să săvârşească o faptă bună. Căci are nevoie de multe. Nu vorbesc numai de mine, a adăugat mister Omer, fiindcă aşa cum văd eu lucrurile, sir, ne apropiem cu toţii, orice vârstă am avea, de piciorul dealului, căci timpul nu stă locului nici o singură clipă. De aceea să facem totdeauna numai bine şi să fim fericiţi. Asta e!</p>
               <p rend="justify">Şi-a scuturat scrumul din lulea, apoi a pus-o pe o policioară anume fixată pe speteaza fotoliului.</p>
               <p rend="justify">—  Mai e şi vărul lui Em'ly, băiatul care trebuia s-o ia de nevastă, a reluat mister Omer, frecându-şi încetişor mâinile. Nu-i găseşti perechea în tot Yarmouthul! Vine uneori seara pe aici, să stea de vorbă cu mine sau să-mi citească, şi petrecem împreună câte un ceas. Asta-i o faptă bună, aş putea zice! Viaţa lui e un lanţ de binefaceri.</p>
               <p rend="justify">—  Mă duc să-l văd chiar în astă-seară, i-am spus.</p>
               <p rend="justify">—  Adevărat? m-a întrebat mister Omer. Spuneţi-i că sunt sănătos şi că-i trimit multe salutări. Minnie şi Joram s-au dus la bal. S-ar fi simţit şi ei tot atât de mândri ca şi mine să vă vadă dacă ar fi fost acasă. Minnie nu prea iese, „din pricina tatii”, cum zice ea. Dar astă-seară am jurat că dacă nu pleacă, mă bag în pat la şase seara. Aşa că s-a dus la bal cu Joram, a încheiat mister Omer, râzând cu atâta poftă de sucesul procedeului, că s-a cutremurat cu fotoliu cu tot.</p>
               <p rend="justify">I-am strâns mâna şi i-am urat noapte bună.</p>
               <p rend="justify">—  Mai staţi o clipă, sir! mi-a zis mister Omer. Aţi pierde cel mai frumos dintre toate spectacolele dacă aţi pleca fără să-mi vedeţi micul elefant. De când sunteţi n-aţi văzut aşa ceva. Minnie!</p>
               <p rend="justify">De sus, de pe scară, un glăscior melodios i-a răspuns:</p>
               <p rend="justify">—  Vin, bunicule!</p>
               <p rend="justify">Şi o fetiţă frumoasă, cu părul lung, bălai şi buclat, a dat buzna în prăvălie.</p>
               <p rend="justify">—  Ăsta-i micul meu elefant, mi-a zis mister Omer, alintând fetiţa. De neam siamez, sir. Hai, micuţule elefant!</p>
               <p rend="justify">Micuţul elefant a deschis uşa salonaşului, în care, acum în urmă, fusese amenajat dormitorul lui mister Omer, căci acesta numai cu greu ar fi putut fi dus sus pe scări; apoi şi-a proptit fruntea în speteaza fotoliului lui mister Omer, revărsându-şi părul lung peste ea.</p>
               <p rend="justify">—  Ştiţi, sir, elefanţii împing cu capul când dau de vreo piedică, mi-a spus mister Omer, făcându-mi cu ochiul. Hai, elefantule! Una, două, trei!</p>
               <p rend="justify">La acest semnal, micuţul elefant, cu o îndemânare vrednică de mirare la o fiinţă atât de mică, a întors repede fotoliul în care şedea mister Omer, şi dintr-o smucitură l-a dus în salonaş, fără să atingă tocul uşii; şi mister Omer, cât se poate de încântat de această ispravă, s-a întors şi mi-a aruncat o privire ca şi cum aceasta ar fi reprezentat încununarea strădaniilor sale de o viaţă întreagă.</p>
               <p rend="justify">După ce am dat o raită prin oraş, m-am îndreptat spre casa lui Ham, unde Peggotty se mutase definitiv; propria ei casă o dăduse cu chirie aceluia care preluase întreprinderea lui mister Barkis şi care îi plătise bani grei pentru vad, pentru cal şi pentru căruţă. Cred că şi acum mai trăgea la haraba acelaşi cal leneş pe care-l mânase şi mister Barkis.</p>
               <p rend="justify">L-am găsit în bucătăria foarte curată, împreună cu missis Gummidge, pe care mister Peggotty în persoană o adusese de la barcaz. Mă îndoiesc că altcineva ar fi izbutit s-o înduplece să-şi părăsească postul. Se vedea că mister Peggotty le povestise totul. Peggotty şi missis Gummidge îşi ţineau şorţurile la ochi, iar Ham tocmai ieşise „să dea o raită pe plajă”. S-a întors curând şi s-a bucurat mult văzându-mă; şi nădăjduiesc că toţi erau mulţumiţi că venisem şi eu. Am discutat, cu oarecare însufleţire, cum mister Peggotty se va îmbogăţi în ţara cea nouă şi am anticipat minunile pe care ni le va zugrăvi în scrisorile sale. Numele lui Emily n-a fost pomenit niciodată; dar de mai multe ori am vorbit de ea pe ocolite. Dintre toţi cei de faţă, Ham părea cel mai senin.</p>
               <p rend="justify">Dar când mi-a luminat drumul spre odăiţa unde pe o măsuţă mă aştepta cartea cu crocodili, Peggotty mi-a spus că Ham nu se schimbase de fel. Era convinsă (mi-a zis plângând) că inima-i era pe veci zdrobită; cu toate că, îmbinând vitejia cu blândeţea, lucra mai spornic şi mai bine decât oricare alt marangoz din toate şantierele de prin partea locului. Câteodată, seara, se mai întâmpla să-i vorbească despre viaţa de odinioară, din barcaz; şi atunci amintea de Emily, fetiţa. Dar niciodată nu pomenea de ea ca femeie.</p>
               <p rend="justify">Mi s-a părut c-am citit pe faţa lui Ham dorinţa de a-mi vorbi între patru ochi. De aceea m-am hotărât ca în seara următoare, când urma să se întoarcă de la lucru, să-i aţin calea.</p>
               <p rend="justify">După ce am luat această hotărâre, am aţipit. În noaptea aceea, pentru întâia oară după atâtea nopţi, lumânarea n-a mai licărit la ferestruica barcazului, unde mister Peggotty a adormit în vechiul său hamac, iar vântul cu glasul lui bine cunoscut i-a şoptit la ureche.</p>
               <p rend="justify">A  doua zi şi-a petrecut timpul cu vânzarea bărcii şi a uneltelor sale pescăreşti, cu împachetarea şi cu expedierea cu căruţa la Londra a obiectelor casnice mărunte care socotea că i-ar putea fi de folos şi cu împărţirea celorlalte, pe care, cele mai multe, le-a lăsat lui missis Gummidge. Toată ziua missis Gummindge nu s-a clintit de lângă el. Dorind din suflet să mai văd o dată vechea locuinţă înainte de a i se pune lacăt, m-am înţeles cu ei să vin seara acolo. Dar am potrivit lucrurile în aşa fel încât să am timp să-l văd mai întâi pe Ham.</p>
               <p rend="justify">Ştiam unde lucra, aşa că nu mi-a fost greu să-i ies în cale. L-am întâlnit pe plajă, într-un loc mai retras, pe unde ştiam că trebuia să treacă, şi l-am însoţit, ca să-i dau prilejul să-mi vorbească, dacă dorea. Nu mă înşelasem însă. Am mers câtva timp alături, când, deodată, fără să se uite la mine, m-a întrebat:</p>
               <p rend="justify">—  Aţi văzut-o, mas'r Davy?</p>
               <p rend="justify">—  O clipă doar, după ce căzuse în nesimţire, i-am răspuns cu glas scăzut.</p>
               <p rend="justify">Am mai mers puţin şi apoi mi-a zis:</p>
               <p rend="justify">—  Mas'r Davy, credeţi c-o s-o mai vedeţi?</p>
               <p rend="justify">—  S-ar putea să fie prea dureros pentru dânsa.</p>
               <p rend="justify">—  M-am gândit şi eu la asta. Se prea poate, sir, se prea poate.</p>
               <p rend="justify">—  Da, Ham, i-am zis eu încet, dacă ai vrea să-i scriu ceva în numele tău, în cazul când nu voi avea prilejul să-i vorbesc, dacă ai dori să-i transmit ceva anume, aş socoti că-i o datorie sfântă să fac ce-mi vei cere.</p>
               <p rend="justify">—  Nu mă îndoiesc. Vă mulţumesc, sir, din toată inima. Cred c-aş vrea să-i trimit ceva vorbă, fie în scris, fie prin viu grai.</p>
               <p rend="justify">—  Ce anume?</p>
               <p rend="justify">Am mai străbătut o bucată de drum în tăcere şi apoi mi-a zis:</p>
               <p rend="justify">—  Nu c-aş fi iertat-o vreau să-i spun. Nu asta. Mai degrabă aş vrea s-o rog să mă ierte că m-am vârât cu de-a sila în sufletul ei. Câteodată mă gândesc că de nu mi-ar fi făgăduit că-mi va fi soţie, dânsa, care avea încredere în mine, aşa, ca prieten, mi-ar fi povestit ce-i frământa mintea şi mi-ar fi cerut sfatul şi aş fi putut s-o scap de primejdie.</p>
               <p rend="justify">I-am strâns mâna.</p>
               <p rend="justify">—  Asta-i tot?</p>
               <p rend="justify">—  Ar mai fi ceva, dacă-mi daţi voie, mas'r Davy.</p>
               <p rend="justify">Am mers încă o bucată înainte de-a deschide gura. Întreruperile pe care mai jos le-am însemnat prin puncte de suspensie nu se datoresc emoţiei sau plânsului, ci doar strădaniei de a-şi aduna gândurile şi a le exprima limpede.</p>
               <p rend="justify">—  Mi-a fost dragă… şi mi-e dragă amintirea cernită de mâhnire şi totuşi să n-o facă să creadă despre mine c-aş fi fericit. Fericirea nu mi-aş găsi-o decât dac-aş uita-o… şi teamă mi-e că n-aş putea îndura să i se spună c-am uitat-o. Dar dacă dumneavoastră, mas'r Davy, care sunteţi atât de învăţat, aţi găsi să-i spuneţi ceva care s-o facă să creadă că nu sufăr prea mult, dar că tot o iubesc şi o plâng, ceva care s-o facă să creadă că nu mi-e silă de viaţă şi că totuşi nădăjduiesc s-o văd curată şi nepătată în lăcaşul unde cei răi nu-i mai tulbură pe ceilalţi, iar cei obosiţi îşi află odihna… ceva care să-i mângâie conştiinţa cernită de mâhnire şi totuşi să n-o facă să creadă că m-aş mai putea însura vreodată sau c-ar mai putea fi cineva ceea ce a fost ea pentru mine… v-aş cere să-i spuneţi aceste lucruri… o dată cu rugăciunile pe care le ridic pentru dânsa… care mi-a fost atât de dragă.</p>
               <p rend="justify">Din nou i-am strâns mâna şi i-am făgăduit că mă voi strădui să îndeplinesc cât mai bine această însărcinare.</p>
               <p rend="justify">—  Vă mulţumesc, sir, mi-a spus Ham. Aţi fost drăguţ că mi-aţi ieşit în întâmpinare. Aţi fost drăguţ că l-aţi însoţit pe unchiul. Cu toate că mătuşa o să se ducă la Londra înainte de plecarea lor şi o să se ducă toţi împreună, eu, unul, mas'r Davy, îmi dau prea bine seama că n-o să-i mai văd niciodată. Sunt sigur c-aşa o să fie. Nu ne-o spunem, dar aşa o să se întâmple, şi poate-i mai bine să fie aşa. Când o să-l vedeţi ultima oară – în ultima clipă – n-aţi vrea să-i mărturisiţi recunoştinţa şi dragostea orfanului, pentru care a fost întotdeauna mai mult decât un tată?</p>
               <p rend="justify">I-am făgăduit că-i voi îndeplini întocmai şi această dorinţă.</p>
               <p rend="justify">—  Vă mulţumesc din nou, sir! mi-a zis, strângându-mi călduros mâna. Ştiu unde vă duceţi. La revedere!</p>
               <p rend="justify">S-a depărtat, făcându-mi semn cu mâna, vrând parcă să-mi explice că nu mai putea călca în vechea locuinţă. L-am urmărit cu privirea, cum păşea prin pustiul luminat de lună, şi l-am văzut întorcându-şi faţa spre o geană de lumină argintie, care sclipea pe valuri, şi l-am văzut mergând aşa mai departe, până ce s-a pierdut ca o umbră în depărtare.</p>
               <p rend="justify">Când m-am apropiat de vechiul barcaz, am găsit uşa deschisă, şi intrând, am văzut că locuinţa fusese golită de toată mobila, afară de unul din vechile cufere, pe care missis Gummidge, cu un coş pe genunchi, şedea şi se uita la mister Peggotty. Cu cotul rezemat de plită, stătea cu privirea aţintită asupra jăraticului care se stingea pe grătar; dar când m-a văzut intrând, şi-a înălţat plin de nădejde fruntea şi m-a întâmpinat cu voie bună.</p>
               <p rend="justify">—  Aţi venit precum aţi făgăduit, mas'r Davy, ca sa vă luaţi rămas bun de la vechea casă? A rămas cam pustie, nu-i aşa?</p>
               <p rend="justify">—  Într-adevăr, nu ţi-ai pierdut timpul, i-am spus.</p>
               <p rend="justify">—  Păi, n-am trândăvit, sir. Missis Gummidge a muncit ca o… nici nu ştiu să spun cum a muncit missis Gummidge, a zis mister Peggotty, uitându-se la ea, fără să poată găsi vreun termen de comparaţie destul de măgulitor.</p>
               <p rend="justify">Missis Gummidge, care şedea rezemată pe coşul ei, n-a zis nimic.</p>
               <p rend="justify">—  Iată cufăraşul pe care şedeai altă dată cu Em'ly, mi-a şoptit mister Peggotty. O să-l iau cu mine, în cele din urmă. Şi aici e vechea 'neavoastră odăiţă, vedeţi mas'r Davy? Cam posomorâtă în seara asta, ca şi inimile noastre.</p>
               <p rend="justify">Într-adevăr, vântul, deşi nu prea puternic, avea un glas solemn. Şi, gemând jalnic, bătea în jurul locuinţei pustii. Totul fusese strâns, până şi oglinjoara cu ramă de scoici. Mi-am amintit de ochişorii albaştri care m-au fermecat atunci. Mi-am amintit de Steerforth; şi mi-a trecut prin minte un gând năstruşnic şi înspăimântător, cum că s-ar afla pe aproape şi că m-aş putea întâlni cu el la fiecare pas.</p>
               <p rend="justify">—  O să treacă vreme multă, a spus mister Peggotty cu glas scăzut, până s-or găsi chiriaşi pentru barcazul ăsta… Oamenii din partea locului zic c-ar fi cu ghinion!</p>
               <p rend="justify">—  Aparţine cuiva de prin împrejurimi? am întrebat.</p>
               <p rend="justify">—  E al unui dulgher constructor de catarge din oraş, mi-a răspuns mister Peggotty. Mă duc să-i predau cheile încă-n astă-seară.</p>
               <p rend="justify">Ne-am uitat şi în odăiţa de alături şi apoi ne-am întors la missis Gummidge, care şedea pe cufăr. Mister Peggotty a pus sfeşnicul pe vatră şi a rugat-o să se ridice ca să poată scoate cufărul din casă înainte de a stinge lumânarea.</p>
               <p rend="justify">—  Dan'l, i-a zis missis Gummidge, lăsând deodată coşul şi agăţându-se de braţul lui. Dragă Dan'l, acum, când ne despărţim de casa asta, trebuie să te rog să nu mă părăseşti. Dan'l, să nu mă părăseşti. O, nu, să nu faci una ca asta!</p>
               <p rend="justify">Luat pe neaşteptate, mister Peggotty, buimac, de parcă atunci s-ar fi trezit din somn, s-a uitat când la mine, când la missis Gummidge.</p>
               <p rend="justify">—  Nu, dragul meu Dan'l, să nu faci una ca asta! a strigat missis Gummidge, înfierbântându-se. Ia-mă cu tine, Dan'l, ia-mă cu tine şi cu Em'ly! O să fiu slujnica voastră, credincioasă şi statornică. Dacă prin locurile unde vă duceţi mai există robi, o să-ţi fiu roabă şi o să mă simt fericită, numai să nu mă laşi aici, Dan'l, te rog din tot sufletul!</p>
               <p rend="justify">—  Ei, Doamne, a zis mister Peggotty, clătinând din cap, nu ştii cât de lungă e călătoria şi cât de grea e viaţa pe acolo!</p>
               <p rend="justify">—  Ba ştiu, Dan'l! Îmi închipui! a strigat missis Gummidge. Dar ascultă ultimele cuvinte pe care ţi le spun sub acoperişul ăsta: dacă nu mă iei cu tine, mă duc în casă şi mor acolo. Ştiu să sap, Dan'l. Ştiu să muncesc. Pot să-ndur o viaţă grea. Sunt mai răbdătoare şi mai bună decât îţi închipui. Dan'l, încearcă numai, şi o să vezi. De pensia pe care vrei să mi-o dai, Dan'l Peggotty, nu m-aş atinge nici dac-ar fi să mor de foame; dar aş merge cu tine şi cu Em'ly până la capătul pământului dacă m-aţi lua cu voi! Ştiu ce gândeşti; ştiu că mă socoteşti orfană şi oropsită; dar, dragă Doamne, m-am schimbat! Nu degeaba am stat aici şi am vegheat şi am chibzuit la toate încercările prin care ai trecut. Mas'r Davy, puneţi o vorbă pentru mine! Îl cunosc şi îi cunosc năravurile, o cunosc şi pe Em'ly cu ale ei, şi cunosc necazurile lor, şi le-aş putea fi un sprijin uneori şi aş putea munci pentru ei totdeauna, Dan'l, dragă Dan'l, ia-mă cu tine!</p>
               <p rend="justify">Şi missis Gummidge i-a luat mâna şi i-a sărutat-o simplu, cu dragoste şi înflăcărare, într-o pornire de recunoştinţă şi devotament pe care el le merita pe deplin.</p>
               <p rend="justify">Am scos cufărul, am stins lumânarea, am încuiat uşa pe dinafară şi ne-am depărtat de vechiul barcaz, bine zăvorât, care a rămas ca o pată întunecată în noapte, sub cerul înnorat. A doua zi, pe imperiala poştalionului care ne ducea la Londra, missis Gummidge stătea cu coşul ei pe bancheta din fund, şi missis Gummidge era fericită.</p>
            </div>
            <div type="div2" rend="P2">
               <head>
                  <label>Capitolul LII.</label>Asist la o explozie</head>
               <p rend="justify">Când nu ne mai despărţeau decât douăzeci şi patru de ore de ziua în chip atât de misterios hotărâtă de mister Micawber, mătuşa şi cu mine ne-am sfătuit cum să procedăm, căci mătuşa nu voia nicidecum s-o lase singură, pe Dora. Vai! Ce lesne o mai duceam acum pe Dora în sus şi în jos pe scări!</p>
               <p rend="justify">În ciuda cererii exprese formulate de mister Micawber, ca să vină şi mătuşa, înclinam, să adoptăm soluţia ca dânsa să rămână acasă, urmând a fi, reprezentată de mister Dick şi de mine. Chiar ne oprisem la această soluţie, când Dora a răsturnat totul, declarând că niciodată nu-şi va ierta sieşi şi niciodată nu-l va ierta pe băiatul ei cel răutăcios dacă mătuşa va rămâne acasă, indiferent sub ce pretext.</p>
               <p rend="justify">—  N-am să mai vorbesc cu matale, i-a spus Dora mătuşii, scuturându-şi buclele. Am să fiu rea şi am să-l pun pe Jip să te latre toată ziua. Dacă n-ai să pleci, n-am să mai am nici o îndoială că eşti o babă cicălitoare!</p>
               <p rend="justify">—  Sst, Blossom! i-a zis mătuşa, râzând. Ştii prea bine că nu te poţi lipsi de mine!</p>
               <p rend="justify">—  Ba pot! i-a răspuns Dora. Nu-mi eşti de nici un folos. Nu faci decât să alergi în sus şi în jos pe scări, toată ziulica pentru mine. Niciodată nu stai să-mi povesteşti despre Doady cum era când a venit la dumneata cu ghetele rupte şi pline de praf, vai, bietul băieţaş! Nu faci niciodată nimic care să-mi fie pe plac, nu-i aşa, mătuşico dragă? Şi Dora s-a grăbit s-o sărute şi să adauge: Ba faci! Am glumit numai! de teamă că nu cumva mătuşa să creadă că vorbea serios. Dar ascultă-mă, mătuşico, a urmat Dora, alintându-se, trebuie să te duci. O să te cicălesc până ai să-mi faci pe voie. Iar băieţaşului meu urâcios, dacă nu te convinge să te duci cu el, am să-i fac viaţa foarte amară. Am să fiu foarte nesuferită, şi Jip la fel! Dacă n-ai să te duci, ca o femeie de treabă, în vecii vecilor are să-ţi pară rău că nu te-ai dus! Afară de asta, a urmat Dora, dându-şi părul pe spate şi uitându-se întrebător la mătuşa şi la mine, nu înţeleg de ce nu v-aţi duce amândoi. Nu sunt chiar atât de bolnavă. Sau mă înşel?</p>
               <p rend="justify">—  Ce vorbă mai e şi asta?! a sărit mătuşa.</p>
               <p rend="justify">—  Ce-ţi vine în gând? am exclamat eu.</p>
               <p rend="justify">—  Da, ştiu că sunt o prostuţă, care stă lungită în pat, a spus Dora, rotindu-şi încet privirea de la unul la altul şi ţuguindu-şi buzele frumoase, să ne sărute. Dar dacă-i aşa, trebuie să plecaţi amândoi, căci altfel n-am să vă cred; şi atunci încep să plâng!</p>
               <p rend="justify">Am citit pe faţa mătuşii că începe să cedeze, şi Dora, când a văzut şi ea acest lucru, s-a luminat.</p>
               <p rend="justify">—  Când o să vă întoarceţi, o să aveţi atât de multe de povestit, că o să treacă cel puţin o săptămână până ce o să le pricep pe toate! a zis Dora. Pentru că ştiu dinainte că dacă o să fie vorba de afaceri, n-o să înţeleg prea uşor. Şi nu încape îndoială că o sa fie vorba de afaceri! Şi apoi, dacă o să fie nevoie, pe deasupra, să mai fac şi ceva adunări, nu ştiu cât timp o să-mi ia; şi băieţaşul meu cel răutăcios o să se uite tot timpul foarte jalnic la mine. Ne-am înţeles! Plecaţi amândoi, nu-i aşa? N-o să lipsiţi decât o noapte, şi Jip o să aibă grijă de mine cât timp n-o să fiţi acasă. Doady o să mă ducă sus înainte de plecare şi n-o să mai cobor până la înapoierea voastră; şi o să-i duceţi lui Agnes o scrisoare din partea mea, în care am să-i trag un perdaf îngrozitor pentru că n-a venit niciodată până acuma să ne vadă!</p>
               <p rend="justify">Fără să ne mai consultăm în prealabil, am convenit să plecăm amândoi, şi am fost de acord că Dora era o mică impostoare, care se prefăcea că-i bolnavă pentru că îi plăcea să fie alintată. A fost foarte încântată şi foarte veselă; şi chiar în seara aceea am plecat toţi patru – adică mătuşa, mister Dick, Traddles şi cu mine – spre Canterbury, cu diligenţa de Dover.</p>
               <p rend="justify">Abia pe la miezul nopţii am nimerit, cu chiu, cu vai, la hotelul unde mister Micawber ne ceruse să-l aşteptăm, şi am găsit o scrisoare din partea lui, prin care ne, înştiinţa că avea să se prezinte a doua zi dimineaţă, la orele nouă şi jumătate precis. După aceea, foarte înfriguraţi, ne-am dus să ne culcăm în camerele noastre, la acea oră târzie, parcurgând nesfârşite coridoare înguste, care miroseau ca şi cum ar fi fost ţinute veacuri întregi într-o soluţie de ciorbă şi scursori de grajd.</p>
               <p rend="justify">Dimineaţa, foarte devreme, am dat o raită pe vechile uliţe liniştite care-mi erau atât de dragi şi m-am plimbat la umbra venerabilelor biserici şi portaluri. Ciorile se roteau în jurul turnurilor catedralei, iar siluetele acestor turnuri, care dominau până departe ţinutul, acela bogat, udat de ape zburdalnice, se decupa pe cerul însorit de ca şi cum nimic pe lume n-ar fi supus schimbării. Şi, totuşi, jalnicul dangăt al clopotelor evoca schimbări pretutindeni; îmi evoca vârsta lor şi tinereţea frumoasei mele Dora; şi atâţia oameni veşnic tineri care au trăit, au iubit şi au murit, în vreme ce sunetul prelung al clopotelor făcea să vibreze armura roasă de rugină a Prinţului Negru34 şi în vreme ce evenimentele care au zguduit lumea s-au mistuit în văzduh, cum se şterg cercurile pe faţa apei.</p>
               <p rend="justify">Din colţul străzii m-am uitat la vechea casă, dar nu m-am apropiat, de teamă că de m-ar vedea cineva, aş putea aduce, fără voie, prejudicii planului pe care venisem să-l sprijinim. Soarele matinal poleia acoperişul ţuguiat şi ferestrele cu vitralii; şi parcă mi-a pătruns în suflet ceva din liniştea care domnea odinioară în acea clădire.</p>
               <p rend="justify">Am mai hoinărit vreun ceas sau două pe drumurile de ţară şi apoi m-am înapoiat pe strada principală, care între timp se dezmeticise. Printre cei care trebăluiau prin prăvălii, l-am zărit şi pe vechiul meu vrăjmaş, măcelarul, care acum purta cizme, avea un copil şi dugheană proprie. Îşi legăna copilul şi părea un cetăţean inofensiv.</p>
               <p rend="justify">Când ne-am aşezat în jurul mesei ca să luăm gustarea de dimineaţă, începusem să fim neliniştiţi şi nerăbdători. Cu cât se apropia ora nouă şi jumătate, cu atât creştea impacienţa cu care-l aşteptam pe mister Micawber, În cele din urmă nu ne-am mai dat nici măcar osteneala să ne prefacem că ne-ar interesa dejunul, la care, cu excepţia lui mister Dick, ne aşezasem de formă din capul locului; mătuşa a pornit a se plimba în sus şi în jos prin sufragerie, Traddles s-a aşezat pe sofa, prefăcându-se că citeşte ziarul, cu ochii în tavan, iar eu mă uitam pe fereastră, ca să pot anunţa neîntârziat apariţia lui mister Micawber. N-am avut însă mult de aşteptat, căci la prima bătaie a orologiului, care vestea ora nouă şi jumătate, s-a ivit în capul străzii.</p>
               <p rend="justify">—  Iată, vine, am zis eu, dar nu-i în ţinută solemnă de birou!</p>
               <p rend="justify">Mătuşa şi-a legat panglicile bonetei cu care venise la masă şi şi-a pus şalul, parcă spre a fi gata să facă faţă oricărei situaţii care ar necesita dârzenie şi hotărâre. Traddles, cu un gest energic, şi-a încheiat nasturii redingotei. Mister Dick, tulburat de aceste pregătiri extraordinare, a simţit nevoia să-i imite şi şi-a tras cât a putut mai tare pălăria pe urechi, dar o clipă mai târziu şi-a scos-o, ca să-l salute pe mister Micawber.</p>
               <p rend="justify">—  Gentlemen, madam, ne-a salutat mister Micawber, bună dimineaţa! Apoi adresându-se lui mister Dick, care-i scutura violent mâna: Scumpe sir, sunteţi prea bun cu mine!</p>
               <p rend="justify">—  Aţi luat micul dejun? l-a întrebat mister Dick. N-aţi vrea un cotlet?</p>
               <p rend="justify">—  Pentru nimic în lume, scumpe sir! a exclamat mister Micawber, tăindu-i calea către sonerie. De mult nu mai ştiu ce-i pofta de mâncare, mister Dixon.</p>
               <p rend="justify">Mister Dixon a fost atât de încântat de acest nou nume şi a socotit că era atât de drăguţ din partea lui mister Micawber că i-l dăduse, încât s-a apucat din nou să-i scuture mâna, râzând ca un copil.</p>
               <p rend="justify">—  Dick! i-a zis mătuşa. Ia seama!</p>
               <p rend="justify">Roşind, mister Dick s-a potolit.</p>
               <p rend="justify">—  Şi acum, sir, i s-a adresat mătuşa lui mister Micawber, trăgându-şi mănuşile, suntem gata pentru Vezuviu sau pentru orice altceva de îndată ce veţi binevoi.</p>
               <p rend="justify">—  Vă asigur, madam, că veţi fi în curând martoră la o erupţie! i-a răspuns mister Micawber. Îmi daţi voie, sper, mister Traddles, să menţionez că am ţinut legătura cu dumneavoastră?</p>
               <p rend="justify">—  Fără îndoială, aşa stau lucrurile, Copperfield, mi-a zis Traddles, către care mă întorsesem mirat. Mister Micawber m-a consultat cu privire la ceea ce are de gând să facă; şi l-am sfătuit cum m-am priceput mai bine.</p>
               <p rend="justify">—  Dacă nu mă înşel, mister Traddles, a insistat, mister Micawber, destăinuirea ce am de gând să fac prezintă importanţă.</p>
               <p rend="justify">—  O deosebită importanţă! a adeverit Traddles.</p>
               <p rend="justify">—  Poate că în aceste împrejurări, a zis mister Micawber, îmi veţi face cinstea de a vă supune pentru moment îndrumărilor unuia care, deşi nu-i decât un copil părăsit şi rătăcitor pe aceste tărâmuri, este totuşi un semen al dumneavoastră, în ciuda faptului că şi-a pierdut înfăţişarea dintâi datorită greşelilor sale personale şi forţei rezultate din acumularea unui întreg concurs de împrejurări.</p>
               <p rend="justify">—  Avem deplină încredere în dumneavoastră, mister Micawber, şi vom face aşa cum doriţi.</p>
               <p rend="justify">—  Mister Copperfield, mi-a răspuns mister Micawber, în împrejurarea de faţă încrederea dumitale nu este prost plasată. V-aş cere îngăduinţa să plec cu cinci minute, după ceas, înaintea domniilor-voastre, pentru ca apoi să-i pot întâmpina pe toţi cei de faţă în birourile firmei „Wickfield &amp; Heep”, al cărei salariat sunt, unde veţi veni sub pretextul că doriţi s-o vedeţi pe miss Wickfield.</p>
               <p rend="justify">Atât eu, cât şi mătuşa ne-am uitat la Traddles, care a încuviinţat din cap.</p>
               <p rend="justify">—  Deocamdată, nu mai am nimic de adăugat, a zis mister Micawber.</p>
               <p rend="justify">Şi asupra acestor cuvinte s-a înclinat, salutându-ne pe toţi, spre marea mea mirare, s-a făcut nevăzut, foarte palid şi cu un aer cât se poate de distant.</p>
               <p rend="justify">Când m-am uitat întrebător la Traddles, acesta s-a mulţumit să zâmbească şi să clatine din cap (cu părul drept în sus); neavând ce face, am scos ceasul şi am numărat cele cinci minute. Mătuşa, ţinându-şi ceasul în mână, a făcut la fel. Când s-a împlinit vremea, Traddles i-a dat braţul şi am ieşit cu toţii şi, fără a scoate o vorbă tot drumul, ne-am îndreptat spre venerabila casă.</p>
               <p rend="justify">L-am găsit pe mister Micawber la pupitrul lui, în biroul aflat în turnuleţ, la parter, scriind de zor sau prefăcându-se că scrie. Îşi înfipsese rigla cea lungă în vestă, dar nu izbutise s-o ascundă cu totul, o porţiune lungă de un picior şi ceva ieşind afară, ca un fel de jabou original.</p>
               <p rend="justify">Întrucât mi s-a părut că toată lumea aştepte ca eu să-i vorbesc, i-am zis:</p>
               <p rend="justify">—  Ce mai faceţi, mister Micawber?</p>
               <p rend="justify">—  Sper că sunteţi bine, sănătos, mister Copperfield, mi-a răspuns mister Micawber cu un aer foarte grav.</p>
               <p rend="justify">—  Miss Wickfield e acasă? l-am întrebat.</p>
               <p rend="justify">—  Mister Wickfield e bolnav, în pat, suferă de febră reumatică, sir, mi-a întors el, dar miss Wickfield nu mă îndoiesc că va fi foarte fericită să primească nişte vechi prieteni. Poftiţi, sir.</p>
               <p rend="justify">Ne-a condus în sufragerie, prima încăpere în care intrasem cândva în această casă, şi, deschizând larg uşa fostului birou al lui mister Wickfield, a anunţat cu glas sonor:</p>
               <p rend="justify">—  Miss Trotwood, mister David Copperfield, Mister Thomas Traddles şi mister Dixon!</p>
               <p rend="justify">Pe Uriah Heep nu-l mai văzusem din ziua când îl pălmuisem. Era evident surprins de vizita noastră; cu atât mai mult cât ne mira şi pe noi. Nu s-a încruntat, pentru că n-avea sprâncene vrednice de acest nume; dar fruntea i s-a încreţit atât de tare, încât aproape că i s-au închis ochii, în timp ce graba cu care şi-a dus la bărbie mâna-i respingătoare trăda oarecare nelinişte sau surpriză. Asta n-a ţinut decât o clipită, în momentul când am intrat în birou şi l-am văzut peste umărul mătuşii. După aceea a devenit la fel de linguşitor şi de umil ca de obicei.</p>
               <p rend="justify">—  Asta-i într-adevăr o plăcere neaşteptată! a exclamat. Să-mi văd toţi prietenii din Londra adunaţi laolaltă este o nesperată sărbătoare! Nădăjduiesc, mister Copperfield, că sunteţi bine, sănătos, şi, dacă mă pot exprima astfel, cu toată umilinţa, vă purtaţi tot atât de prietenos cu prietenii dumneavoastră ca întotdeauna, nu-i aşa? Sper că şi missis Copperfield merge spre bine. Vă rog să mă credeţi că mi-a părut foarte rău când de curând am aflat că e bolnavă.</p>
               <p rend="justify">Mi-a fost ruşine să-l las să-mi strângă mâna. Dar n-am avut încotro.</p>
               <p rend="justify">—  S-au schimbat lucrurile în biroul ăsta, miss Trotwood. Nu mai sunt ca pe vremea când nu eram decât un copist umil şi neînsemnat şi vă păzeam poneiul afară; s-au schimbat, nu-i aşa? a zis Uriah, cu zâmbetul cel mai dezgustător cu putinţă. Dar eu nu m-am schimbat, miss Trotwood.</p>
               <p rend="justify">—  Ce să vă spun, sir, i-a răspuns mătuşa, la drept vorbind, cred că n-aţi dezminţit defel promisiunile făcute încă din tinereţe; dacă asta vă face plăcere.</p>
               <p rend="justify">—  Vă mulţumesc, miss Trotwood, a zis Uriah, contorsionându-se cum îi era obiceiul, pentru buna părere ce-o aveţi despre mine! Micawber, vezi să li se dea de ştire lui Agnes – şi mamei. Mama o să fie încântată când o să vadă ce oaspeţi i-au sosit, a adăugat Uriah, oferindu-ne scaune.</p>
               <p rend="justify">—  Nu sunteţi ocupat, mister Heep? l-a întrebat Traddles, a cărui privire întâlnise din întâmplare căutătura vicleană a ochilor roşii, care ne scrutau şi ne ocoleau în acelaşi timp.</p>
               <p rend="justify">—  Nu, mister Traddles, a răspuns Uriah, reluându-şi locul de la birou şi punându-şi mâinile ciolănoase, cu palmele lipite, între genunchii la fel de ciolănoşi. Nu chiar atât de ocupat cât aş dori. Dar ştiţi, avocaţii, rechinii şi lipitorile nu se satură cu una, cu două! Dar eu şi Micawber abia mai prididim cu treaba, fiindcă mister Wickfield aproape că nu mai e în stare să facă nimic. Dar e, desigur, o datorie şi o plăcere să muncesc pentru el. Cred că nu l-aţi cunoscut mai îndeaproape pe mister Wickfield, nu-i aşa, mister Traddles? Cred că până acum nu am avut cinstea să vă întâlnesc decât o singură dată.</p>
               <p rend="justify">—  Nu, nu l-am cunoscut mai îndeaproape pe mister Wickfield, i-a răspuns Traddles, căci altfel de mult v-aş fi făcut o vizită, mister Heep.</p>
               <p rend="justify">Era ceva în tonul cu care a dat acest răspuns care l-a făcut pe Uriah să se mai uite o dată la Traddles, cu un aer sumbru şi bănuitor. Dar văzându-i chipul blajin, purtarea simplă şi părul ţepos, şi-a alungat suspiciunile şi, cu o smucitură a trupului şi mai ales a gâtului, i-a spus:</p>
               <p rend="justify">—  Îmi pare rău, mister Traddles. L-aţi fi admirat tot atât de mult ca şi mine. Iar micile lui păcate v-ar fi făcut să-l îndrăgiţi încă şi mai mult. Dar dacă vreţi să auziţi cuvintele frumoase despre asociatul meu, puteţi să vă adresaţi lui Copperfield. Familia asociatului meu e unul dintre subiectele lui preferate. Dacă nu l-aţi auzit încă niciodată, merită…</p>
               <p rend="justify">Intrarea lui Agnes, condusă de mister Micawber, m-a împiedicat să resping aceste laude (dacă mi-aş fi dat osteneala s-o fac). Agnes mi s-a părut, mai puţin stăpână pe ea ca de obicei; şi pe chipul ei se vedeau limpede semne de îngrijorare şi oboseală. Dar acestea nu făceau decât să confere o strălucire în plus cordialităţii ei grave şi frumuseţii ei calme.</p>
               <p rend="justify">L-am văzut pe Uriah cum o urmărea, în timp ce ea ne ura bun sosit; şi mi-a venit în minte imaginea pocită a unui geniu rău şi răzvrătit care pândeşte un geniu bun. Între timp, mister Micawber şi Traddles şi-au făcut semne pe furiş; iar Traddles a ieşit din odaie, fără ca nimeni, în afară de mine, să bage de seamă.</p>
               <p rend="justify">—  Micawber, poţi pleca! a zis Uriah.</p>
               <p rend="justify">Mister Micawber, cu mâna pe rigla din piept, stătea ţeapăn în faţa uşii, cu privirea în mod neîndoielnic aţintită asupra unuia dintre semenii lui care îi era patron.</p>
               <p rend="justify">—  Ce aştepţi? l-a întrebat Uriah. Micawber! N-ai auzit că ţi-am spus să pleci?</p>
               <p rend="justify">—  Ba da! i-a răspuns mister Micawber, fără a se clinti.</p>
               <p rend="justify">—  Atunci, de ce aştepţi? a stăruit Uriah.</p>
               <p rend="justify">—  Pentru că… într-un cuvânt, pentru că aşa vreau! a izbucnit mister Micawber.</p>
               <p rend="justify">Obrajii lui Uriah s-au decolorat, şi o paloare bolnăvicioasă ici, colo uşor pigmentată de pete roşii i s-a aşternut pe faţă. S-a uitat lung la mister Micawber, cu o expresie încordată şi respirând adânc precipitat.</p>
               <p rend="justify">—  Precum ştie toată lumea, eşti un biet risipitor, i-a zis Uriah, silindu-se să zâmbească, şi teamă mi-e c-am să fiu nevoit să mă descotorosesc de tine. Şterge-o! Stau eu de vorbă cu tine îndată!</p>
               <p rend="justify">—  Dacă există pe lumea asta vreun tâlhar cu care am stat prea mult de vorbă, numele acelui ticălos e… HEEP! a zis mister Micawber, izbucnind subit, cu cea mai mare vehemenţă.</p>
               <p rend="justify">Uriah s-a tras înapoi, ca lovit sau înjunghiat. Apoi, după ce şi-a rotit încet privirea asupra noastră, cu căutătura cea mai haină şi cea mai întunecată de care era capabil, a zis cu glas ceva mai scăzut:</p>
               <p rend="justify">—  Aha! E un complot la mijloc! V-aţi vorbit să vă întâlniţi aici! Va să zică, ai conspirat cu copistul meu, Copperfield? Ia seama! N-o să-ţi meargă treaba asta! Noi ne înţelegem unul pe altul. Nu ne putem suferi. De când ai călcat întâia oară pragul acestei case, te-ai arătat un căţelandru cam fudul; şi mă pizmuieşti pentru că m-am ridicat, nu-i aşa? Degeaba complotezi împotriva mea; îţi arăt eu ţie! Micawber, cară-te! Stau eu de vorbă cu tine îndată!</p>
               <p rend="justify">—  Mister Micawber, am intervenit eu, constat schimbări neaşteptate la individul ăsta, nu numai faptul cu totul extraordinar că măcar într-o privinţă a spus adevărul; şi asta mă face să fiu convins că se simte încolţit. Dă-i lecţia care i se cuvine!</p>
               <p rend="justify">—  Ce oameni cumsecade sunteţi, nu-i aşa? a zis Uriah, cu acelaşi glas scăzut şi ştergându-şi de pe frunte, cu mâna-i lungă, descărnată, năduşeala cleioasă ce-l năpădise. Să-l cumpăraţi pe copistul meu, care-i o lepădătură – asta cum ai fost şi tu, Copperfield, până nu s-a milostivit cineva de tine – ca să mă defăimeze cu minciuni? Miss Trotwood, aţi face mai bine să puneţi capăt acestor uneltiri; că de nu, o să-i fac soţului dumneavoastră o bucată care n-o să vă facă plăcere! Nu degeaba îţi cunosc eu, ca avocat, povestea, băbuţo! Miss Wickfield, dacă ai un pic de dragoste pentru tatăl dumitale, nu te alătura acestei bande! Dacă o veţi face, îl distrug. Acum poftiţi! Vă am în gheare pe câţiva! Gândiţi-vă bine înainte de a dezlănţui primejdia! Şi tu, Micawber, gândeşte-te bine, dacă nu vrei să fii zdrobit! Te sfătuiesc s-o ştergi, nebunule, cât mai e timp, că pe urmă stăm noi de vorbă! Dar unde-i mama? a exclamat deodată, alarmat, dându-şi; seama că Traddles dispăruse şi trăgând cordonul soneriei. Frumoase lucruri vă permiteţi să faceţi în casă străină.</p>
               <p rend="justify">—  Missis Heep e aici, sir, l-a liniştit Traddles, care tocmai se întorsese cu preavrednica mamă a acelui preavrednic fecior. Mi-am permis să mă prezint singur mamei dumneavoastră.</p>
               <p rend="justify">—  Dar cine sunteţi dumneavoastră ca să vă prezentaţi singur? s-a răstit Uriah. Şi, de fapt, ce căutaţi aici?</p>
               <p rend="justify">—  Sunt împuternicitul, şi prietenul lui mister Wickfield, sir, i-a răspuns Traddles pe un ton oficial, foarte calm. Şi am în buzunar o procură prin care sunt autorizat să-l reprezint în orice materie.</p>
               <p rend="justify">—  Măgarul, bătrân, a băut până şi-a pierdut minţile, i-a replicat Uriah, cu o căutătură mai haină ca înainte, şi procura i-a fost smulsă prin fraudă!</p>
               <p rend="justify">—  Ştiu şi eu că i s-a smuls ceva prin fraudă, şi lucrul ăsta îl ştiţi şi dumneavoastră., mister Heep, i-a răspuns Traddles liniştit. Dacă vreţi, o să-l rugăm pe mister Micawber să ne lămurească în această privinţă.</p>
               <p rend="justify">—  Ury… a început missis Heep, cu un gest îngrijorat.</p>
               <p rend="justify">—  Ţine-ţi gura, mamă! i-a tăiat el vorba. Cu cât ai să vorbeşti mai puţin, cu atât o să fie mai bine.</p>
               <p rend="justify">—  Dar, Ury dragă…</p>
               <p rend="justify">—  Nu vrei să-ţi ţii gura, mamă, şi să laşi lucrurile pe seama mea?</p>
               <p rend="justify">Cu toate că ştiam de mult că slugărnicia lui era prefăcută şi că vorbele îi erau deşarte şi viclene, nu-mi dădusem seama cât putea fi de ipocrit până în clipa când şi-a lepădat masca. Graba cu care a lăsat-o să-i cadă, când a înţeles că nu-i mai folosea la nimic; răutatea, insolenţa şi ura pe care le dădea în vileag; privirea chiorâşă cu care-şi manifesta, chiar în clipa aceea, bucuria pentru răul ce-l căşunase – fiind în acelaşi timp deznădăjduit şi neştiind cum să ne înfunde – m-au uimit la început, deşi era în perfectă armonie cu experienţa mea, care-l cunoşteam de atâta vreme şi care nutream împotriva lui o atât de puternică aversiune.</p>
               <p rend="justify">Nici nu mai pomenesc aici de privirea pe care mi-a aruncat-o când s-a uitat pe rând la noi toţi; căci am ştiut dintotdeauna că mă ura şi mi-am amintit de urmele pe care mâna mea i le lăsase pe obraz. Dar când ochii i s-au oprit asupra lui Agnes şi l-am văzut cum turba simţind că-i scăpa din mână şi cum ieşeau la iveală odioasele patimi, acum dezamăgite, care-l făcuseră să năzuiască la mâna unei femei ale cărei virtuţi nu era în stare nici să le stimeze, nici să le preţuiască, m-am înfiorat, gândindu-mă că ar fi fost cu putinţă ca ea să trăiască, măcar un ceas, alături de un asemenea om.</p>
               <p rend="justify">După ce şi-a frecat câtva timp maxilarul de jos şi ne-a privit printre degetele sale dezgustătoare, mi s-a adresat din nou, pe un ton pe jumătate plângăreţ, pe jumătate injurios:</p>
               <p rend="justify">—  Tu, Copperfield, care te mândreşti atâta cu cinstea ta şi cu alte fleacuri de acelaşi soi, crezi oare că-i cinstit din partea ta să dai târcoale casei mele şi să mă spionezi prin mijlocirea copistului meu? Dacă aş fi făcut eu una ca asta, n-ar fi fost de mirare, căci eu nu mă dau drept gentleman ca tine (cu toate că niciodată n-am bătut drumurile aşa cum, după spusele lui mister Micawber, le-ai bătut tu). Dar să faci tu una ca asta?! Şi nici nu te temi să faci asemenea lucruri? Nu te gândeşti deloc la ce ţi-aş putea face ca să mă răzbun? Că ai putea să fii tras la răspundere pentru complot şi aşa mai departe? Prea bine! O să vedem noi! Dumneavoastră, mister, cum vă cheamă, voiaţi să puneţi o întrebare lui Micawber. Iată-l aici! De ce nu-l faceţi să vorbească? Şi-a învăţat bine lecţia, după câte văd.</p>
               <p rend="justify">Dându-şi seama că vorbele lui n-au tulburat pe nimeni; s-a aşezat pe marginea biroului său, ţinându-şi mâinile în buzunare, şi încrucişându-şi picioarele strâmbe, a aşteptat îmbufnat să vadă ce va urma.</p>
               <p rend="justify">Mister Micawber, pe care până atunci numai cu mare greutate îl putusem stăpâni şi care în repetate rânduri intervenise, şuierând prima silabă a cuvântului tâl-har, fără a o mai rosti şi pe a doua, s-a repezit, a tras rigla din piept (în chip de armă defensivă, pesemne) şi a scos din buzunar un document format in-folio, împăturit ca o scrisoare. L-a desfăcut cu un gest impunător şi, după ce a aruncat asupra conţinutului o privire care exprima parcă admiraţie pentru stilul lucrării, a început să citească precum urmează:</p>
               <p rend="justify">—  Scumpă miss Trotwood, gentlemen”…</p>
               <p rend="justify">—  Doamne iartă-l! a exclamat mătuşa. Ar fi în stare să scrie scrisori cu nemiluita, chiar de ar şti că va plăti cu capul!</p>
               <p rend="justify">Mister Micawber n-a auzit-o şi a citit mai departe:</p>
               <p rend="justify">—  Venind înaintea dumneavoastră pentru a denunţa pe cel mai mare ticălos din câţi au existat vreodată – şi aici mister Micawber, fără a-şi ridica privirea, a îndreptat rigla în direcţia lui Heep, folosind-o ca pe un baston magic – nu cer îngăduinţă în ce mă priveşte. Încă din leagăn am fost victima lipsurilor băneşti, cărora nu le-am putut face faţă, şi totdeauna am rămas bătaia de joc şi jucăria unor împrejurări înjositoare. Mârşăvia, Nevoia, Deznădejdea şi Nebunia, toate împreună sau fiecare în parte, m-au însoţit de-a lungul întregii mele cariere.”</p>
               <p rend="justify">Plăcerea cu care mister Micawber se înfăţişa pe sine ca o victimă a acestor înjositoare calamităţi nu-şi avea pereche decât în emfaza cu care-şi citea scrisoarea şi în prinosul de admiraţie ce i-l aducea dând din cap după fiecare frază care i se părea deosebit de izbutită.</p>
               <p rend="justify">—  Mârşăvia, Nevoia, Deznădejdea, Josnicia şi Nebunia, coalizate, m-au împins să intru în cancelaria – sau, cum i-ar spune vecinii noştri, galii, în Biroul – Firmei, care nominal îşi exercită activitatea sub emblema „Wickfield &amp; Heep”, dar care în realitate e condusă numai de HEEP singur, HEEP şi numai HEEP este resortul principal al acestei afaceri. HEEP şi numai HEEP este un falsificator şi un escroc!”</p>
               <p rend="justify">Auzind aceste cuvinte, Uriah s-a învineţit şi s-a repezit s-apuce scrisoarea, gata s-o rupă în bucăţele. Dar mister Micawber, cu o agerime miraculoasă, sau numai printr-o întâmplare norocoasă, l-a izbit cu rigla peste degetele întinse şi i-a scos din acţiune mâna dreaptă. Mâna îi atârna ca ruptă de la încheietură. Lovitura răsunase de parcă ar fi izbit în lemn.</p>
               <p rend="justify">—  Luate-ar dracu să te ia! a exclamat Uriah, zvârcolindu-se, de astă dată de durere. O să ţi-o plătesc eu!.</p>
               <p rend="justify">—  Mai apropie-te şi tu o dată de mine, tu… tu… tu… HEEP, mişelule, a şuierat mister Micawber, c-am să-ţi zdrobesc căpăţâna, de-o ai ca toţi oamenii! Vino, vino, hai!</p>
               <p rend="justify">Niciodată n-am văzut scenă mai caraghioasă – am apreciat-o pe loc ca atare: mister Micawber făcea figuri de scrimă cu rigla şi striga: „Vino, hai!”, în timp ce Traddles şi cu mine îl înghesuiam într-un colţ, de unde de fiecare data reuşea să iasă.</p>
               <p rend="justify">Bombănind, adversarul lui, după ce şi-a frecat câtva timp locul unde fusese rănit, şi-a scos încetişor batista şi şi-a bandajat mâna; apoi, ţinând-o, cu cealaltă mână, s-a aşezat la loc pe biroul său, privind posomorât în pământ.</p>
               <p rend="justify">Mister Micawber, după ce s-a mai potolit, a reluat lectura scrisorii:</p>
               <p rend="justify">—  Remuneraţia care m-a determinat să intru în slujba lui… HEEP (ori de câte ori rostea acest nume, se oprea puţin şi apoi îl pronunţa cu o energie uimitoare) n-a fost stabilită de la început, în afară de pomana de douăzeci şi doi de şilingi şi şase pence pe săptămână. Restul urma să fie fixat în raport cu valoarea muncii mele profesionale; cu alte cuvinte, mai plastice, în funcţie de josnicia de care voi da dovadă, de setea mea de câştig, de sărăcia familiei mele, de afinităţile morale – sau mai degrabă imorale – între mine şi… HEEP! Mai e oare nevoie să spun că, în scurtă vreme, m-am văzut constrâns să-i cer avansuri pecuniare lui… HEEP, ca s-o pot ţine pe missis Micawber, împreună cu nefericita noastră familie, care creşte mereu? Mai e oare nevoie să spun că această situaţie a fost dinainte prevăzută de acest… HEEP? Că avansurile în chestiune mi-au fost acordate contra unor înscrisuri şi a altor recunoaşteri similare, intrate în practica judiciară a acestei ţări? Şi că astfel am fost prins în mreaja anume ţesută pentru a mă prinde?”</p>
               <p rend="justify">Pe mister Micawber talentul său epistolar desfăşurat în descrierea acestei situaţii nefericite îl încânta în aşa măsură, încât ai fi zis că uitase cu totul îngrijorarea şi durerea pe care trista realitate ar fi trebuit să i le pricinuiască. Ne-a citit mai departe:</p>
               <p rend="justify">—  Şi apoi… HEEP a început să mă onoreze exact cu atâta încredere câtă era necesară pentru ca să-şi poată învârti afacerile necurate. Şi atunci a început – dacă mi-e îngăduit să folosesc limbajul lui Shakespeare – să-mi tot fulgere şi să-mi plouă35. Mi-am dat seama că mi se cerea mereu să-mi dau concursul la falsificarea unor acte şi la mistificarea unei persoane pe care o voi pomeni sub numele de mister W. Acest mister W. era păcălit, ţinut în necunoştinţă de cauză, înşelat în fel şi chip; şi totuşi, tot timpul, banditul de… HEEP afişa o nemărginită recunoştinţă şi o nemărginită prietenie pentru acest gentleman, pe care necontenit îl trăgea pe sfoară. Asta era destul de josnic; dar precum observă înţeleptul prinţ al Danemarcei, în cuvinte ce au acea valabilitate universală prin care se distinge ilustrul ornament al erei elizabethane, „rău-e-aici, mai răul pe curând”36.”</p>
               <p rend="justify">Mister Micawber s-a arătat atât de entuziasmat de felul fericit cum încheiase cu acest citat, încât, sub pretext că pierduse şirul, a citit fraza încă o dată, spre desfătarea lui şi a noastră.</p>
               <p rend="justify">—  Nu am de gând, a urmat, citind mai departe, să înşir în mod amănunţit, în cadrul epistolei de faţă, diferitele nereguli, de mică însemnătate, folosite în dauna persoanei pe care am desemnat-o sub numele de mister W. (cu toate că lista este gata întocmită), nereguli la care am achiesat tacit. După ce a încetat, conflictul ce s-a dat în sufletul meu între a mai primi sau a nu mai primi leafa, între a avea sau a nu avea pâinea cea de toate zilele, între fiinţă şi nefiinţă, singura ţintă pe care am urmărit-o a fost ca, folosindu-mă de posibilităţile mele, să descopăr şi să dau în vileag principalele potlogării săvârşite în dauna şi în paguba acestui gentleman de către HEEP! Îndemnat de imboldul mut dinlăuntru şi de un imbold nu mai puţin emoţionant şi convingător dinafară – la care mă voi referi pe scurt sub numele de miss W. – am întreprins o muncă de cercetare nu uşoară, care, potrivit informaţiilor de care dispun şi după ştiinţa şi convingerea mea, s-a desfăşurat în secret de-a lungul unei perioade care a depăşit douăsprezece luni calendaristice.”</p>
               <p rend="justify">A  citit această parte a scrisorii de parcă ar fi fost vorba de o rezoluţie a Parlamentului, şi ai fi zis că sunetul solemn şi majestuos al acestor cuvinte l-ar fi înviorat.</p>
               <p rend="justify">—  Învinuirile pe care i le aduc lui… HEEP, a urmat el, îndreptându-şi privirea spre acesta şi ţinând rigla la îndemână, sunt următoarele”…</p>
               <p rend="justify">Cred că l-am ascultat cu toţii ţinându-ne răsuflarea. În orice caz, sunt sigur că Uriah şi-a ţinut-o pe a sa.</p>
               <p rend="justify">—  Întâia învinuire, a zis mister Micawber. Când, din motive pe care nu e nici necesar, nici oportun să le amintesc, memoria şi facultăţile lui mister W. pentru activitatea profesională au început a se tulbura şi a slăbi… HEEP a încurcat şi a complicat dinadins procedura tuturor tranzacţiilor firmei. Ori de câte ori mister W. se afla într-o stare datorită căreia era mai puţin calificat să se ocupe de treburi… HEEP totdeauna îl silea s-o facă. În asemenea condiţii obţinea ca mister W. să-şi pună semnătura pe acte de mare importanţă, pe care i le înfăţişa drept acte lipsite de importanţă. L-a determinat astfel pe mister W. să-l împuternicească să ridice un depozit de 12,614 lire, doi şilingi şi nouă pence, ce-i fusese încredinţat cu titlu de fideicomis, şi să-l întrebuinţeze pentru acoperirea unor speze şi unor pierderi fictive ale firmei, care fie că fuseseră de mult plătite, fie că nici nu existaseră vreodată. A dat acestei operaţii aparenţa că ar fi fost întreprinsă cu bună-ştiinţă şi cu intenţii necinstite din iniţiativa lui mister W. şi că ar fi fost săvârşită chiar de mister W.; şi de atunci s-a folosit în mod repetat de această operaţie ca să-l chinuiască şi să-l şantajeze.”</p>
               <p rend="justify">—  Vei fi obligat să şi dovedeşti toate acestea, Copperfield! a exclamat Uriah, dând din cap ameninţător. Le vine vremea la toate!</p>
               <p rend="justify">—  Întrebaţi-l pe… HEEP… mister Traddles, cine a locuit în casa lui după ce dânsul s-a mutat! a sărit mister Micawber, întrerupându-şi lectura. N-aţi vrea să binevoiţi a-l întreba?</p>
               <p rend="justify">—  Nebunul ăsta în persoană… care şi acuma tot acolo locuieşte, a răspuns Uriah, dispreţuitor.</p>
               <p rend="justify">—  Întrebaţi-l pe… HEEP dacă pe vremea când a locuit în casa aceea a ţinut vreodată un carnet cu însemnări; n-aţi vrea să binevoiţi a-l întreba?</p>
               <p rend="justify">Am băgat de seamă că, involuntar, mâna ciolănoasă cu care Heep îşi scărpina bărbia înlemnise brusc.</p>
               <p rend="justify">—  S-au întrebaţi-l dacă n-a pus vreodată pe foc, acolo, un asemenea carnet. Dacă răspunde: „Da”, şi dacă vrea cumva să afle ce s-a întâmplat cu cenuşa lui, spuneţi-i să se adreseze lui Wilkins Micawber, şi îi va fi dat să audă unele lucruri care n-o să-i fie deloc pe plac.</p>
               <p rend="justify">Gestul triumfător cu care mister Micawber a rostit aceste cuvinte a făcut o puternică impresie asupra mamei lui Uriah, care a izbucnit, foarte alarmată:</p>
               <p rend="justify">—  Ury, Ury! Fii umil şi caută să cazi la învoială, dragul meu!</p>
               <p rend="justify">—  Mamă! s-a răstit Uriah la ea. Nu vrei să-ţi ţii gura? Eşti speriată şi nu mai ştii ce vorbeşti. Umil! a repetat el, privindu-mă cu un rânjet. Umil cum am fost, pe câţiva dintre ei am izbutit eu să-i umilesc, nu glumă.</p>
               <p rend="justify">Mister Micawber, după ce şi-a proptit distins bărbia în plastron, a continuat lectura operei sale:</p>
               <p rend="justify">—  A doua învinuire. În repetate rânduri… HEEP, potrivit informaţiilor de care dispun şi după ştiinţa şi convingerea mea…”</p>
               <p rend="justify">—  Dar asta nu este suficient! a mormăit Uriah, uşurat. Mamă, ţine-ţi gura!</p>
               <p rend="justify">—  Ne vom strădui neîntârziat să administrăm anumite dovezi care să FIE suficiente, peremptorii, sir, i-a răspuns mister Micawber.</p>
               <p rend="justify">—  A doua învinuire. În repetate rânduri… HEEP, potrivit informaţiilor de care dispun şi după ştiinţa şi convingerea mea, a plastografiat în mod sistematic, pe diferite hârtii, registre şi documente, semnătura lui mister W.; şi îndeosebi a făcut acest lucru într-un caz pe care-l pot dovedi. Anume, cu alte cuvinte, în felul următor”…</p>
               <p rend="justify">Din nou mister Micawber a fost încântat de această solemnă acumulare de cuvinte, care, oricât de caraghios se manifesta în cazul lui, trebuie să spun că nu este nicidecum un păcat specific numai lui. Am avut, în cursul vieţii mele, prilejul să-l observ la foarte mulţi oameni. Mi se pare chiar că ar fi un fel de regulă generală. De pildă, când depun jurăminte în faţa justiţiei, martorii se delectează parcă atunci când reuşesc să înşire câteva cuvinte sonore, care exprimă una şi aceeaşi idee: spun, de pildă, că detestă din toată inima, urăsc şi se leapădă, sau altele asemenea; şi vechile blesteme şi afurisenii sunt construite după aceleaşi principii. Vorbim de tirania cuvintelor, dar ne place, la rândul nostru, să le tiranizăm şi noi; suntem tare dornici să avem la dispoziţie o mare rezervă de cuvinte de prisos, pe care să le putem întrebuinţa la ocazii, deosebite; socotim că fac impresie şi sună frumos. După cum nu ne prea sinchisim, cu ocazia procesiunilor sărbătoreşti, de sensul ce-l, au livrelele purtate de lachei, mulţumindu-ne să fie cât mai multe şi frumoase, tot astfel nu acordăm decât o importanţă secundară sensului sau necesităţii cuvintelor noastre atunci când alaiul lor este mare. Şi aşa cum unii oameni au intrat în bucluc pentru că prea s-au fălit cu livrelele lacheilor, sau aşa cum sclavii, când sunt prea numeroşi, se ridică împotriva stăpânilor, cred că aş putea să dau numele unei naţiuni care a avut numeroase neplăceri şi care de aci înainte va avea încă şi mai multe din pricină că întreţinea o prea mare escortă de cuvinte.</p>
               <p rend="justify">Mister Micawber a citit mai departe, lingându-şi buzele:</p>
               <p rend="justify">—  Anume, cu alte cuvinte, în felul următor: Văzând că mister W. este bolnav şi socotind probabil că moartea acestuia ar putea duce la anumite descoperiri şi la slăbirea înrâuririi pe care el… HEEP, o exercită asupra familiei W. – afară numai dacă ar fi reuşit să folosească pe ascuns dragostea pe care fiica o nutrea pentru tatăl ei spre a opri efectuarea oricăror cercetări în privinţa afacerilor firmei – subsemnatul, Wilkins Micawber, presupun că numitul… HEEP… a socotit că ar fi indicat să posede un înscris semnat de mister W. pentru mai sus pomenita sumă de 12.614 lire, doi şilingi, şi nouă pence, plus dobânda respectivă, prin care să se recurgă în mod expres că aceşti bani ar fi fost împrumutaţi de… HEEP lui mister W. spre a-i salva onoarea; cu toate că în realitate niciodată nu-i avansase această sumă şi că ea fusese de mult acoperită. Semnăturile de pe acest înscris, despre care se pretinde că ar fi fost eliberat de mister W. şi atestat de Wilkins Micawber, sunt plastografii săvârşite de… HEEP. Am în posesia mea câteva semnături de ale lui mister W. contrafăcute de mâna lui HEEP în carnetul acestuia, dintre care unele pârlite de foc, dar foarte citeţe. Eu, unul, nicicând n-am atestat un asemenea document. Şi originalul acestui document se află în posesia mea. „</p>
               <p rend="justify">Tresărind, Uriah Heep a scos din buzunar o legătură de chei şi a deschis un anumit sertar; apoi, brusc, luându-şi mâna, s-a întors spre noi, fără a se uita în sertar.</p>
               <p rend="justify">—  Şi originalul acestui document se află în posesia mea, a citit din nou mister Micawber, rotindu-şi privirile de parcă ar fi rostit o predică, sau, mai exact, s-a aflat în posesia mea până azi-dimineaţă, devreme, când am scris rândurile de faţă, dar de atunci l-am înmânat lui mister Traddles.”</p>
               <p rend="justify">—  Aşa e, a adeverit Traddles.</p>
               <p rend="justify">—  Ur, Ury, a strigat maică-sa, fii umil şi caută să cazi la învoială! Gentlemen-i, ştiu că fiul meu, dacă îi veţi da răgaz să se gândească, se va arăta umil. Mister Copperfield, sunt sigură că dumneavoastră ştiţi, sir, că el întotdeauna a fost foarte umil.</p>
               <p rend="justify">Era ciudat să constaţi că mama mai folosea vechiul şiretlic după ce fiul renunţase la el, considerându-l inutil.</p>
               <p rend="justify">—  Mamă, a zis el, muşcându-şi nervos batista cu care-şi învelise mâna, mai bine ai lua o armă încărcată şi m-ai împuşca.</p>
               <p rend="justify">—  Dar te iubesc, Ury! a strigat missis Heep. (Şi n-am nici o îndoială că într-adevăr îl iubea; şi oricât de ciudat ar părea, n-am nici o îndoială că dânsul o iubea pe ea, căci alcătuiau o pereche foarte potrivită.) Nu pot răbda s-aud cum îi stârneşte împotriva ta pe aceşti gentlemen-i şi te pui în şi mai mare primejdie. I-am zis de la început gentleman-ului care a venit sus şi mi-a spus că a ieşit la iveală totul că garantez c-ai să fii umil şi că vei da înapoi totul. Vedeţi cât de umilă sunt eu, gentlemeni-i? Nu luaţi seama la el!</p>
               <p rend="justify">—  Mamă, nu-ţi dai seama că-i şi Copperfield de faţă! i-a întors el supărat, arătând cu degetul descărnat către mine, asupra căruia se revărsa toată duşmănia lui, căci mă credea iniţiatorul descoperirii (iar eu n-am căutat să-i schimb părerea). E şi Copperfield de faţă, care bucuros ţi-ar fi dat o sută de lire ca să-i spui numai pe jumătate din tot ce ai pălăvrăgit.</p>
               <p rend="justify">—  N-am încotro, Ury! a strigat maică-sa. Nu rabd să văd cum te vâri în primejdie numai pentru că te ţii ţanţoş. Mai bine fii umil, cum ai fost totdeauna.</p>
               <p rend="justify">După ce a stat câtva timp muşcându-şi batista, Uriah m-a interpelat furibund:</p>
               <p rend="justify">—  Ce mai ai de spus? Dacă mai e ceva, dă-i drumul! Ce te uiţi la mine?</p>
               <p rend="justify">Mister Micawber a reluat lectura scrisorii, bucuros să continue a juca un rol care-i plăcea foarte mult:</p>
               <p rend="justify">—  A treia învinuire. Şi ultima. Sunt acum în măsură să dovedesc, cu registrele false ţinute de… HEEP, cu însemnările reale făcute de… HEEP, începând cu carnetul parţial distrus (care a fost ininteligibil pentru mine atunci când, cu prilejul mutării noastre în noua locuinţă, a fost descoperit întâmplător de missis Micawber în lada sau recipientul destinat a primi cenuşa ce se produce în căminul nostru), sunt în măsură să dovedesc că, ani de zile, slăbiciunile, păcatele şi chiar virtuţile nefericitului mister W., dragostea părintească şi simţul onoarei au fost exploatate şi puse în slujba scopurilor lui mârşave de către… HEEP. Că ani de-a rândul mister W. a  fost în fel şi chip înşelat şi jefuit pentru înavuţirea zgârcitului, lacomului şi perfidului… HEEP! Că, în afară de câştig, principala ţintă urmărită de… HEEP a fost să-i pună la cheremul său pe mister W. şi pe miss W. (despre gândurile sale ascunse cu privire la aceasta din urmă mă abţin de a vorbi). Că ultima lui ispravă săvârşită abia cu câteva luni în urmă a fost să-l silească pe mister W. să semneze un act prin care îi ceda partea sa de asociat în firmă şi chiar un act de vânzare a mobilei din casă, în schimbul unei pensii care trebuia să-i fie punctual şi regulat plătită de… HEEP… an de an, în patru rate, în prima zi a fiecărui trimestru. Că toate aceste mreje ţesute de el începând cu dările de seamă trucate şi alarmante cu privire la starea succesiunii date în custodia lui mister W. într-un moment când mister W. se aventurase într-o serie de speculaţii imprudente şi nesocotite şi când se prea poate să nu fi dispus de sumele de bani de care răspundea moralmente şi legalmente, continuând cu împrumuturile fictive, cu dobânzi uzurare, acordate lui mister W. de către… HEEP… din bani extorcaţi sau deturnaţi prin fraudă de… HEEP… de la mister W. însuşi în legătură cu acele speculaţii sau în alt fel, şi apoi un şir nesfârşit de şicane, lipsite de orice scrupul – s-au înmulţit treptat, până ce nefericitul mister W. a  fost complet zăpăcit. Considerându-se ruinat şi crezând că şi-a pierdut şi situaţia, şi cinstea, şi orice nădejde, singurul reazem al lui mister W. a  rămas monstrul cu veşmânt de om – mister Micawber a subliniat cu plăcere această formulă inedită – care, făcându-se indispensabil, a sfârşit prin a-l distruge. Îmi iau sarcina să dovedesc toate acestea. Şi poate mult mai mult!”</p>
               <p rend="justify">I-am şoptit ceva lui Agnes, care se afla lângă mine şi plângea de bucurie şi de durere; în clipa aceea s-a produs un freamăt printre noi, ca şi cum mister Micawber ar fi isprăvit. Dar zicând cu deosebită gravitate: „Vă rog să mă iertaţi”, a atacat, pe jumătate deprimat, pe jumătate în extaz, peroraţia scrisorii sale:</p>
               <p rend="justify">—  Voi încheia acum. Nu-mi mai rămâne decât să aduc dovezi în sprijinul acestor învinuiri şi apoi, împreună cu nenorocita mea familie, să dispar de pe meleagurile acestea, unde suntem o povară. Lucrul acesta se va întâmpla în curând. Este de presupus că cel dintâi va pieri de inaniţie copilaşul, el fiind cel mai plăpând dintre noi toţi; şi că cei doi gemeni îl vor urma. Fie ce-o fi! În ce mă priveşte, sunt zdruncinat în urma pelerinajului meu la Canterbury; peste puţin, închisoarea pentru datorii, lipsurile şi altele vor face restul. Sunt încredinţat că osteneala şi riscurile acestei cercetări – ale cărei rezultate, chiar şi cele mai mărunte, au fost strânse, încetul cu încetul, în ciuda unor îndatoriri profesionale istovitoare, măcinat de temeri, şi când se crapă de ziuă, şi pe înserat, când se lasă rouă, şi în bezna nopţii, şi sub privirea scrutătoare a unuia pe care ar fi de prisos să-l numesc demon – îmbinate cu lupta purtată împotriva sărăciei moştenite, spre a duce cercetarea la bun sfârşit, acum după ce a fost încheiată, vor fi aidoma unor picături de apă bine mirositoare pe rugul meu funerar. Nu cer mai mult. Cred că se poate spune cu drept cuvânt despre mine, ca despre acel viteaz şi minunat erou al luptelor navale cu care nu mă încumet să mă asemuiesc, că ceea ce am făcut am făcut, nesocotind interesele egoiste şi mercenare, Pentru Anglia, pentru Patrie, pentru frumuseţe37, rămânând întotdeauna al dumneavoastră etc., etc., WILKINS MICAWBER”</p>
               <p rend="justify">Foarte emoţionat, dar încântat, mister Micawber şi-a împăturit la loc scrisoarea şi, cu o plecăciune, i-a întins-o mătuşii, ca pe un document ce i-ar face plăcere ca ea să-l păstreze.</p>
               <p rend="justify">După cum observasem încă de mult, cu prilejul primei mele vizite, în odaia aceea se afla a casă de fier. Cheia era în broască. Subit, în mintea lui Uriah s-a ivit o bănuială; şi aruncându-i o privire lui mister Micawber, s-a îndreptat spre casa de fier şi a deschis-o cu zgomot. Era goală.</p>
               <p rend="justify">—  Unde-s registrele? a strigat el cu o căutătură înfricoşătoare. Un hoţ a furat registrele!</p>
               <p rend="justify">Mister Micawber s-a lovit singur cu rigla.</p>
               <p rend="justify">—  Eu le-am luat, după ce, ca de obicei, azi-dimineaţă dar ceva mai devreme, mi-ai dat cheia şi am deschis-o.</p>
               <p rend="justify">—  Nu vă neliniştiţi, a intervenit Traddles. Au ajuns în posesia mea. Le voi păstra pe baza împuternicirii de care v-am vorbit.</p>
               <p rend="justify">—  Va să zică, tăinuiţi lucruri de furat? a strigat Uriah.</p>
               <p rend="justify">—  În astfel de împrejurări, da! i-a replicat Traddles.</p>
               <p rend="justify">Vă închipuiţi cât de uluit am fost când am văzut-o pe mătuşa, care până atunci ascultase liniştită şi cu luare-aminte, repezindu-se deodată la Uriah Heep şi înşfăcându-l cu amândouă mâinile de guler!</p>
               <p rend="justify">—  Ştii ce doresc să-mi dai? a întrebat mătuşa.</p>
               <p rend="justify">—  O cămaşă de forţă, i-a răspuns el.</p>
               <p rend="justify">—  Nu! Averea! i-a zis mătuşa. Apoi a urmat: Agnes, draga mea, cât timp am crezut că averea mi-a fost risipită de tatăl dumitale, n-am suflat o vorbă – nici măcar lui Trot – căci lui i-o încredinţasem spre fructificare. Acuma însă ştiu că individul ăsta poartă răspunderea şi înţeleg s-o revendic! Trot, vino şi sileşte-l să mi-o dea!</p>
               <p rend="justify">Nu ştiu dacă mătuşa credea în clipa aceea că Uriah îi păstra averea în cravata de la gât; în orice caz, după felul cum trăgea de ea, aşa se putea bănui. M-am grăbit să-i despart şi s-o încredinţez că vom avea grijă cu toţii să-l silim să restituie tot ce-şi însuşise pe nedrept. Această asigurare şi câteva clipe de chibzuire au potolit-o; dar nu părea deloc tulburată de ceea ce făcuse (deşi boneta îi era cam şifonată) şi s-a aşezat la loc, foarte liniştită.</p>
               <p rend="justify">De câteva minute, missis Heep îl tot îndemna pe fiul ei să fie „umil”, şi se târa în genunchi în faţa noastră, făcându-ne, pe rând, promisiuni dintre cele mai fanteziste. Feciorul ei a tras-o să se aşeze în fotoliul lui; şi stând îmbufnat lângă ea, a luat-o binişor de braţ şi, aruncându-mi o privire fioroasă, m-a întrebat:</p>
               <p rend="justify">—  Ce-mi ceri să fac?</p>
               <p rend="justify">—  O să vă spun eu ce aveţi de făcut, i-a răspuns Traddles.</p>
               <p rend="justify">—  Ce, Copperfield ăsta n-are limbă să vorbească? a bombănit Uriah. Aş da orice dacă mi-aţi spune, fără să mă minţiţi, că i-a tăiat-o cineva!</p>
               <p rend="justify">—  Uriah al meu o să fie umil! a strigat maică-sa. Nu luaţi seama la ce spune, sir.</p>
               <p rend="justify">—  Iată ce ai de făcut, i-a zis Traddles, Mai întâi trebuie să-mi predai îndată, pe loc, actul de cesiune care a fost amintit.</p>
               <p rend="justify">—  Să presupunem că nu l-aş avea! l-a întrerupt Uriah.</p>
               <p rend="justify">—  Ba îl ai, i-a spus Traddles, aşa că n-are nici un rost sa facem o asemenea presupunere.</p>
               <p rend="justify">Mărturisesc că atunci am preţuit pentru întâia oară cum se cuvine mintea pătrunzătoare, bunul-simţ practic şi răbdarea vechiului meu conşcolar.</p>
               <p rend="justify">—  În al doilea rând, a urmat Traddles, trebuie să te pregăteşti să dai înapoi şi să compensezi până la ultimul farthig tot ceea ce, în lăcomia dumitale, ai apucat. Toate registrele şi hârtiile firmei trebuie să rămână în mâinile noastre; de asemenea, toate registrele şi hârtiile dumitale personale; precum şi toate conturile şi hârtiile de valoare. Într-un cuvânt, tot ce se află aici.</p>
               <p rend="justify">—  Trebuie? Nu văd de ce! a protestat Uriah. Trebuie să-mi daţi timp să mă mai gândesc!</p>
               <p rend="justify">—  Prea bine, i-a răspuns Traddles. Dar între timp, până vei satisface toate cerinţele noastre, vom reţine toate acestea; şi te rugăm… pe scurt, te constrângem să stai în odaia dumitale şi să nu comunici cu nimeni.</p>
               <p rend="justify">—  Nici prin gând nu-mi trece! a izbucnit Uriah, blestemând.</p>
               <p rend="justify">—  Ca loc de detenţiuni, închisoarea „Maidstone” prezintă mai multă siguranţă, i-a răspuns Traddles. Şi cu toate că judecăţii i-ar trebui mai mult timp ca să ne facă dreptate, şi se prea poate că nu ar fi în stare să ne despăgubeşti dumneata, nu încape îndoială că are să te pedepsească. Asta o ştii la fel de bine ca mine! Copperfield, n-ai vrea să te repezi până la Guildhall, să chemi reprezentanţii autorităţilor?</p>
               <p rend="justify">În clipa aceea, missis Heep a izbucnit din nou, şi căzând în genunchi în faţa lui Agnes, a implorat-o să intervină în favoarea lor, protestând că băiatul ei era foarte umil şi recunoscând că totul era adevărat şi spunând că dacă nu va face el ceea ce-i cerem noi, atunci va face ea, şi chiar mai mult încă; era înnebunită de spaimă şi de grijă pentru băiatul ei iubit. A ne pune întrebarea ce-ar fi putut întreprinde Uriah dacă ar fi avut măcar o picătură de curaj, ar fi la fel de absurd ca a ne pune întrebarea ce ar face o potaie dacă ar avea inima unui tigru. Şi era laş din creştet până în tălpi, şi în această împrejurare, mai mult ca în orice alt moment al lamentabilei sale existenţe, şi-a arătat firea mârşavă, prin îmbufnare şi arţag.</p>
               <p rend="justify">—  Stai! a mârâit el către mine şi şi-a şters cu mâna năduşeala de pe faţă. Mamă, nu te mai văicări! Bine! Să le dăm actul! Du-te şi adu-l!</p>
               <p rend="justify">—  Vă rog, mister Dick, a spus Traddles, n-aţi vrea să-i daţi o mână de ajutor?</p>
               <p rend="justify">Mândru de misiunea încredinţată, şi înţelegând importanţa ei, mister Dick a însoţit-o aşa cum un câine ciobănesc ar însoţi o oaie. Dar missis Heep nu i-a dat mult de furcă, întorcându-se în grabă nu numai cu actul cu pricina, ci şi cu caseta unde era păstrat, în care am găsit un carnet de depuneri la bancă şi alte hârtii care mai târziu ne-au fost de folos.</p>
               <p rend="justify">—  Bine! a zis Traddles, după ce toate acestea i-au fost predate. Acuma, mister Heep, te poţi retrage să chibzuieşti. Dar ţine seama de ceea ce-ţi declar în numele tuturor celor de faţă: nu-ţi rămâne să faci decât un singur lucru, şi anume ce ţi-am arătat; şi asta trebuie s-o faci fără întârziere!</p>
               <p rend="justify">Cu mâna la bărbie, fără a-şi ridica ochii din pământ, Uriah a străbătut odaia, şi oprindu-se în uşă, a spus:</p>
               <p rend="justify">—  Copperfield, întotdeauna te-am urât. Niciodată n-ai fost altceva decât un parvenit şi totdeauna mi-ai fost vrăjmaş.</p>
               <p rend="justify">—  Ţi-am mai spus, pare-mi-se, o dată că prin lăcomia şi perfidia ta te-ai ridicat împotriva lumii întregi, i-am răspuns eu. N-ar strica să te gândeşti că, de când există pe lume lăcomia şi perfidia, niciodată n-au ştiut să se oprească la timp şi să nu depăşească măsura. E un lucru sigur ca moartea.</p>
               <p rend="justify">—  Sau o fi cumva la fel de sigur cum sigure erau poveştile ce ni le băgau în cap la şcoală (la şcoala la care am învăţat să fiu atât de umil), unde, de la nouă la unsprezece, ni se zicea că munca-i un blestem, iar de la unsprezece la unu, că e o binecuvântare şi o bucurie şi o onoare şi mai ştiu eu ce, nu-i aşa? m-a întrebat rânjind. Predicile tale sunt la fel de cunoscute ca ale celor de la şcoală. Cum adică, umilinţa nu-i de folos? Cred că fără umilinţă n-aş fi izbutit să-l joc pe onorabilul meu asociat… Iar ţie, Micawber, nemernic bătrân, ţi-o plătesc eu!</p>
               <p rend="justify">Arătându-i un suprem dispreţ, atât lui, cât şi degetului cu care îl ameninţa, mister Micawber şi-a umflat pieptul, pentru ca apoi, după ce Uriah a ieşit pe uşă, să se întoarcă spre mine şi să mă pândească şi să mă poftească să „fiu martor la restabilirea vechii încrederi reciproce dintre el şi missis Micawber”. După care i-a invitat pe toţi cei de faţă să vină, şi să asiste la acest mişcător spectacol.</p>
               <p rend="justify">—  Vălul care se strecurase între missis Micawber şi mine de atâta vreme a fost înlăturat acum, a spus mister Micawber, iar copiii mei pot relua contactul pe picior de egalitate cu autorul lor.</p>
               <p rend="justify">Cum îi eram foarte recunoscători cu toţii şi cu toţii am fi vrut să-i arătăm acest lucru, în măsura în care fierberea şi zăpăceala noastră ar fi îngăduit-o, am fi mers bucuroşi, dar Agnes trebuia neapărat să se întoarcă la căpătâiul tatălui ei, care ar fi fost incapabil să suporte mai mult decât o rază de nădejde, iar unul dintre noi trebuia să rămână să-l păzească pe Uriah. Traddles a rămas să îndeplinească această misiune, urmând să fie, în scurt timp, schimbat de mister Dick; iar mister Dick, mătuşa şi cu mine am mers la locuinţa lui mister Micawber. Când mi-am luat la revedere de la scumpa mea Agnes, căreia îi datoram atât de multe, şi când m-am gândit de la ce fusese poate salvată în dimineaţa aceea. – în ciuda hotărârii ei – am mulţumit cu evlavie că mi-a fost dat în copilărie să îndur toate acele lipsuri, datorită cărora ajunsesem să-l cunosc pe mister Micawber.</p>
               <p rend="justify">Locuinţa lui nu se afla prea departe, şi cum uşa de la stradă dădea de-a dreptul în salonaş, când a deschis-o precipitat, precum îi era obiceiul, ne-am pomenit dintr-o dată în sânul familiei. Strigând: „Emma! Viaţa mea!”, mister Micawber s-a aruncat în braţele iubitei sale soţii, missis Micawber, care, dând un ţipăt, l-a strâns la pieptul ei pe mister Micawber. Miss Micawber, care îl legăna pe micuţul nevinovat de care pomenise missis Micawber în ultima ei scrisoare, s-a arătat foarte mişcată. Micuţul nevinovat a început a da din picioare. Gemenii şi-au manifestat bucuria prin câteva demonstraţii nu tocmai potrivite, dar nevinovate. Mister Micawber, care părea înăcrit de dezamăgiri prea timpurii şi care căpătase o înfăţişare cam morocănoasă, s-a lăsat prins de simţăminte mai frumoase şi a izbucnit în plâns.</p>
               <p rend="justify">—  Emma! a zis mister Micawber. Norii care-mi întunecau conştiinţa s-au risipit. Încrederea reciprocă ce ne-a unit atâta vreme e restabilită şi nu va mai fi tulburată niciodată. Şi acum, a strigat mister Micawber, lăcrimând, fie binevenită mizeria, fie binevenită lipsa de adăpost, fie binevenite foamea, zdrenţele, furtuna şi cerşetoria! Încrederea reciprocă ne va susţine până la capăt!</p>
               <p rend="justify">Rostind aceste cuvinte, mister Micawber a aşezat-o pe missis Micawber într-un fotoliu şi s-a apucat să-i îmbrăţişeze pe rând pe toţi membrii familiei, continuând să salute o sumedenie de negre perspective, care, după cât mi-am putut da seama, în ochii lor nu erau câtuşi de puţin binevenite, şi îndemnându-i pe toţi să iasă pe uliţele Canterbury-ului şi să cânte în cor, pentru că alt mijloc de a-şi agonisi existenţa nu le mai rămăsese.</p>
               <p rend="justify">Dar întrucât, din cauza emoţiei puternice, missis Micawber leşinase, primul lucru care trebuia făcut, înainte de a cânta în cor, era să fie readusă în simţiri. Acest lucru l-a făcut mătuşa, împreună cu mister Micawber; după care, mătuşa i-a fost prezentată lui missis Micawber şi apoi missis Micawber m-a recunoscut şi pe mine.</p>
               <p rend="justify">—  Te rog să mă ierţi, dragă mister Copperfield, mi-a spus biata missis Micawber întinzându-mi mâna, dar sunt cam salbă din fire, şi înlăturarea neînţelegerilor care se iviseră în ultima vreme între mister Micawber şi mine m-a copleşit.</p>
               <p rend="justify">—  Ăştia-s toţi copiii dumneavoastră, ma'am? a întrebat-o mătuşa.</p>
               <p rend="justify">—  Pentru moment n-am mai mulţi, i-a răspuns missis Micawber.</p>
               <p rend="justify">—  Doamne, iartă-mă, dar nu asta am vrut să spun, ma'am! a protestat mătuşa. Voiam să ştiu dacă toţi sunt ai dumneavoastră.</p>
               <p rend="justify">—  Madam, a intervenit mister Micawber, niciunul în plus, niciunul în minus.</p>
               <p rend="justify">—  Dar acest tânăr gentleman pentru ce carieră a fost pregătit? a întrebat gânditoare mătuşa.</p>
               <p rend="justify">—  Când ne-am stabilit aici, a spus mister Micawber, am nutrit speranţa că Wilkins va intra în sânul bisericii; sau poate, ca să mă exprim mai precis, în corul ei. Dar nu s-a ivit nici un loc vacant de tenor în venerabilul edificiu, care face, pe drept cuvânt, faima acestui oraş; aşa că a luat obiceiul… să se producă prin cârciumi în loc să cânte în lăcaşurile sfinte.</p>
               <p rend="justify">—  Dar are cele mai bune intenţii, a completat cu duioşie missis Micawber.</p>
               <p rend="justify">—  M-aş încumeta să spun, iubito, că are chiar intenţii foarte bune, a adăugat mister Micawber, numai că până acum nu l-am văzut să şi le înfăptuiască în nici o direcţie.</p>
               <p rend="justify">Mister Micawber a redevenit posomorât şi a întrebat, cam înciudat, ce putea să facă? Era oare el de vină că nu s-a născut dulgher, vopsitor de trăsuri şi că s-a născut pasăre cântătoare? Putea oare să se ducă unde poftea să-şi deschidă o farmacie? Sau să dea buzna la sesiunea curţii cu juri şi să se proclame avocat? Sau să dea năvală la Operă şi să smulgă succesul cu de-a sila? Ce să facă dacă aşa fusese crescut şi n-avusese parte de nici o pregătire?</p>
               <p rend="justify">Mătuşa a chibzuit câtva timp şi apoi a spus:</p>
               <p rend="justify">—  Mister Micawber, mă mir că până acum nu ţi-a dat prin gând să emigrezi.</p>
               <p rend="justify">—  Madam, i-a răspuns mister Micawber, acesta a fost, visul tinereţii mele şi năzuinţa zadarnică a anilor de maturitate.</p>
               <p rend="justify">Eu unul sunt însă deplin încredinţat că niciodată nici că-i trecuse prin minte această idee.</p>
               <p rend="justify">—  Nu mai spune! a exclamat mătuşa, aruncându-mi o privire. Ce-ar fi dacă dumneavoastră, mister şi missis Micawber, aţi emigra acum, împreună cu familia dumneavoastră?</p>
               <p rend="justify">—  N-avem capital, madam, n-avem capital, şi-a dat cu părerea mister Micawber, deprimat.</p>
               <p rend="justify">—  Asta-i principala, aş putea spune chiar singura greutate, dragă mister Copperfield, a încuviinţat soţia lui.</p>
               <p rend="justify">—  Capital? a exclamat mătuşa. Dar ne faceţi un mare serviciu – aş putea zice că ne-aţi făcut un mare serviciu, căci nu încape îndoială că vom salva multe de la foc – şi oare cum v-am putea răsplăti, măcar în parte, altfel decât procurându-vă capitalul necesar?</p>
               <p rend="justify">—  Nu, cu titlu de donaţie nu pot să primesc nimic, a spus mister Micawber, plin de avânt şi însufleţire. Totuşi, dacă mi s-ar putea avansa suma necesară, să zicem cu cinci la sută pe an, pe baza garanţiei mele personale, asigurată, să zicem, cu poliţe având scadenţe peste douăsprezece, optsprezece şi douăzeci şi patru de luni, ca să avem un răgaz până se va produce o întorsătură…</p>
               <p rend="justify">—  Dacă se poate? Mai e vorbă?! Sigur că se poate, şi trebuie să se poată în ce condiţii veţi dori, i-a răspuns mătuşa. Nu depinde decât de dumneavoastră. Dar gândiţi-vă bine amândoi. David cunoaşte pe cineva care pleacă în curând în Australia. Dacă vă hotărâţi să plecaţi, de ce să nu călătoriţi împreună, pe aceeaşi corabie? V-aţi putea ajuta unii pe alţii. Gândiţi-vă bine, mister şi missis Micawber. Nu vă pripiţi şi cumpăniţi bine lucrurile.</p>
               <p rend="justify">—  Aş vrea, scumpă ma'am, să pun numai o singură întrebare, a spus missis Micawber. Clima e sănătoasă, nu-i aşa?</p>
               <p rend="justify">—  Cea mai bună din lume! i-a răspuns mătuşa.</p>
               <p rend="justify">—  Perfect! a declarat missis Micawber. Atunci se pune altă problemă. Condiţiile din ţara aceea sunt oare de aşa natură încât un om înzestrat cu însuşiri ca acelea ale lui mister Micawber să aibă şanse rezonabile de a se ridica pe scara socială? Nu vreau să spun deocamdată că ar mai năzui să ajungă guvernator sau ceva de felul acesta; dar va avea oare acolo un teren prielnic destul de larg pentru ca talentele lui să se dezvolte şi să se desfăşoare?</p>
               <p rend="justify">—  Nici că se poate găsi teren mai prielnic pentru un om disciplinat şi sârguincios, a asigurat-o mătuşa.</p>
               <p rend="justify">—  Pentru un om disciplinat şi sârguincios, a repetat missis Micawber, judecând situaţia cu deosebită luciditate. Chiar aşa. Atunci este evident că pentru mister Micawber Australia reprezintă un câmp de activitate ideal.</p>
               <p rend="justify">—  Sunt convins, a zis mister Micawber, că în actualele împrejurări e singura ţară potrivită pentru mine şi familia mea; şi că pe acest pământ îmi va surâde norocul şi voi găsi ceva excepţional. Nici nu e prea departe comparativ vorbind; şi, cu toate că trebuie să ţinem seama şi de binevoitoarea dumneavoastră propunere, vă asigur că totul se rezumă la o simplă formalitate.</p>
               <p rend="justify">Niciodată nu voi uita cum într-o clipită a devenit cel mai optimist dintre oameni, privindu-şi cu încredere soarta; nici cum missis Micawber pe loc a început să peroreze despre deprinderile cangurilor! Şi oare îmi voi putea aminti vreodată de uliţa aceea din Canterbury, într-o zi de târg, fără a-l revedea cum a mers alături de noi la întoarcere, cu aerul unui călător aflat în treacăt pe acele meleaguri, şi cum măsura din ochi vitele întâlnite în cale, cu privirea unui fermier australian?!</p>
            </div>
            <div type="div2" rend="P2">
               <head>
                  <label>Capitolul LIII.<lb/>
                  </label>O nouă privire retrospectivă</head>
               <p rend="justify">Trebuie din nou să mă opresc. O, soţia mea copiliţă, din mulţimea care mi se perindă în amintire se desprinde o figură paşnică şi senină, care, în neprihănita-i dragoste şi în copilăreasca-i frumuseţe, îmi spune: „Opreşte-te şi te gândeşte la mine, întoarce-ţi privirea către micuţa Blossom, rare cade ofilită la pământ”.</p>
               <p rend="justify">Mă opresc. Şi tot restul păleşte şi piere. Sunt din nou cu Dora, în căsuţa noastră. Nu mai ştiu de când zace bolnavă. Într-atâta m-am deprins cu starea asta, încât nu mai pot ţine socoteala timpului. De fapt, nu e mult în săptămâni şi în luni; dar în fiinţa şi conştiinţa mea apare ca un lung, foarte lung interval de jale.</p>
               <p rend="justify">Au încetat să-mi mai spună: „Mai aşteptaţi câteva zile”. S-a strecurat în mine teama că nu va mai veni niciodată ziua când o voi vedea pe soţia mea copiliţă zburdând, în bătaia soarelui, cu bunul ei prieten Jip.</p>
               <p rend="justify">Parcă deodată Jip a îmbătrânit foarte tare. Se prea poate că tânjeşte după nu ştiu ce anume însuşire a stăpânei lui, care-l înviora şi-l întinerea; e apatic, vederea i-a slăbit, abia îl mai ţin picioarele, şi mătuşii îi pare rău că n-o mai latră şi că, dimpotrivă – când dânsa stă şi o veghează pe Dora – el se târăşte până la marginea patului şi îi linge blajin mâna.</p>
               <p rend="justify">Culcată, Dora ne zâmbeşte şi e frumoasă şi nu aruncă nici o vorbă necugetată şi nu se plânge. Ne zice că suntem foarte buni cu ea; că ştie că dragul ei băiat, atât de grijuliu, se oboseşte peste măsură: că mătuşa nu mai ştie ce-i somnul şi totuşi e tot timpul bună, atentă şi neobosită. Uneori, cele două micuţe doamne, ca două păsărele, vin s-o vadă, şi atunci vorbim despre nunta noastră şi despre acele vremuri fericite.</p>
               <p rend="justify">Ce pace şi ce tihnă ciudată se aşterne peste viaţa mea, şi peste toată viaţa dinăuntrul şi dinafara casei când stau în semiobscuritate în odaia liniştită şi bine rânduită, cu ochii albaştri ai soţiei mele copiliţe îndreptaţi asupra-mi şi cu degetele-i delicate strângându-mi mâna! Nenumărate ceasuri am petrecut astfel; dar dintre toate, trei momente mi-au rămas mai puternic întipărite în minte.</p>
               <p rend="justify">E  dimineaţă; Dora, gătită de mâna mătuşii, îmi arată cum păru-i frumos se încăpăţânează să facă inele pe pernă şi cât e de lung şi de strălucitor şi-mi spune că îi place să-l poarte nu prea strâns în plasa ce-o are pe cap.</p>
               <p rend="justify">—  N-o spun din vanitate, mucalitule, îmi zice Dora, văzându-mă că zâmbesc, ci pentru că altădată îl găseai atât de frumos şi pentru că atunci când am început să mă gândesc la tine mereu mă uitam în oglindă şi mă întrebam dacă nu ţi-ar face plăcere să-ţi dau o şuviţă. Vai, ce caraghios ai fost, Doady, când ţi-am dat una!</p>
               <p rend="justify">—  Asta s-a întâmplat în ziua când ai pictat florile pe care ţi le adusesem, Dora, şi când ţi-am spus că eram îndrăgostit de tine!</p>
               <p rend="justify">—  Da! Dar ţie n-am vrut să-ţi mărturisesc atunci c-am plâns de bucurie cu florile în braţe, pentru că mi-am dat seama că mă iubeai cu adevărat! Când am să fiu din nou în stare să zburd ca altădată, n-ai vrea să mergem împreună, Doady, să revedem locurile acelea unde ne-am purtat ca doi prostuţi? Şi să străbatem iară vechile alei? Şi să nu-l uităm nici pe bietul papa?</p>
               <p rend="justify">—  Da, aşa vom face şi vom mai apuca zile fericite, Grăbeşte-te numai, iubito, şi fă-te sănătoasă!</p>
               <p rend="justify">—  O, de făcut sănătoasă mă fac eu curând! Mă simt mult mai bine, nici nu ştii!</p>
               <p rend="justify">E  seară; stau pe acelaşi scaun, în dreptul aceluiaşi pat, şi am în faţă acelaşi chip care priveşte către mine. Am stat tăcuţi amândoi câtva timp, şi dânsa zâmbeşte. Nu-mi mai duc povara uşurică în sus şi în jos pe scări, zace în pat toată ziua.</p>
               <p rend="justify">—  Doady!</p>
               <p rend="justify">—  Dora dragă!</p>
               <p rend="justify">—  N-ai să-mi iei în nume de rău rugămintea pe care am să ţi-o fac, după cele ce mi-ai spus de curând despre starea sănătăţii lui mister Wickfield? Vreau s-o văd pe Agnes. Vreau s-o văd neapărat.</p>
               <p rend="justify">—  Am să-i scriu, draga mea.</p>
               <p rend="justify">—  Zău?</p>
               <p rend="justify">—  Fără întârziere.</p>
               <p rend="justify">—  Ce bun şi drăguţ eşti! Doady, dă-mi voie să mă reazem pe braţul tău. Crede-mă, dragă, nu e o toană. Nu-i un capriciu copilăresc. Ţin s-o văd neapărat!</p>
               <p rend="justify">—  Nu mă îndoiesc. O să fie de ajuns să-i trimitem vorbă, şi sigur o să vină.</p>
               <p rend="justify">—  Te simţi tare singur acum acolo jos? îmi şopteşte Dora, cuprinzându-mă cu braţul în jurul gâtului.</p>
               <p rend="justify">—  Oare m-aş putea simţi altfel, iubito, când văd fotoliul tău gol?</p>
               <p rend="justify">—  Fotoliul meu gol…</p>
               <p rend="justify">Se strânge mai tare de mine, o clipă, în tăcere. Apoi, ridicându-şi privirea cu un zâmbet duios, întreabă:</p>
               <p rend="justify">—  Într-adevăr, îmi duci dorul, Doady? Aşa aiurită şi prostuţă cum sunt?</p>
               <p rend="justify">—  Mai există oare pe lume, iubito, vreo fiinţă căreia să-i duc dorul?</p>
               <p rend="justify">—  Vai, dragule! Sunt atât de bucuroasă, şi totuşi atât de mâhnită!</p>
               <p rend="justify">Se lipeşte mai tare de mine şi mă înlănţuieşte cu amândouă braţele. Râde şi plânge, apoi se potoleşte, se simte fericită.</p>
               <p rend="justify">—  Foarte fericită! îmi zice. Scrie-i lui Agnes că o iubesc şi că ţin mult, tare mult s-o văd; şi că nu-mi mai doresc altceva nimic.</p>
               <p rend="justify">—  În afară de dorinţa de a te face sănătoasă, Dora.</p>
               <p rend="justify">—  Vai, Doady! Uneori mă gândesc – ştii că eu totdeauna am fost cam prostuţă! – că asta nu se va întâmpla niciodată.</p>
               <p rend="justify">—  Nu vorbi aşa, Dora! Nu-ţi închipui asemenea lucruri, iubito!</p>
               <p rend="justify">—  Nu mi-aş închipui eu, dacă aş putea, Doady! Dar sunt foarte fericită, cu toate că dragul meu băieţaş se simte atât de singur în faţa fotoliului gol al micuţei sale neveste!</p>
               <p rend="justify">E  noapte; şi sunt tot cu ea. Agnes a venit; a fost în mijlocul nostru toată ziua şi toată după-amiaza. Ea, mătuşa şi cu mine am stat cu Dora de dimineaţă. N-am vorbit prea mult, dar Dora a fost cât se poate de veselă şi de mulţumită. Suntem singuri acuma.</p>
               <p rend="justify">Oare ştiu acuma că soţia-mi copiliţă mă va părăsi curând? Aşa mi-au spus: ce mi-au spus nu era nicidecum o noutate pentru gândurile mele; dar sunt departe de a fi convins că-i adevărat. Nu-mi vine a crede. Astăzi m-am ascuns de câteva ori ca să plâng. Mi-am amintit de Acela care a vărsat lacrimi stând el între morţi şi între vii. Am meditat asupra acestui episod înălţător şi pătruns de duioşie. Am căutat să fiu resemnat, să găsesc o mângâiere; şi sper să fi izbutit, chiar dacă nu pe deplin; nu pot să mă împac cu gândul că sfârşitul irevocabil se apropie. Ţin mâna ei într-a mea, ţin inima ei într-a mea, simt că dragostea ce mi-o poartă este vie, puternică. Şi nu pot alunga umbra şovăitoare a unei palide nădejdi că va fi cruţată.</p>
               <p rend="justify">—  Vreau să-ţi vorbesc, Doady. Vreau să-ţi spun ceva la care m-am gândit deseori în ultimul timp. N-ai să te superi? şi întrebarea ei e însoţită de o privire blândă.</p>
               <p rend="justify">—  Să mă supăr, iubito?</p>
               <p rend="justify">Pentru că nu ştiu ce o să crezi sau ce ai crezut, poate, uneori. Poate că te-ai gândit şi tu adesea la acelaşi lucru. Doady, iubitule, cred c-am fost prea tânără.</p>
               <p rend="justify">Îmi las capul pe pernă lângă al ei, şi dânsa se uită în ochii mei şi-mi vorbeşte încetişor, pe măsură ce-o ascult, îmi dau seama, cu o strângere de inimă, că vorbeşte de sine ca şi cum n-ar mai fi.</p>
               <p rend="justify">—  Cred, dragul meu, c-am fost prea tânără. Nu numai în ce priveşte anii, dar şi în ce priveşte experienţa, preocupările şi toate celelalte. Eram o biată prostuţă! Cred c-ar fi fost mai bine dacă ne-am fi iubit numai aşa, ca un băieţaş şi o fetiţă, şi apoi am fi dat totul uitării. Am început să cred că nu eram vrednică de soţie.</p>
               <p rend="justify">Încerc să-mi stăpânesc lacrimile şi să-i răspund:</p>
               <p rend="justify">—  O, Dora, iubito, tot, atât de vrednică pe cât eram eu vrednic de soţ!</p>
               <p rend="justify">—  Nu ştiu, îmi zice, scuturându-şi buclele ca altădată. Se poate! Dar dacă eu aş fi fost mai vrednică pentru căsnicie, te-aş fi făcut şi pe tine mai vrednic. Afară de asta, tu eşti foarte deştept, ceea ce eu niciodată n-am fost.</p>
               <p rend="justify">—  Am fost foarte fericiţi, scumpa mea Dora.</p>
               <p rend="justify">—  Am fost foarte, foarte fericită. Dar cu anii, dragul meu băieţaş s-ar fi plictisit de soţia-i copiliţă. Din ce în ce ar fi devenit o tovarăşă de viaţă mai puţin potrivită, şi dânsul şi-ar fi dat seama din ce în ce mai mult de ce-i lipseşte în casă. Şi dânsa n-ar fi fost în stare să facă faţă. E mai bine aşa.</p>
               <p rend="justify">—  Vai, Dora, iubita mea, iubito, nu mai vorbi astfel. Fiecare cuvânt e ca o mustrare!</p>
               <p rend="justify">—  Nu, nici măcar o silabă! îmi răspunde şi mă sărută. Vai, dragul meu, niciodată n-ai greşit ca să-ţi fac vreo mustrare şi te-am iubit mult prea mult ca să-ţi fi spus vreodată, în serios, un cuvânt de reproş… e singurul meu merit, în afară de acela c-am fost drăguţă, sau că tu m-ai găsit aşa. E pustiu jos, Doady?</p>
               <p rend="justify">—  Tare! Tare pustiu!.</p>
               <p rend="justify">—  Nu plânge. Fotoliul meu e acolo?</p>
               <p rend="justify">—  La locul lui.</p>
               <p rend="justify">—  Vai, cum plânge bietul meu băieţaş…! Sst, sst! Acum fă-mi o promisiune! Vreau să vorbesc cu Agnes. Când cobori, spune-i şi roag-o să vină sus, la mine; şi cât o să stau de vorbă cu ea, să nu laşi pe nimeni să intre, nici măcar pe mătuşa! Vreau să vorbesc cu Agnes între patru ochi. Vreau să vorbesc cu Agnes singură de tot!</p>
               <p rend="justify">Îi făgăduiesc c-am să cobor imediat; dar fiind foarte mâhnit, n-o pot părăsi.</p>
               <p rend="justify">—  Ţi-am spus că-i mai bine aşa… îmi şopteşte, strângându-mă în braţe. Vai, Doady, după câţiva ani n-ai fi putut s-o mai iubeşti pe soţia-ţi copiliţă ca acum; şi după alţi câţiva ani atâta te-ar fi obosit şi atâta te-ar fi dezamăgit, încât n-ai mai fi iubit-o nici pe jumătate! Ştiu c-am fost prea tânără şi prea prostuţă. E mult mai bine aşa…</p>
               <p rend="justify">Când intru în salonul de jos, o găsesc pe Agnes şi îi dau de veste. Se face nevăzută şi mă lasă singur cu Jip.</p>
               <p rend="justify">Pagoda lui chinezească e lângă cămin, şi el stă tolănit înăuntru, pe culcuşul de flanelă, şi încearcă, gemând, să adoarmă. Strălucitoare, luna luminează din înaltul cerului. Privesc afară, în noapte, şi lacrimile-mi curg şiroaie, şi inima-mi neascultătoare e pusă la grea, grea încercare.</p>
               <p rend="justify">Mă aşez lângă cămin şi-mi amintesc cu mută remuşcare toate acele gânduri tainice pe care le-am nutrit de când m-am căsătorit. Îmi amintesc fel de fel de mofturi care s-au întâmplat între mine şi Dora şi îmi dau seama că, într-adevăr, viaţa nu este altceva decât suma tuturor acestor mofturi. Din noianul amintirilor, în faţa ochilor mei se ridică imaginea fetiţei mele dragi, aşa cum era când am văzut-o întâia oară, transfigurată de iubirea mea juvenilă şi de a ei, învestită cu toate vrăjile pe care i le poate conferi o asemenea iubire. Ar fi fost oare mai bine să ne fi iubit ca un băieţaş şi o fetiţă, apoi să dăm totul uitării? Inimă neascultătoare, răspunde!</p>
               <p rend="justify">Nu ştiu cum trece timpul; în cele din urmă, buna prietenă a soţiei mele copiliţă mă cheamă. Mai neliniştit decât l-am văzut vreodată, Jip se târăşte afară din cuşca lui, se uită la mine, se îndreaptă spre uşă şi plânge, vrând să meargă sus.</p>
               <p rend="justify">—  Nu acum, Jip! Nu acum!</p>
               <p rend="justify">Se întoarce foarte încet lângă mine, îmi linge mâna şi ridică ochii tulburi către mine.</p>
               <p rend="justify">—  Vai, Jip! Poate că n-ai s-o mai vezi niciodată!</p>
               <p rend="justify">Se culcă la picioarele mele, se întinde de parcă ar vrea să doarmă şi, cu un urlet jalnic, îşi dă sfârşitul.</p>
               <p rend="justify">—  Vai, Agnes! Uită-te, uită-te aici!</p>
               <p rend="justify">.  Faţa ei înfiorată de jale şi compătimire, şiroaiele de lacrimi, îndemnul mut ce-mi adresează cu mâna-i solemn ridicată către cer!</p>
               <p rend="justify">—  Agnes?</p>
               <p rend="justify">S-a sfârşit. Întunericul mi se aşterne pe ochi şi o clipă totul îmi piere din amintire.</p>
            </div>
            <div type="div2" rend="P2">
               <head>
                  <label>Capitolul LIV.</label>Tranzacţiile lui Mister Micawber</head>
               <p rend="justify">Nu e timpul potrivit să vorbesc despre starea mea sufletească sub povara mâhnirii ce mă apăsa. Ajunsesem să cred că pentru mine viitorul era închis, că energia şi destinul meu erau consumate, că nu voi găsi refugiu nicăieri decât în mormânt. Am ajuns, aşadar, la această credinţă, însă asta nu s-a întâmplat chiar din clipa când ara fost lovit. Ea s-a copt în mintea mea treptat. Dacă întâmplările pe care le voi povesti mai departe nu s-ar fi precipitat în jurul meu, mai întâi înăbuşindu-mi jalea, apoi sporindu-mi-o, poate (cu toate că nu mi se pare probabil) aş fi căzut încă de la început în această stare. Aşa cum s-au petrecut lucrurile, a trecut un răstimp înainte de a-mi da seama de toată întinderea nenorocirii mele; un răstimp în care mi-am închipuit chiar dacă durerile cele mai crâncene fuseseră depăşite; în care puteam afla o mângâiere amintindu-mi ceea ce a fost mai frumos şi mai neprihănit în duioasa poveste încheiată pentru totdeauna.</p>
               <p rend="justify">Nici azi nu ştiu prea bine nici când s-a sugerat întâia oară că ar trebui să plec în străinătate, nici cum de am ajuns să fim cu toţii de acord că ar fi nimerit să caut să-mi restabilesc echilibrul sufletesc schimbând decorul şi călătorind. Spiritul lui Agnes a avut o înrâurire atât de mare asupra tuturor gândurilor, cuvintelor şi faptelor noastre în acea perioadă de adâncă jale, încât cred că tot ei i se datoreşte şi această idee. Influenţa ei se exercita însă cu atâta discreţie, încât nu ştiu nimic mai mult.</p>
               <p rend="justify">Atunci am început să cred cu adevărat că apropierea pe care de mult o făceam între ea şi vitraliile din biserică nu era decât un semn profetic despre ceea ce dânsa avea să reprezinte pentru mine în nenorocirea ce avea să se abată asupra mea când s-o împlini vremea. În tot zbuciumul acela, din clipa de neuitat când am văzut-o în faţa mea cu mâna ridicată, a fost ca o prezenţă sacră în casa-mi pustie. Când îngerul morţii a pogorât în casa mea – aşa mi-au spus când am fost în stare să ascult asemenea amănunte – soţia-mi copiliţă a adormit la pieptul ei, cu zâmbetul pe buze. Şi când mi-am venit în simţire, am perceput mai întâi lacrimile ei izvorâte dintr-o profundă compătimire, cuvintele ei de mângâiere şi îmbărbătare, chipu-i blând plecat parcă de pe alte tărâmuri mai pure şi vecine cu cerul asupra inimii mele neascultătoare, alinându-i durerea.</p>
               <p rend="justify">Dar să-mi urmez povestirea.</p>
               <p rend="justify">Urma să plec peste mare. Acest lucru parcă fusese hotărât de noi toţi de la bun început. Acum, că pământul acoperise tot ce era pieritor din făptura răposatei mele soţii, nu mai aşteptam decât ceea ce mister Micawber numea „definitiva pulverizare a lui Heep” şi plecarea emigranţilor.</p>
               <p rend="justify">La cererea lui Traddles, care s-a dovedit un prieten cât se poate de sincer şi devotat în marea mea nenorocire, mătuşa, Agnes şi cu mine, potrivit înţelegerii, ne-am întors la Canterbury şi am descins de-a dreptul la locuinţa lui Micawber; căci de când avusese loc întâlnirea ce prilejuise explozia, prietenul meu lucra fără încetare acolo şi în cancelaria lui mister Wickfield. Când m-a văzut intrând în haine negre, biata missis Micawber a fost foarte afectată. Avea o inimă bună, pe care încercările prin care trecuse de-a lungul anilor nu o schimbaseră.</p>
               <p rend="justify">—  Ei, ia spune-ţi-mi, mister, şi missis Micawber, i-a întrebat mătuşa îndată ce ne-am aşezat, v-aţi mai gândit la propunerea cu privire la emigrare pe care v-am făcut-o?</p>
               <p rend="justify">—  Nu cred, madam, i-a răspuns mister Micawber, c-aş putea exprima mai bine concluzia la care missis Micawber şi cu mine, umilul dumneavoastră servitor, precum şi copiii noştri am ajuns, cu toţii laolaltă şi fiecare în parte, decât folosind cuvintele unui ilustru poet şi spunând: „Luntrea ne aşteaptă la ţărm, şi Corabia stă gata pe mare”38.</p>
               <p rend="justify">—  Prea bine, i-a zis mătuşa. Prevăd că această înţeleaptă hotărâre va da multe roade bune.</p>
               <p rend="justify">—  Ne faceţi o cinste deosebită, i-a întors el. Apoi, după ce a aruncat o ochire asupra unei însemnări, a urmat: În privinţa ajutorului pecuniar care ne va îngădui să lansăm fragila noastră barcă pe oceanul aventurilor, am cumpănit din nou asupra unui punct important; şi îndrăznesc să vă propun ca scadenţele poliţelor ce le voi da – nu mai e nevoie s-o spun, anulând timbre de valoarea prevăzută de diferitele legi votate de Parlament cu privire la actele de acest fel – să fie fixate la peste optsprezece, douăzeci şi patru şi treizeci de luni. În propunerea ce v-am supus iniţial ele urmau să fie fixate respectiv peste douăsprezece, optsprezece şi douăzeci şi patru de luni; mă tem însă că aceste scadenţe nu lasă destul răgaz pentru ca să producă o întorsătură… suficient de… însemnată. S-ar putea întâmpla ca până la primul soroc să nu fi realizat o recoltă prea bună, şi mister Micawber şi-a rotit privirea prin odaie de parcă ar fi reprezentat un domeniu de câteva sute de acri de pământ supus unei culturi intensive; sau s-ar putea întâmpla să nu fi reuşit să strângem recolta. După câte am auzit, uneori e destul de greu să găseşti braţe de muncă în acea parte a posesiunilor noastre coloniale unde ne este scris să ducem lupta cu pământul roditor.</p>
               <p rend="justify">—  Fixaţi-le cum doriţi, sir, i-a zis mătuşa.</p>
               <p rend="justify">—  Madam, i-a răspuns el, atât eu cât şi missis Micawber suntem nespus de mişcaţi de înţelegerea şi mărinimia prietenilor şi protectorilor noştri. Aş dori să mă ţin de cuvânt şi să fiu punctual, ca un om foarte serios. Fiind acum pe punctul de a întoarce foaia şi gata să ne dăm cu un pas înapoi, pentru a ne lua avântul necesar unui salt de o amplitudine cu totul neobişnuită, socot că-i esenţial – pentru respectul ce mi-l datorez mie însumi fără a mai pune la socoteală c-aş dori să-i ofer o pildă fiului meu – ca aceste amănunte să fie stabilite ca de la bărbat la bărbat.</p>
               <p rend="justify">Nu ştiu dacă mister Micawber a acordat vreo importanţă formulei finale şi nici dacă cineva i-a acordat sau îi acordă vreodată câtuşi de puţină importanţă, dar ai fi zis că ţinea în mod deosebit la ea şi, tuşind uşor, a repetat: „… ca de la bărbat la bărbat”.</p>
               <p rend="justify">—  Propun, a urmat mister Micawber, să vă dau cambii – nişte instrumente de plată obişnuite în lumea comercială, inventate, cred, de evrei, care, de la invenţia asta a lor încoace, pare-mi-se că le-au folosit al naibii de mult – pentru că pot fi negociate. Dar dacă aţi prefera o trată sau vreo altă garanţie, sunt gata să vă semnez orice. Ca de la bărbat la bărbat.</p>
               <p rend="justify">Mătuşa i-a răspuns că, atunci când ambele părţi sunt dispuse să accepte orice soluţie, rezolvarea acestei probleme nu poate prezenta nici o dificultate. Mister Micawber s-a raliat la părerea ei.</p>
               <p rend="justify">—  În ce priveşte pregătirile ce le face familia ca să înfrunte destinul căruia acum suntem ferm hotărâţi să ne dedicăm, a declarat cu oarecare mândrie mister Micawber, daţi-mi voie să vă spun ceea ce urmează. Fiica mai mare se duce în fiecare dimineaţă, la orele cinci, la o întreprindere din vecinătate, ca să-şi însuşească tehnica – dacă tehnică poate fi numită – mulgerii vacilor. Copiilor mai mici le-am impus să urmărească îndeaproape, în măsura în care îngăduie împrejurările, deprinderile porcilor şi ale păsărilor, crescuţi în cartierele mai sărace ale oraşului, şi în două rânduri până acum erau să fie călcaţi de diferite vehicule în timp ce executau acest consemn. În cursul săptămânii din urmă, personal mi-am concentrat atenţia asupra artei panificaţiei; iar fiul meu Wilkins, înarmat cu un baston, a ieşit la câmp şi a păscut vitele ori de câte ori neciopliţii tocmiţi să facă această treabă i-au îngăduit să le dea un ajutor dezinteresat în această direcţie, ceea ce, îmi pare rău s-o spun, pentru bunul renume al firii omeneşti, nu s-a întâmplat prea des, întrucât de cele mai multe ori a fost întâmpinat cu înjurături, şi îndemnat să-şi vadă de drum.</p>
               <p rend="justify">—  Foarte, foarte bine, i-a spus mătuşa, ca să-l încurajeze. Nu mă îndoiesc că şi missis Micawber a fost foarte activă.</p>
               <p rend="justify">—  Madam, i-a răspuns missis Micawber, cu aerul ei de om practic, trebuie să mărturisesc că nu m-am ocupat în mod susţinut cu probleme în legătură directă cu creşterea animalelor sau cu cultura solului, deşi îmi dau bine seama că amândouă aceste îndeletniciri îmi vor solicita atenţia când vom ajunge pe acele ţărmuri străine. Scurtele clipe pe care am fost în măsură să le smulg îndatoririlor mele casnice, le-am consacrat unei corespondenţe intense cu familia mea. Căci mi se pare, dragă mister Copperfield – a urmat missis Micawber, care, indiferent cui s-ar fi adresat la început, totdeauna sfârşea prin a se îndrepta către mine (datorită unei vechi obişnuinţe, presupun) că a venit vremea când trecutul trebuie dat uitării, când familia mea trebuie să-i întindă mâna lui mister Micawber, iar mister Micawber, ar trebui şi el să întindă mâna familiei mele; vremea când leul se cuvine să se culce alături de miel, iar familia mea să se împace cu mister Micawber.</p>
               <p rend="justify">I-am spus că eram în totul de părerea ei.</p>
               <p rend="justify">—  Cel puţin, dragă mister Copperfield, în această lumină văd eu problema, a urmat missis Micawber. Pe vremea când trăiam acasă cu tăticu şi cu mămica, tăticu, ori de câte ori, în micul nostru cerc, se ivea o controversă asupra unei chestiuni, obişnuia să întrebe: „În ce lumină vede Emma problema?” Ştiu că tăticu era din cale-afară de părtinitor; cu toate astea, în privinţa răcelii excesive care a domnit întotdeauna între mister Micawber şi familia mea, incontestabil că am putut să-mi fac o părere fie ea şi greşită.</p>
               <p rend="justify">—  Fără îndoială. Fireşte că v-aţi făcut o părere, madam, a zis mătuşa.</p>
               <p rend="justify">—  Întocmai, a încuviinţat missis Micawber. Se poate să trag concluzii, greşite; se prea poate; dar impresia mea personală este că prăpastia căscată între familia mea şi mister Micawber îşi are obârşia în temerea familiei mele că mister Micawber i-ar putea cere un ajutor pecuniar. Nu pot să nu bănuiesc, a urmat missis Micawber, cu un aer de profundă sagacitate, că unii membri ai familiei mele s-au temut ca nu cumva mister Micawber să le ceară numele. Nu vreau să spun spre a fi atribuit copiilor noştri la botez, ci spre a fi înscrise pe nişte poliţe şi negociate pe piaţa financiară.</p>
               <p rend="justify">Aerul isteţ cu care missis Micawber ne-a dezvăluit această descoperire, ca şi cum nimeni înaintea ei nu s-ar fi gândit la asta, a mirat-o pe mătuşa care i-a spus cam răspicat:</p>
               <p rend="justify">—  Ce să spun, ma'am, la urma urmelor, poate aveţi dreptate!</p>
               <p rend="justify">—  Mister Micawber fiind acum pe cale să scuture cătuşele dificultăţilor pecuniare cărora le-a fost rob atâta amar de vreme, a spus missis Micawber, şi să înceapă o carieră nouă într-o ţară care să-i ofere un câmp destul de larg pentru a-şi desfăşura talentele – ceea ce, după părerea mea, cât se poate de important, căci talentele lui mister Micawber cer în special spaţiu – pare-mi-se că familia mea ar trebui să folosească acest prilej şi să facă primul pas. Ceea ce aş dori să văd ar fi o întâlnire între familia mea şi mister Micawber, în cadrul unei mese festive date pe socoteala familiei mele; o masă la care unul dintre membrii marcanţi ai familiei mele să ridice paharul pentru sănătatea şi prosperitatea lui mister Micawber şi unde mister Micawber să aibă posibilitatea să-şi expună părerile.</p>
               <p rend="justify">—  Draga mea, interveni mister Micawber cam pornit, ar fi mai bine să se precizeze, de pe acum, că dacă am să-mi expun părerile în faţa lor, se prea poate că le vor socoti jignitoare; fiindcă familia ta, luată în ansamblu, e alcătuită numai din snobi insolenţi, toţi membrii familiei fiind de fapt nişte autentici mojici.</p>
               <p rend="justify">—  Nu, l-a contrazis missis Micawber, clătinând din cap. Niciodată nu i-ai înţeles şi nici ei niciodată nu te-au înţeles pe tine, Micawber.</p>
               <p rend="justify">Mister Micawber a tuşit.</p>
               <p rend="justify">—  Nici ei niciodată nu te-au înţeles, Micawber! i-a zis soţia. Poate că nici nu sunt în stare. Dacă-i aşa, păgubiţii sunt ei! Nu pot decât să-i plâng pentru această pierdere.</p>
               <p rend="justify">—  Îmi pare cât se poate de rău, dragă Emma, a declarat mister Micawber potolit, că mi-au scăpat anumite expresii, care ar putea fi socotite, măcar şi de departe, prea tari. Tot ce vreau să spun este că pot pleca în străinătăţi şi fără ca familia ta să binevoiască a face vreun gest, într-un cuvânt, şi fără ca să mă onoreze la despărţire, şi că la urma urmelor, prefer să părăsesc Anglia cu avântul pe care-l am decât s-aştept să mi-l accelereze ei. Cu toate acestea, draga mea, dacă vor binevoi să răspundă scrisorilor tale – ceea ce, pe baza experienţei noastre comune, mi se pare foarte puţin probabil – departe de mine gândul de a mă pune de-a curmezişul dorinţelor tale.</p>
               <p rend="justify">După ce în felul acesta problema a fost soluţionată în mod amiabil, mister Micawber i-a oferit soţiei sale braţul şi, aruncând o privire asupra maldărelor de registre şi de documente ce zăceau pe birou în faţa lui Traddles, ne-a spus că ne vor lăsa singuri; ceea ce au şi făcut, cu un aer ceremonios.</p>
               <p rend="justify">—  Dragă Copperfield, mi-a zis Traddles după plecarea lor, lăsându-se pe speteaza scaunului şi privindu-mă cu o afecţiune şi o compătimire din pricina cărora i se roşiseră ochii, iar părul i se zburlise în toate direcţiile, nici nu-ţi mai cer iertare că te tulbur cu treburi, pentru că ştiu că le porţi un deosebit interes şi că s-ar putea să te mai abată de la gândurile tale. Spune, dragă băiete, nu eşti prea obosit, sper?</p>
               <p rend="justify">—  Mă simt ca de obicei, i-am zis după o scurtă pauză, întâi şi întâi se cuvine să ne gândim la mătuşa. Ştii bine cât a avut de suferit.</p>
               <p rend="justify">—  Fireşte, fireşte! a încuviinţat Traddles. Cine ar putea uita?!</p>
               <p rend="justify">—  Şi ceea ce ştii încă nu-i tot, am adăugat. În ultimele două săptămâni a mai avut alte necazuri; şi aproape în fiecare zi s-a dus în oraş. De mai multe ori s-a întâmplat să plece dis-de-dimineaţă şi să nu se întoarcă până seara. Aseară, deşi ştia c-avea în faţă o călătorie, nu s-a înapoiat decât pe la miezul nopţii. Cunoşti altruismul ei. Nu vrea să-mi spună ce supărare are.</p>
               <p rend="justify">Mătuşa, palidă şi cu faţa brăzdată de riduri adânci, m-a ascultat nemişcată până la capăt; apoi câteva lacrimi i s-au rostogolit pe obraji şi şi-a pus mâna peste mâna mea.</p>
               <p rend="justify">—  Nimic, Trot, nimic. S-a isprăvit. Ai să afli tu cândva despre ce a fost vorba. Şi acum, Agnes dragă, hai să rezolvăm ce avem de rezolvat.</p>
               <p rend="justify">—  Spre a-i face dreptate lui mister Micawber, a început Traddles, mă simt obligat să spun că deşi se pare că niciodată n-a reuşit să lucreze cu folos în interesul său propriu, s-a dovedit neobosit când a fost vorba să muncească pentru alţii. De când sunt n-am văzut un om ca el. Dacă toată viaţa ar fi lucrat aşa, acum ar avea virtual două sute de ani. Ardoarea permanentă, avântul şi frenezia cu care s-a cufundat zi şi noapte în registre şi acte, ca să nu mai vorbesc de nenumăratele scrisori pe care mi le-a expediat de aici, de la el de acasă, la locuinţa lui mister Wickfield, şi pe care, uneori mi le întindea chiar peste masă, când şedeam în faţa lui, deşi mult mai simplu ar fi fost să-mi vorbească, totul mi se pare extraordinar.</p>
               <p rend="justify">—  Scrisori! a strigat mătuşa mea. Cred că şi-n vis scrie scrisori!</p>
               <p rend="justify">—  Mister Dick a făcut şi el adevărate minuni! a urmat Traddles. De îndată ce n-a mai fost necesar să-l supravegheze pe Uriah Heep, pe care l-a păzit fără a-l slăbi nici o singură clipă, şi-a închinat toate puterile lui mister Wickfield. Şi într-adevăr, râvna lui de a ne ajuta în cercetările întreprinse şi serviciile reale pe care ni le-a făcut copiind acte, scoţând extrase, transportând încoace şi încolo piesele de care aveam nevoie au constituit un puternic imbold pentru noi.</p>
               <p rend="justify">—  Dick e un om cu totul remarcabil, a exclamat mătuşa, întotdeauna am spus-o! Tu ştii asta, Trot!</p>
               <p rend="justify">—  Sunt fericit, miss Wickfield, a reluat Traddles foarte delicat şi în acelaşi timp foarte serios, că vă pot aduce la cunoştinţă că în lipsa dumneavoastră starea lui mister Wickfield s-a îmbunătăţit simţitor. Scăpat de coşmarul care l-a apăsat atâta vreme şi de groaznicele temeri care l-au obsedat, a devenit alt om. Uneori i-a revenit chiar şi facultatea de a-şi concentra atenţia şi memoria asupra anumitor probleme de birou şi a fost în măsură să ne dea un preţios ajutor în elucidarea unor chestiuni pe care, fără el, ne-ar fi fost foarte greu, dacă nu imposibil, să le descurcăm. Dar de fapt trebuie să prezint o dare de seamă despre rezultatele la care am ajuns, ceea ce n-o să ia mult timp, nu să trăncănesc despre toate lucrurile îmbucurătoare pe care le-am constatat, căci altfel n-am să mai sfârşesc niciodată.</p>
               <p rend="justify">Judecând după naturaleţea şi simplitatea lui fermecătoare, era lesne de înţeles că ne relata aceste detalii mai ales ca să ne trezească interesul şi ca s-o facă pe Agnes să asculte cu mai multă încredere ce vrea să spună în legătură cu tatăl ei; cu toate acestea, nu era mai puţin drăguţ.</p>
               <p rend="justify">—  Acum daţi-mi voie, a zis Traddles răsfoind hârtiile de pe masă. După ce am făcut inventarul activului şi după ce am limpezit, în primul rând, mulţimea treburilor încurcate prin natura lor, şi în al doilea rând, mulţimea celor complicate şi măsluite cu bună-ştiinţă, am ajuns la concluzia că mister Wickfield poate proceda la lichidarea firmei sale şi a gestiunii sale fidei-comisare fără nici un deficit şi fără a aduce nimănui nici un prejudiciu.</p>
               <p rend="justify">—  O, slavă Domnului! a exclamat Agnes, uşurată.</p>
               <p rend="justify">—  Dar, a urmat Traddles, soldul ce va rămâne pentru subzistenţă – şi când spun asta, am în vedere că şi casa, va fi vândută – va fi atât de mic, nu va depăşi probabil câteva sute de lire, încât cred, miss Wickfield, că ar trebui să chibzuim dacă n-ar fi cu putinţă ca mister Wickfield să păstreze administraţia averii de care s-a ocupat atâta vreme. Ştiţi, prietenii l-ar putea povăţui, acum e liber. Dumneavoastră, miss Wickfield… Copperfield… eu…</p>
               <p rend="justify">—  M-am gândit la asta, Trotwood, a întâmpinat Agnes, uitându-se la mine, şi cred că nu se cade şi nu trebuie să facem acest lucru, nici chiar dacă recomandaţia ne este făcută de un prieten căruia îi sunt atât de recunoscătoare şi căruia îi datorez atât de mult.</p>
               <p rend="justify">—  Vreau să precizez că n-am făcut o recomandaţie. Mi s-a părut nimerit să prezint o sugestie. Atât, şi nimic mai mult.</p>
               <p rend="justify">—  Mă bucur să vă aud spunând acest lucru, i-a răspuns Agnes cu fermitate, căci mă face să sper, să am aproape certitudinea că suntem de aceeaşi părere. Dragă mister Traddles şi dragă Trotwood, ce aş mai putea să-mi doresc de vreme ce papa va ieşi cu onoarea nepătată?! Întotdeauna am năzuit să-l văd scăpat din plasa în care era prins şi să-i pot reda cel puţin o părticică din dragostea şi grija cu care m-a înconjurat şi să-i închin viaţa mea. Mulţi ani de-a rândul aceasta mi-a fost nădejdea supremă. Următoarea fericire pentru mine ar fi fost să pot lua asupra mea răspunderea viitorului care ne aşteaptă, cea dintâi fericire după ce l-am văzut scăpat de toate fidei-comisele şi răspunderile lui.</p>
               <p rend="justify">—  Dar te-ai gândit oare cum ai putea face acest lucru, Agnes?</p>
               <p rend="justify">—  Deseori! Nu mi-e teamă, dragă Trotwood. Sunt sigură că voi reuşi. Sunt atâţia oameni pe aici care mă cunosc şi au o părere bună despre mine, încât nu mă îndoiesc de reuşită. Ai încredere în mine. N-avem nevoi prea mari. Dacă am să închiriez casa părintească şi o să deschid o şcoală, am să devin şi eu utilă şi am să mă simt fericită.</p>
               <p rend="justify">Fervoarea calmă a vocii ei plăcute mi-a trezit în amintire, cu atâta putere, mai întâi, imaginea acelei case vechi şi dragi, şi apoi a căminului meu singuratic, încât mi-am simţit inima prea grea ca să mai pot vorbi. Câtva timp Traddles s-a prefăcut că se uită la hârtii.</p>
               <p rend="justify">—  Trecem la miss Trotwood, a spus Traddles. Problema banilor dumneavoastră.</p>
               <p rend="justify">—  Da, sir, a suspinat mătuşa. În această privinţă n-am de spus decât că dacă s-au pierdut, am să suport pierderea; iar dacă nu, am să fiu foarte fericită să-i recapăt.</p>
               <p rend="justify">—  La început pare-mi-se c-au fost opt mii de lire în obligaţii de stat, a spus Traddles.</p>
               <p rend="justify">—  Întocmai! a confirmat mătuşa.</p>
               <p rend="justify">—  Dar n-am găsit decât cinci, i-a zis Traddles, foarte nedumerit.</p>
               <p rend="justify">—… cinci mii, l-a întrebat foarte liniştită mătuşa, sau cinci lire?</p>
               <p rend="justify">—  Cinci mii de lire, a precizat Traddles.</p>
               <p rend="justify">—  Asta-i tot ce am avut, l-a lămurit mătuşa. Trei am vândut eu singură. Una ca să plătesc pentru admiterea ta, dragă Trot, la „Doctors' Commons”; celelalte două le păstrez la mine. Când am pierdut restul, m-am gândit că-i mai bine să nu pomenesc nimic de această sumă şi s-o ţin pentru zile negre. Am vrut să văd cum vei ieşi din încercarea asta, Trot; şi ai ieşit în mod strălucit… ai dat dovadă de stăruinţă, încredere în tine şi spirit de jertfă! La fel şi Dick! Nu-mi spuneţi nimic, căci îmi sunt nervii cam zdruncinaţi!</p>
               <p rend="justify">Văzând-o cum şedea dreaptă, cu braţele încrucişate, nimeni n-ar fi bănuit acest lucru, căci avea o stăpânire de sine admirabilă.</p>
               <p rend="justify">—  Dacă-i aşa, a izbucnit Traddles radios, sunt încântat să vă pot spune c-am recuperat toţi banii!</p>
               <p rend="justify">—  Nimeni să nu mă felicite! a exclamat mătuşa. Cum aşa, sir?</p>
               <p rend="justify">—  Aţi crezut că mister Wickfield şi-a însuşit banii? a întrebat-o Traddles.</p>
               <p rend="justify">—  Da, fireşte c-am crezut, a răspuns mătuşa, şi de aceea n-a fost greu să mi se pună căluşul în gură. Agnes, te rog, nici o vorbă!</p>
               <p rend="justify">—  Într-adevăr, a zis Traddles, pe baza procurii ce i-aţi dat-o, obligaţiile au fost vândute; dar nu-i nevoie să vă mai spun nici de cine şi nici cu a cui semnătură. După aceea, pungaşul acela i-a afirmat lui mister Wickfield – şi i-a demonstrat cu tot felul de cifre – că folosise banii (potrivit dispoziţiunilor primite, a zis ticălosul) ca să cocoloşească alte lipsuri şi nereguli. Ulterior, mister Wickfield, fiind foarte slab şi aflându-se la cheremul lui, v-a plătit în mai multe rânduri bani în contul dobânzilor asupra unui capitol care ştia că nu mai există, făcându-se astfel din nefericire complice la această fraudă.</p>
               <p rend="justify">—  Dar în cele din urmă a luat asupră-şi toată vina, a adăugat mătuşa, şi mi-a trimis o scrisoare prin care se acuza de hoţii şi de potlogării nemaipomenite. După care, într-o bună dimineaţă, devreme, i-am făcut o vizită, i-am cerut o lumânare şi am ars scrisoarea, zicându-i că dacă întrevede vreo posibilitate să repare cândva greşeala ce-o săvârşise faţă de mine şi faţă de el însuşi, s-o repare, iar de nu, să nu mai lăţească vorba, de dragul fiicei sale… Să nu-mi spună nimeni nici un cuvânt, că plec!</p>
               <p rend="justify">Am tăcut cu toţii, iar Agnes şi-a ascuns faţa în mâini.</p>
               <p rend="justify">—  Aşadar, scumpe prietene, a spus mătuşa după o scurtă pauză, ai izbutit să-l sileşti să dea banii înapoi?</p>
               <p rend="justify">—  De fapt, a răspuns Traddles, mister Micawber l-a încolţit atât de bine şi tot timpul a avut la îndemână alte argumente ori de câte ori se întâmpla ca unul să dea greş, încât n-a mai putut să scape din gheara noastră. Şi lucru cu totul remarcabil, sunt încredinţat că ceea ce l-a făcut să pună mâna pe aceşti bani a fost nu atât lăcomia lui de bani, cât ura pe care i-o purta lui Copperfield. Mi-a mărturisit-o deschis. Mi-a zis c-ar fi cheltuit bucuros încă pe atâta numai să-l zăticnească sau să-i iacă rău lui Copperfield.</p>
               <p rend="justify">—  Ha! a zis mătuşa, încruntându-se şi uitându-se la Agnes. Şi ce s-a întâmplat cu el?</p>
               <p rend="justify">—  Nu ştiu. A plecat de aici cu maică-sa, care tot timpul s-a văicărit, s-a rugat şi a mărturisit totul. Au plecat la Londra cu una dintre diligenţele de noapte, şi nu mai ştiu nimic despre el, în afară de faptul că ura pe care mi-a arătat-o la despărţire a fost de-a dreptul temerară. Socotea că-mi datorează şi mie tot atâta cât şi lui mister Micawber, ceea ce consider (cum i-am şi spus) că e o cinste pentru mine.</p>
               <p rend="justify">—  Ce crezi, Traddles, a mai rămas cu ceva bani? l-am întrebat.</p>
               <p rend="justify">—  Vai, Doamne, da, aşa cred! mi-a răspuns Traddles, întărind din cap, cu un aer grav. Cred că într-un fel sau altul o fi băgat destui bani în buzunar. Dar aşa cum ai putut observa şi tu, Copperfield, pe individul ăsta banii nu l-au ferit niciodată de păcat. E un ipocrit înrăit, şi orice face, tot pe căi piezişe face. E singura compensaţie pentru constrângerile pe care şi le impune. Pentru că tot timpul se târăşte, urmărind scopuri mărunte, orice obstacol întâlneşte i se pare mai mare decât este în realitate; şi de aceea urăşte şi suspectează pe oricine îi iese în cale, fie şi cu cele mai nevinovate intenţii. De aceea căile piezişe pe care umblă sunt sortite să devină tot mai piezişe, pentru cele mai neînsemnate motive sau chiar fără nici un motiv. E suficient să ne gândim la isprăvile ce le-a făcut aici ca să ne dăm seama de acest lucru, a încheiat Traddles.</p>
               <p rend="justify">—  E de o josnicie monstruoasă! şi-a dat cu părerea mătuşa.</p>
               <p rend="justify">—  În această privinţă n-aş putea să mă pronunţ, a declarat gânditor Traddles. Mulţi oameni pot fi foarte josnici dacă-şi dau silinţa.</p>
               <p rend="justify">—  Să vorbim acum despre mister Micawber, a propus mătuşa.</p>
               <p rend="justify">—  Da, aşa-i, a zis Traddles, bucuros. Mă simt dator să-i aduc încă o dată cele mai mari laude lui mister Micawber. Dacă dânsul n-ar fi muncit vreme atât de îndelungată, cu atâta răbdare şi stăruinţă, n-am fi putut nădăjdui să ajungem vreodată la un rezultat cât de cât însemnat. Şi dacă ne gândim la ce i-ar fi plătit Uriah Heep ca să tacă, nu se poate să nu ajungem la concluzia că mister Micawber a făcut ce a făcut numai de dragul dreptăţii.</p>
               <p rend="justify">—  Şi eu cred la fel, am întărit eu.</p>
               <p rend="justify">—  Ei, şi ce aţi zice să-i dăm? a întrebat mătuşa.</p>
               <p rend="justify">—  O, înainte de a trece la asta, a spus Traddles puţin cam încurcat, când am încheiat înţelegerea ilegală care a pus capăt acestei afaceri atât de încurcate – căci înţelegerea e perfect ilegală de la început până la sfârşit – am găsit cu cale să omit, nefiind în stare să mă ocup de toate, două puncte. Chitanţele şi celelalte înscrisuri date de mister Micawber pentru avansurile primite…</p>
               <p rend="justify">—  Bine! Acelea vor trebui plătite! a spus mătuşa.</p>
               <p rend="justify">—  Da, dar nu ştiu nici unde se află, nici când va porni executarea, a spus Traddles, căscând ochii, şi mi-e teamă că, până la plecarea sa, mister Micawber va fi mereu în primejdie de a fi arestat şi de a-şi vedea lucrurile sechestrate.</p>
               <p rend="justify">—  Dacă-i aşa, trebuie deci să avem mereu grijă să fie pus imediat în libertate şi să-i scoatem lucrurile de sub sechestru, a zis mătuşa. La cât se cifrează toate astea?</p>
               <p rend="justify">—  Mister Micawber a înregistrat într-un catastif toate aceste tranzacţii – căci aşa le spune el, tranzacţii – a explicat Traddles zâmbind, şi totalul lor reprezintă o sută lire şi cinci şilingi.</p>
               <p rend="justify">—  Cât să-i dăm, inclusiv această sumă? a întrebat mătuşa. O să ne înţelegem noi, Agnes dragă, cum să împărţim asta după aceea. Cât să-i dăm? Cinci sute de lire?</p>
               <p rend="justify">În această privinţă am obiectat îndată şi Traddles şi eu. Amândoi am recomandat să i se dea o sumă mică în numerar şi să se plătească datoriile către Uriah pe măsură ce vor fi urmărite, fără a i se spune lui mister Micawber. Am propus să se acopere pentru întreaga familie cheltuielile de echipare şi spezele de călătorie şi să li se dea o sută de lire; de asemenea, am sugerat ca înţelegerea pentru restituirea acestor bani, înfăţişată de mister Micawber, să fie semnată în mod solemn, căci i-ar prinde bine să se ştie obligat. Am adăugat apoi că n-ar strica să-i spun şi lui mister Peggotty, pe care ştiam că se putea pune temei, câte ceva despre firea şi trecutul lui mister Micawber; şi să i se încredinţeze lui mister Peggotty dreptul de a-i avansa, după aprecierea lui, încă o sută de lire. De asemenea, am propus ca, spre a stârni interesul lui mister Micawber pentru mister Peggotty, să-i povestesc în mod cu totul confidenţial ceea ce se va putea destăinui sau ceea ce voi socoti util din necazurile lui mister Peggotty şi să-i îndemn să se ajute unul pe altul, spre folosul amândurora. Toţi au primit foarte călduros aceste vederi; şi trebuie să spun că scurt timp după aceea şi respectivii le-au şi înfăptuit, înţelegându-se de minune.</p>
               <p rend="justify">Văzând că Traddles se uita iar îngrijorat la mătuşa, i-am amintit de cel de-al doilea şi ultim punct de care pomenise.</p>
               <p rend="justify">—  Mă veţi ierta, Copperfield, mătuşa ta şi cu tine, dacă am să ating un subiect dureros, a spus Traddles şovăind, dar mă tem că n-am încotro, căci cred că e absolut necesar să-mi amintesc. În ziua de pomină, când mister Micawber l-a demascat, Uriah Heep a făcut o aluzie ameninţătoare cu privire la soţul… mătuşii tale.</p>
               <p rend="justify">Păstrându-şi aceeaşi ţinută ţeapănă şi aceeaşi linişte aparentă, mătuşa a adeverit, dând din cap.</p>
               <p rend="justify">—  Nu era cumva numai o obrăznicie aruncată în vânt? a întrebat Traddles.</p>
               <p rend="justify">—  Nu, i-a răspuns mătuşa.</p>
               <p rend="justify">—  Iertaţi-mă, dar există o asemenea persoană, şi se află aceasta într-adevăr la discreţia lui? a întrebat Traddles.</p>
               <p rend="justify">—  Da, bunul meu prieten, a confirmat mătuşa.</p>
               <p rend="justify">Făcând feţe-feţe, Traddles ne-a explicat că n-a fost în măsură să discute acest subiect; că, prin urmare, problema asta, la fel ca şi aceea a datoriilor lui mister Micawber, a rămas în afara înţelegerii încheiate; că acum nu mai avem nici o putere asupra lui Uriah Heep; şi că acesta va fi în stare să ne facă orice rău cu putinţă tuturor, sau oricăruia dintre noi.</p>
               <p rend="justify">Mătuşa a rămas liniştită, până ce din nou pe obraji i s-au prelins câteva lacrimi.</p>
               <p rend="justify">—  Ai dreptate, a zis. Bine ai făcut că ai amintit de lucrul acesta.</p>
               <p rend="justify">—  N-am putea… eu… sau Copperfield… să facem ceva? a întrebat, sfios, Traddles.</p>
               <p rend="justify">—  Nimic, i-a răspuns mătuşa. Vă mulţumesc foarte mult. Trot, dragul meu, nu-i decât o ameninţare deşartă! Să-i chemăm acum pe mister şi missis Micawber. Şi de asta nimeni să nu mai vorbească!</p>
               <p rend="justify">Şi rostind aceste cuvinte, şi-a netezit rochia şi, ţinându-se dreaptă, cum îi era obiceiul, a privit spre uşă.</p>
               <p rend="justify">—  Ei bine, missis şi mister Micawber, le-a spus mătuşa când au intrat. Am discutat problema emigrării dumneavoastră şi vă cerem scuze că v-am făcut să aşteptaţi atât de mult; am să vă spun acum care sunt propunerile noastre.</p>
               <p rend="justify">După care le-a explicat aceste propuneri, spre nemărginita satisfacţie a întregii familii – fiind de faţă şi toţi copiii – şi a trezit cu atâta violenţă vechea deprindere a lui mister Micawber de a fi punctual în faza de contractare a oricărui credit pe bază de cambii, încât n-a putut fi oprit să nu se repeadă imediat, în culmea fericirii, să cumpere timbrele necesare. Dar fericirea i-a fost brusc curmată, căci peste cinci minute s-a întors, escortat de un agent al sheriff39-ului, şi, vărsând şiroaie de lacrimi, ne-a înştiinţat că totul era pierdut. Fiind însă pregătiţi pentru această eventualitate, care, fireşte, îşi avea originea într-o urmărire pornită de Uriah Heep, noi am plătit banii îndată; aşa că peste alte cinci minute, mister Micawber, aşezat la masă, anula timbrele cu un aer de încântare, cum numai această îndeletnicire, cu totul plăcută lui, ca şi prepararea punchu-lui, reuşea să aducă pe faţa lui strălucitoare. Să-l fi văzut cum anula timbrele cu zelul unui artist, atingându-le ca pe nişte tablouri, privindu-le dintr-o parte, cum îşi însemna în carneţele scadenţele şi sumele şi cum contempla poliţele completate, cu o adâncă înţelegere a nepreţuitei lor valori, era un adevărat spectacol!</p>
               <p rend="justify">—  Acum, dacă-mi îngăduiţi să vă dau un sfat, i-a spus mătuşa după ce îl urmărise în tăcere, cel mai bun lucru ar fi să vă lepădaţi o dată pentru totdeauna de această îndeletnicire.</p>
               <p rend="justify">—  Am de gând, a răspuns mister Micawber, ca pe pagina încă virgină a viitorului să fac acest legământ. Missis Micawber îl va atesta. Sunt încredinţat, a urmat mister Micawber, că fiul meu Wilkins nu va uita acest lucru niciodată şi că mai degrabă îşi va băga mâna în foc decât să se atingă de şerpii care i-au otrăvit viaţa nefericitului său părinte!</p>
               <p rend="justify">Foarte afectat şi preschimbându-se pe loc într-o imagine a deznădejdii, mister Micawber a aruncat asupra şerpilor o privire îngrozită (din care admiraţia de adineauri încă nu dispăruse cu totul), i-a împăturit şi i-a băgat în buzunar.</p>
               <p rend="justify">Cu aceasta, şedinţa din seara aceea a luat sfârşit. Eram mâhniţi şi istoviţi, iar a doua zi dimineaţă, mătuşa şi cu mine trebuia să ne întoarcem la Londra. Ne-am înţeles ca Micawberii să ne urmeze după ce-şi vor fi vândut lucrurile unui negustor de vechituri; ca afacerile lui mister Wickfield să fie lichidate cât mai repede cu putinţă, sub supravegherea lui Traddles, şi ca până la încheierea acestor operaţii, Agnes să vină şi ea la Londra. Noaptea am petrecut-o în vechea casă a lui mister Wickfield, care, de când se descotorosise de familia Heep, părea ca izbăvită de o molimă; şi ca un biet naufragiat întors acasă, am dormit în odăiţa mea de altă dată.</p>
               <p rend="justify">A  doua zi ne-am înapoiat la Londra şi ne-am instalat în căsuţa mătuşii, nu în a mea; şi stând noi amândoi ca odinioară, înainte de a merge la culcare, mătuşa mi-a zis:</p>
               <p rend="justify">—  Trot, vrei într-adevăr să ştii ce supărare am avut în ultima vreme?</p>
               <p rend="justify">—  Desigur, mătuşico. Acum, mai mult ca oricând, nu vreau să ai supărări sau griji pe care să nu le împărţi cu mine.</p>
               <p rend="justify">—  Ai avut tu destule supărări, băiete, mi-a spus afectuos mătuşa, şi fără micile mele necazuri. Şi alt motiv ca să-ţi ascund ceva nu aş putea să am.</p>
               <p rend="justify">—  Ştiu prea bine. Dar acuma spune-mi.</p>
               <p rend="justify">—  Ai vrea mâine dimineaţă să facem împreună un mic drum cu trăsura?</p>
               <p rend="justify">—  Desigur.</p>
               <p rend="justify">—  Mâine la 9, mi-a zis. Atunci am să-ţi spun totul, dragul meu.</p>
               <p rend="justify">La ceasurile 9 ne-am suit într-o trăsură şi am pornit spre Londra. Am mers o mulţime, până ce am ajuns în dreptul unuia dintre marile spitale. În faţa clădirii aştepta un dric simplu. Vizitiul a recunoscut-o pe mătuşa şi, la un semn al ei, a pornit încet, urmat de noi.</p>
               <p rend="justify">—  Ai priceput acum, Trot? mi-a zis mătuşa. A murit!</p>
               <p rend="justify">—  A murit în spital?</p>
               <p rend="justify">—  Da.</p>
               <p rend="justify">Şedea nemişcată lângă mine; dar din nou am băgat de seamă că pe obraji i se prelingeau câteva lacrimi.</p>
               <p rend="justify">—  A mai fost o dată aici, mai înainte, a adăugat mătuşa după o clipă. Era suferind de multă vreme – în anii din urmă era un om zdruncinat, distrus. Când a aflat că starea lui era gravă, a trimis după mine. De astă dată îi părea rău. Foarte rău.</p>
               <p rend="justify">—  Şi, precum ştiu, te-ai dus, mătuşico.</p>
               <p rend="justify">—  M-am dus. Şi după aceea am mai fost să-l văd şi am stat mult cu el.</p>
               <p rend="justify">—  A murit în ajunul plecării noastre la Canterbury?</p>
               <p rend="justify">Mătuşa a dat din cap.</p>
               <p rend="justify">—  Acuma nu-i mai poate face nimeni nici un rău. Ameninţarea aceea era deşartă!</p>
               <p rend="justify">Am ieşit afară din oraş, îndreptându-ne spre cimitirul din Hornsey.</p>
               <p rend="justify">—  Mai bine aici decât ca un vagabond pe străzi, a spus mătuşa când am ajuns. Aici s-a născut.</p>
               <p rend="justify">Am coborât; am urmat sicriul sărăcăcios până într-un colţ de care îmi aduc bine aminte, unde s-a citit prohodul după care a fost dat ţărânii.</p>
               <p rend="justify">—  Treizeci şi şase de ani se împlinesc azi, dragul meu, de când m-am căsătorit, mi-a zis mătuşa în timp ce ne înapoiam spre trăsură. Doamne, iartă-ne pe toţi!</p>
               <p rend="justify">Fără a scoate nici un cuvânt, ne-am urcat în trăsură; şi multă vreme a stat tăcută lângă mine, ţinându-mă de mână. În cele din urmă au podidit-o lacrimile şi mi-a zis:</p>
               <p rend="justify">—  Era un bărbat chipeş când l-am luat, Trot… Şi, Doamne, cât s-a schimbat!</p>
               <p rend="justify">N-a ţinut-o mult. După ce şi-a uşurat inima plângând, s-a liniştit şi şi-a recăpătat chiar voia bună. Nervii îi erau cam şubreziţi, mi-a spus, căci altfel s-ar fi stăpânit. Doamne, iartă-ne pe toţi!</p>
               <p rend="justify">Şi' astfel ne-am întors cu trăsura la căsuţa ei din Highgate, unde am găsit următorul răvaş, sosit cu poşta de dimineaţă, din partea lui mister Micawber.</p>
               <p rend="justify">Canterbury, Vineri.</p>
               <p rend="justify">Scumpă doamnă, dragă Copperfield, Frumoasa ţară a făgăduinţei, care nu demult s-a ivit la orizont, e din nou învăluită în neguri de nepătruns şi a pierit pentru totdeauna din faţa ochilor unui nenorocit a cărui soartă este pecetluită!</p>
               <p rend="justify">Un nou mandat a fost emis (de înaltul tribunal King's Bench din Westminster) într-un nou dosar HEEP v.40 MICAWBER, iar pârâtul a căzut pradă sheriff-ului competent în acest district.</p>
               <p rend="justify">A  bătut al luptei ceas!</p>
               <p rend="justify">EDWARD41 n-a făcut popas, Mândra oaste-i la un pas -</p>
               <p rend="justify">LANŢURI ŞI OSÂNDĂ! 42</p>
               <p rend="justify">Din nou întemniţat, mă îndrept spre un grabnic sfârşit (dincolo de o anumită limită, la care simt că am ajuns, chinurile minţii devin insuportabile), căci s-a apropiat funia de par. Fiţi binecuvântaţi, fiţi binecuvântaţi! Şi poate cândva, un călător, vizitând din curiozitate şi, nădăjduiesc, cu o anumită simpatie locurile unde sunt închişi datornicii din acest oraş, va cădea pe gânduri când va desluşi, pe ziduri zgâriate cu un cui ruginit, Obscurele iniţiale W. M.</p>
               <p rend="justify">P.-S. Redeschid prezenta spre a adăuga că prietenul nostru comun, mister Thomas Traddles (care nu ne-a părăsit încă şi arată cât se poate de bine), a plătit şi datoria şi cheltuielile în numele atât de nobilei miss Trotwood, şi că atât eu, cât şi familia suntem în culmea fericirii pământeşti.</p>
            </div>
            <div type="div2" rend="P2">
               <head>
                  <label>Capitolul LV.</label>Furtuna</head>
               <p rend="justify">Mă apropii acum de un episod din viaţa mea atât de viu încă, atât de înfricoşător şi atât de strâns legat prin nenumărate fire, dintre cele mai variate, de tot ce l-a precedat în aceste pagini, încât, de la începutul acestei istorisiri, pe măsură ce înaintam l-am văzut crescând mereu, mai mare şi mai mare, ca pe un turn înalt în mijlocul câmpiei şi aruncându-şi umbra fatidică până şi asupra măruntelor întâmplări ale copilăriei mele.</p>
               <p rend="justify">Ani de-a rândul, după ce s-a consumat, adesea l-am retrăit în vis. În asemenea măsură m-a zdruncinat puternica impresie ce mi-a lăsat-o, încât în tăcerea nopţii mi se părea că furia lui continuă să bântuie cu turbare odaia-mi liniştită. Se întâmplă uneori şi în ziua de azi să mi se arate în vis, însă la intervale mai lungi şi imprevizibile. Şi nu cunosc asociaţie mai irezistibilă decât aceea dintre o furtună puternică sau cea măi vagă aluzie la un ţărm bătut de valuri şi episodul cu pricina. Voi încerca să aştern pe hârtie întâmplările aşa cum le văd, simplu şi clar. Nu le evoc, ci le văd aievea; căci se desfăşoară din nou sub ochii mei.</p>
               <p rend="justify">Apropiindu-se ziua când urma să plece corabia cu emigranţi, buna mea dădacă a venit la Londra (când ne-am văzut întâia oară a fost aproape zdrobită de durere auzind ce nenorocire mă lovise). Eram mai tot timpul cu dânsa, cu fratele ei şi cu Micawberii (care acum se întâlneau foarte des), pe Emily însă n-o vedeam de fel.</p>
               <p rend="justify">Într-o seară, când nu mai rămăsese decât puţină vreme până la ridicarea ancorei, stăteam singur cu Peggotty şi cu fratele ei. Am discutat mai ales despre Ham. Peggotty ne-a povestit cu câtă duioşie îşi luase rămas bun de la ea înaintea plecării ei la Londra şi de câtă bărbăţie şi calm dăduse dovadă. Mai ales în ultima vreme, când, după părerea ei, fusese mai greu încercat decât oricând. Toate acestea alcătuiau pentru o fiinţă afectuoasă ca Peggotty un subiect despre care putea vorbi fără a osteni vreodată, iar însufleţirea cu care noi urmăream ceea ce avea de povestit dânsa, care se aflase în preajma lui atâta vreme, era aceeaşi, cu a ei în timp ce depăna firul celor petrecute.</p>
               <p rend="justify">Între timp, mătuşa şi cu mine renunţasem la cele două căsuţe din Highgate; eu fiindcă aveam de gând să plec în străinătate, iar mătuşa fiindcă voia să se mute înapoi în căsuţa ei de la Dover. Temporar luasem cu chirie o locuinţă în Covent Garden. Întorcându-mă pe jos spre casă în seara când am dus această conversaţie şi gândindu-mă la cele ce discutasem cu Ham cu prilejul ultimei vizite la Yarmouth, am început să mă îndoiesc c-ar fi bine să predau scrisoarea pentru Emily în clipa când îmi voi lua bun rămas de la unchiul ei pe bordul corăbiei, socotind că ar fi mai înţelept să-i scriu chiar acum. Am chibzuit că, poate, după ce va primi scrisoarea, va dori să-i trimită prin mine câteva cuvinte de mângâiere nefericitului ei fost logodnic. Era datoria mea să-i ofer această posibilitate.</p>
               <p rend="justify">De aceea, înainte de a mă duce la culcare, m-am aşezat în odaia mea şi i-am scris. I-am spus că l-am văzut şi că mi-a cerut să-i comunic cele amintite de mine la locul cuvenit în aceste pagini. Am repetat întocmai mesajul lui. Nu era nevoie să adaug nimic, nici chiar dacă aş fi avut dreptul s-o fac. Devotamentul, dragostea oglindite în el n-aveau nevoie să fie împodobite nici de mine, nici de nimeni altul. Am lăsat scrisoarea afară, ca să fie expediată a doua zi de dimineaţă, împreună cu câteva rânduri adresate lui mister Peggotty, prin care-l rugam să i-o înmâneze; şi m-am culcat în revărsatul zorilor.</p>
               <p rend="justify">Eram mult mai obosit decât îmi dădeam seama; şi neputând adormi decât după ce soarele se înălţase pe cer, am zăcut în pat, fără a mă odihni, până târziu a doua zi. M-a trezit prezenţa mătuşii, care stătea în tăcere lângă patul meu. Am simţit-o în somn, aşa cum cred că toţi simţim asemenea lucruri.</p>
               <p rend="justify">—  Trot dragă, mi-a zis când am deschis ochii, nu mă puteam hotărî să te trezesc. A venit mister Peggotty; să-l poftesc sus?</p>
               <p rend="justify">I-am spus „da”, şi o clipă mai târziu şi-a făcut apariţia.</p>
               <p rend="justify">—  Mas'r Davy, mi-a zis după ce mi-a strâns mâinile, i-am înmânat lui Em'ly scrisoarea, şi dânsa, sir, a scris rândurile astea; şi m-a rugat să vă cer să le citiţi, şi dacă nu găsiţi nimic rău în ele, s-aveţi grijă să-i ajungă.</p>
               <p rend="justify">—  Dumneata le-ai citit? am întrebat.</p>
               <p rend="justify">A  dat din cap, îndurerat. Am deschis plicul şi am citit cele ce urmează:</p>
               <p rend="justify">Am primit veştile trimise. Vai, ce-aş putea să-ţi scriu spre a-ţi mulţumi pentru bunătatea şi binefăcătoarea grijă arătate?!</p>
               <p rend="justify">Am pus cuvintele tale la inimă. Şi acolo le voi păstra până oi muri. Sunt ca nişte ghimpi ascuţiţi, dar îmi aduc atâta mângâiere! Citindu-le, m-am rugat, vai cât de fierbinte m-am rugat! Când văd ce om eşti şi ce om e unchiul, îmi dau seama cum trebuie să fie Dumnezeu şi mă încumet să plâng la picioarele lui.</p>
               <p rend="justify">Adio pentru totdeauna. Acuma, scumpul meu, prietenul meu, îmi iau rămas bun de la tine pe lumea asta. Pe altă lume, de voi fi iertată, s-ar putea să mă trezesc copil şi să vin spre tine. Mii de mulţumiri şi binecuvântări. Rămâi cu bine, pentru totdeauna.</p>
               <p rend="justify">La aceste rânduri udate cu lacrimi se mărginea scrisoarea.</p>
               <p rend="justify">—  Pot să-i spun lui Em'ly că n-aţi găsit nimic rău şi că o să fiţi atât de bun s-aveţi grijă să-i ajungă? m-a întrebat mister Peggotty după ce am citit-o.</p>
               <p rend="justify">—  Nu încape vorbă, i-am zis, dar cred…</p>
               <p rend="justify">—  Da, mas'r Davy?</p>
               <p rend="justify">—  Cred e-am să mă duc chiar eu până la Yarmouth, am urmat. Am timp să mă duc şi să mă întorc înainte de plecarea corăbiei. Mereu mă gândesc la el şi la singurătatea lui; a-i înmâna lui acuma răvaşul acesta scris de mâna ei şi a-ţi da dumitale putinţa să-i spui în clipa plecării că l-a primit, ar fi o mângâiere pentru amândoi. I-am făgăduit solemn, dragului şi scumpului meu prieten, că voi aduce la îndeplinire însărcinarea ce mi-a dat, şi nu înţeleg să precupeţesc nimic pentru a o duce la bun sfârşit. Drumul e un fleac pentru mine. N-am astâmpăr, şi călătoria îmi va prii. Am să plec astă-seară chiar.</p>
               <p rend="justify">Deşi a încercat, cu mult zel, să mă abată de la această hotărâre, mi-am dat seama că era de o părere cu mine; şi asta, dacă aş mai fi simţit nevoia să mă întărească cineva în intenţiile mele, ar fi fost mai mult decât de ajuns. La rugămintea mea, s-a dus până la staţia diligenţelor şi mi-a rezervat locul de pe capră. Seara am pornit-o cu poştalionul pe şoseaua pe care o străbătusem de atâtea ori în atâtea şi atâtea împrejurări.</p>
               <p rend="justify">—  Nu vi se pare că cerul e cu totul neobişnuit? l-am întrebat pe vizitiu la primul popas, după ce am ieşit din Londra. Nu-mi amintesc să fi văzut vreodată un cer ca ăsta.</p>
               <p rend="justify">—  Nici eu… n-am mai pomenit cer ca ăsta, mi-a răspuns. Semn de furtună, sir. Cred c-o să fie prăpăd pe mare, şi asta curând.</p>
               <p rend="justify">Era o sumbră învolburare – întreruptă ici-colo de nişte pete de culoarea fumului ce iese din lemnele ude – alcătuită din nori ce zburau înghesuiţi unii peste alţii în grămezi dintre cele mai stranii, închipuind în văzduh înălţimi care depăşeau depărtarea dintre noi şi cele mai adânci hăuri ale pământului, înălţimi de la care luna bezmetică părea să se azvârle, ca şi cum, în mijlocul înfiorătoarei tulburări a legilor naturii, s-ar fi rătăcit şi ar fi fost cuprinsă de spaime. Toată ziua bătuse vântul; şi acuma se înteţea, urlând nemaipomenit de tare. După un ceas, devenise şi mai puternic; cerul era încă şi mai înnorat, şi vântul sufla straşnic.</p>
               <p rend="justify">Dar pe măsură ce se apropia noaptea, norii s-au îndesit şi au acoperit tot cerul, care acum era foarte întunecat, iar vântul a început a bate tot mai aprig. A continuat să-şi sporească viteza până ce caii abia-l mai puteau înfrunta. În mai multe rânduri, în bezna nopţii (era pe la sfârşitul lui septembrie, când nopţile nu sunt scurte), caii înaintaşi se întorceau în loc sau se opreau brusc; şi nu o dată am avut motive serioase de a ne teme că diligenţa va fi răsturnată de vânt. Rafale iuţi de ploaie, ca nişte averse de oţel, au premers furtunii; şi de fiece dată când găseam adăpost sub copaci sau lângă vreun zid ce bara calea vântului, opream bucuroşi, pur şi simplu pentru că era cu neputinţă să continuăm bătălia.</p>
               <p rend="justify">Când s-a crăpat de ziuă, a pornit a sufla tot mai aprig. Apucasem eu la Yarmouth o vreme când marinarii ziceau că vântul bubuia precum tunurile mari, dar ceva asemănător sau cât de cât apropiat nu pomenisem nici o dată. Am ajuns la Ipswich43 foarte târziu, deoarece, după primele zece mile de drum, nu înaintasem decât opintindu-ne şi luptând la fiecare pas; şi în piaţa oraşului am găsit un pâlc de oameni care se sculaseră din pat în puterea nopţii, de teamă ca nu cumva să se prăbuşească hornurile peste ei. Câţiva dintre aceştia, apropiindu-se de curtea hanului, în timp ce se schimbau caii, ne-au povestit că foi grele de plumb fuseseră smulse de pe turnul înalt al unei biserici şi azvârlite pe o uliţă învecinată, împiedicând trecerea. Alţii ne-au istorisit că ţăranii veniţi de prin satele megieşe văzuseră copaci uriaşi smulşi din rădăcini şi clăi întregi de fân împrăştiate peste drumuri şi peste ogoare. Şi furtuna nu slăbea deloc; dimpotrivă, vântul bătea şi mai tare.</p>
               <p rend="justify">Pe măsură ce, luptând din greu, ne apropiam de mare, dincotro sufla vântul către uscat, puterea lui devenea tot mai înfricoşătoare. Cu mult înainte de a se întrezări marea, i-am simţit pe buze spuma şi ne-a întâmpinat o burniţă sărată. Apele mării se revărsaseră, acoperind pe distanţe de mile şi mile smârcurile din jurul Yarmouthului; şi fiecare pânză de apă şi fiecare băltoacă se zbătea amarnic de mal, mici brizanţi spărgându-se cu furie în calea noastră. Când am dat cu ochii de mare, valurile ce se ridicau în răstimpuri la orizont deasupra genunii clocotitoare păreau crâmpeie dintr-o privelişte cu tunuri şi clădiri de pe un alt tărâm. Şi când, în cele din urmă, am ajuns în oraş, oamenii cu părul răvăşit au ieşit în prag, minunându-se că diligenţa răzbise până acolo pe o noapte ca aceea.</p>
               <p rend="justify">Am tras la vechiul han şi apoi m-am dus să văd marea, împleticindu-mă pe uliţa plină de nisip şi alge şi împroşcată cu spumă, temându-mă să nu-mi cadă în cap vreo ţiglă sau vreo cărămidă şi ţinându-mă, în colţurile mai expuse, de trecătorii ce-mi ieşeau în cale. Când m-am apropiat de plajă, am dat ochi nu numai cu toţi pescarii, ci cu aproape jumătate din locuitorii oraşului care, adăpostiţi pe după case, aşteptau; din când în când, câte unii înfruntau urgia, ca să arunce o privire spre larg, şi când încercau să se întoarcă, umblând în zigzag, erau luaţi pe sus de vânt.</p>
               <p rend="justify">Alăturându-mă acestor grupuri, am dat peste femei care-şi boceau soţii plecaţi pe mare la pescuit de heringi sau stridii, având temei să creadă că pieriseră înainte ca să poată ajunge în siguranţă. În mulţime se aflau pescari bătrâni, cu părul sur, care clătinau din cap, privind când la ape, când la cer, şi mormăiau între ei; armatori foarte consternaţi şi neliniştiţi; copii ce se înghesuiau unii într-alţii, uitându-se întrebători la oamenii mai vârstnici; chiar şi vajnici marinari, care din locuri ferite, febrili şi încordaţi, scrutau marea cu ocheanele ca şi cum ar fi pândit mişcările unui inamic.</p>
               <p rend="justify">Marea furioasă – când în mijlocul haosului aceluia al vântului orbitor, al firelor de nisip şi al pietrelor ce zburau în toate părţile şi în mijlocul acelor zgomote înfricoşătoare, găseam o clipă de răgaz s-o privesc – mă uluia. Talazuri cât zidul se apropiau rostogolindu-se, şi după ce creşteau la nesfârşit, se prăvăleau, spărgându-se de ţărm, de parcă ar fi vrut să înghită oraşul. Resacul44 se năpustea spre larg, mugind răguşit, şi parcă deschidea hrube adânci sub mal, urmărind să surpe pământul. Valuri cu coama albă năvăleau tunând şi se spulberau înainte de a ajunge la ţintă – fiecare strop al lor păstrându-şi parcă întregi furia şi forţa iniţială – se precipitau să alcătuiască noi monştri. Dealurile ondulate se prefăceau în căi adânci, iar văile ondulate (deasupra cărora zbura uneori singuratică pasărea furtunii) se înălţau, devenind dealuri; masele de apă zgâlţâiau ţărmul cu un zgomot infernal; formele abia închegate se avântau clocotitoare, căutând să-şi schimbe înfăţişarea şi locul, alungind alte forme şi mânându-le înainte; ţărmul cel închipuit de la orizont, cu turnurile şi clădirile sale, se ridica şi se prăbuşea; iar grămezile de nori întunecaţi, care coborâseră foarte jos, goneau deasupra creştetelor, celor de faţă; şi mi se părea că sub ochii mei se produc prăpădul şi prăbuşirea întregii firi.</p>
               <p rend="justify">Negăsindu-l pe Ham printre cei atraşi de această furtună de pomină – pentru că şi în ziua de azi mai e socotită cea mai năprasnică din câte s-au abătut asupra acelor locuri – am pornit spre locuinţa lui. Era zăvorâtă; şi când, după ce am bătut la uşă, nu mi-a răspuns nimeni, m-am dus, apucând pe uliţe dosnice şi drumuri ferite, la şantierul unde lucra. Aici am aflat că plecase la Lowestoft, să efectuez nişte reparaţii la care era nevoie de priceperea lui, şi că avea să se înapoieze a doua zi de dimineaţă, devreme.</p>
               <p rend="justify">M-am întors la han; şi până m-am spălat şi m-am schimbat şi am încercat să dorm, s-a făcut ceasul 5 după amiază. Nu trecuseră nici cinci minute de când coborâsem în cafenea şi mă aşezasem lângă cămin, când chelnerul care venise să aţâţe focul, vrând să intre în vorbă cu mine, mi-a spus că două corăbii, încărcate cu cărbuni, se scufundaseră, cu întregul echipaj, la câteva mile depărtare şi că şi alte câteva vase fuseseră văzute luptând cu furtuna în apropierea radei şi făcând sforţări deznădăjduite de a se ţine departe de ţărm. „Milostivească-se Domnul de ele şi de toţi bieţii marinari, a adăugat chelnerul, dacă o fi să mai avem încă o noapte asemenea celei trecute!”</p>
               <p rend="justify">Eram foarte deprimat; mă simţeam tare singur; şi absenţa lui Ham mă neliniştea peste măsură. Evenimentele din urmă mă tulburaseră adânc, deşi nu-mi dădeam seama cât de adânc, şi mă zăpăcise vântul năprasnic pe care-l înfruntasem atâta vreme. Gândurile şi amintirile mi-erau atât de învălmăşite, încât nu mai aveam reprezentări clare despre timp şi spaţiu. De pildă, dacă aş fi ieşit în oraş, nu m-aş fi mirat, cred, să întâlnesc un cunoscut de care ştiam că trebuie să fie la Londra. În privinţa asta, dacă mă pot exprima astfel, conştiinţa mea manifesta o ciudată confuzie. Şi totuşi erau prezente toate reminiscenţele pe care le trezeau, fireşte, locurile acelea; şi acestea erau deosebit de vii şi limpezi.</p>
               <p rend="justify">Fiind în această stare de spirit, s-a făcut pe loc, în mod involuntar, o legătură între tragicele veşti împărtăşite de chelner şi îngrijorarea pricinuită de absenţa lui Ham. Mi s-a strecurat în suflet temerea că Ham s-ar putea să se înapoieze de la Lowestoft pe mare şi că s-ar putea îneca. Temerile mele au crescut în aşa măsură, încât, înainte de a lua masa, m-am hotărât să mă mai duc o dată la şantier şi să-l întreb pe patronul lui dacă i se părea cât de cât probabil ca Ham să încerce să se întoarcă pe mare. Fiind decis, în cazul când mi-ar da cel mai slab temei pentru o asemenea presupunere, să plec la Lowestoft, pentru a-l opri, înapoindu-ne împreună pe uscat.</p>
               <p rend="justify">Am spus în grabă ce să mi se pregătească pentru cină şi iar am dat fuga la şantier. Am ajuns la timp, căci proprietarul, cu o lanternă în mână, tocmai zăvora poarta. A râs când i-am pus întrebarea şi mi-a zis că nu aveam de ce să mă tem, fiindcă nici un om în toate minţile şi nici chiar un smintit n-ar ieşi pe mare pe asemenea furtună, şi cu atât mai puţin Ham Peggotty, care era născut marinar.</p>
               <p rend="justify">Pătruns de acest adevăr de care-mi dădusem şi eu atât de bine seama dinainte, încât, sincer spun, mi-a fost ruşine să fac demersul pe care, neputându-mă stăpâni, totuşi îl făcusem, m-am întors la han. Cu toate că părea de necrezut, am avut impresia că intensitatea furtunii era în creştere. Urletele şi mugetele vântului, pârâitul şi scârţâitul uşilor şi ferestrelor, vâjâitul hornurilor, impresia că se clătina chiar casa în care mă adăposteam, bubuitul năprasnic al mării erau mai înfricoşătoare decât dimineaţa. Pe deasupra, acum se lăsase şi o beznă de nepătruns; o beznă care, adăugată furtunii, stârnea noi temeri, unele întemeiate, altele născocite.</p>
               <p rend="justify">N-am putut mânca. Nu-mi găseam astâmpăr şi nu eram în stare să mă concentrez. Nu ştiu ce din mine, răspunzând furtunii de afară, îmi răscolea adâncurile memoriei şi le răvăşea. Şi totuşi, în vârtejul gândurilor care goneau nebuneşte, luându-se la întrecere cu marea turbată, furtuna şi îngrijorarea mea în privinţa lui Ham rămâneau mereu pe primul plan.</p>
               <p rend="justify">Aproape că nu m-am atins de mâncare, în schimb am încercat să mă înviorez cu un pahar, două de vin. Zadarnic. Fără a înceta nici o clipă să-mi dau seama de urgia de afară şi de locul în care mă aflam, am căzut într-o stare de somnolenţă lângă cămin. Dar amândouă aceste puncte de reper au fost puse în umbră de o spaimă nouă, imposibil de definit; şi când m-am trezit – sau mai degrabă când m-am dezmeticit din letargia care mă pironise pe scaun – tremuram tot, cuprins de o spaimă fără obiect şi de neînţeles.</p>
               <p rend="justify">M-am plimbat încoace şi încolo, am încercat să citesc câte ceva dintr-un vechi dicţionar geografic, am ascultat zgomotele înfricoşătoare ce se auzeau de afară; am privit chipurile, scenele şi formele ce se înfiripau în văpăile focului. În cele din urmă, tic-tacul monoton al imperturbabilei pendule din perete m-a iritat în aşa hal, încât m-am hotărât să mă duc la culcare.</p>
               <p rend="justify">Fireşte că, pe o noapte ca aceea, mi-a mai venit inima la loc când am auzit că dintre slugile hanului câteva se înţeleseseră să stea de strajă până în zori. M-am culcat peste măsură de obosit şi năuc; dar de îndată ce m-am întins pe pat, toate aceste senzaţii au dispărut ca prin minune şi am rămas pe deplin treaz, cu toate simţurile încordate.</p>
               <p rend="justify">Ceasuri întregi am zăcut, ascultând vântul şi marea, închipuindu-mi ba că aud strigăte dinspre larg, ba că aud bubuituri de tun, ba zgomote produse de prăbuşirea unor case în oraş. De câteva ori m-am sculat de m-am uitat afară, dar n-am văzut nimic altceva decât, reflectate de geamuri, pâlpâirile slabe ale lumânării, pe care o lăsasem aprinsă, sau propriul meu chip, ce mă privea din beznă cu o căutătură rătăcită.</p>
               <p rend="justify">În cele din urmă, neliniştea mea devenind insuportabilă, m-am îmbrăcat în mare grabă şi am coborât. În bucătăria încăpătoare, unde am întrezărit bucăţi întregi de slănină şi funii de ceapă atârnate de grinzi, i-am găsit pe cei ce rămăseseră de veghe adunaţi laolaltă, şezând în poziţii diferite în jurul unei mese care dinadins fusese trasă de lângă hornul cel mare şi mutată în dreptul uşii. O fetişcană drăguţă, care-şi astupase urechile cu şorţul şi-şi ţinea privirile aţintite asupra uşii, a dat un ţipăt când m-a văzut, crezând că eram un strigoi; dar ceilalţi, având mai mult sânge rece, s-au bucurat că li se mai adăuga cineva. Unul dintre ei, referindu-se la cele discutate până atunci, m-a întrebat de credeam că sufletele marinarilor de pe corăbiile încărcate cu cărbuni, care se scufundaseră, vor fi rătăcind prin furtună.</p>
               <p rend="justify">Am stat cu ei vreo două ceasuri, cred. Într-un rând am deschis poarta curţii şi am aruncat o privire pe uliţa pustie. Nisip, alge şi stropi de spumă zburau prin văzduh; şi n-am izbutit să închid la loc poarta şi s-o proptesc împotriva vântului decât după ce am cerut ajutor.</p>
               <p rend="justify">Când într-un târziu, m-am întors în odaia-mi singuratică, am găsit-o cufundată în beznă; dar eram obosit acuma, şi îndată ce m-am culcat, am căzut – ca din vârful unui turn în fundul unei prăpăstii – într-un somn adânc. Am impresia că multă vreme, deşi visam că mă aflam altundeva şi că luam parte la tot felul de peripeţii, se făcea că vântul sufla neîncetat. În cele din urmă am pierdut şi această ultimă legătură cu realitatea şi am visat că mă aflam, împreună cu doi prieteni scumpi – cine erau aceşti doi prieteni nu ştiu – la asediul unui oraş, în mijlocul unei puternice canonade.</p>
               <p rend="justify">Bubuitul tunurilor fiind asurzitor şi neîntrerupt, n-am putut auzi ceva ce ţineam foarte mult să aud, şi până la urmă, făcând o sforţare mai mare, m-am trezit. Era ziua-n amiaza mare – trebuie să fi fost ceasurile 8 sau 9; în locul bateriilor mugea furtuna şi cineva bătea şi striga la uşă.</p>
               <p rend="justify">—  Ce s-a întâmplat? am întrebat.</p>
               <p rend="justify">—  O corabie care se scufundă! Aici, aproape!</p>
               <p rend="justify">Am sărit din pat şi am întrebat de ce vas era vorba.</p>
               <p rend="justify">—  Un schooner45 din Spania sau din Portugalia, cu o încărcătură de fructe şi de vin. Grăbiţi-vă, sir, dacă vreţi să-l vedeţi! Pe plajă, oamenii spun c-are să se sfărâme dintr-o clipă în alta.</p>
               <p rend="justify">Glasul, s-a depărtat, strigând pe scări, iar eu m-am îmbrăcat cât de repede am putut şi am dat buzna pe uliţe.</p>
               <p rend="justify">Am văzut un mare număr de oameni, care toţi alergau în aceeaşi direcţie, către plajă. Am alergat şi eu într-acolo, întrecându-i pe unii, şi foarte curând m-am trezit în faţa mării furioase.</p>
               <p rend="justify">Între timp, vântul se potolise puţin, nu mai mult decât ar fi scăzut canonada din vis dacă din gutele de tunuri care bubuiau ar fi amuţit vreo jumătate de duzină. Dar marea, răscolită de furtuna care bântuise toată noaptea, părea mult mai înspăimântătoare decât o văzusem în ajun. Părea umflată sub toate aspectele; şi înălţimea la care se ridicau brizanţii, săltând care de care mai sus, prăvălindu-se unii peste alţii şi rostogolindu-se pe plajă în şiruri nesfârşite, era cu adevărat înfricoşătoare.</p>
               <p rend="justify">Atâta am fost de buimăcit de zgomotul asurzitor făcut de vânt şi de valuri, de forfota mulţimii şi de zăpăceala de nedescris, de efortul supraomenesc de a mă ţine în picioare, în pofida furtunii, încât, când m-am uitat în larg. Să văd şi eu corabia ce se scufunda, n-am văzut altceva decât coamele înspumate ale talazurilor. Un pescar îmbrăcat sumar, care stătea lângă mine, mi-a arătat cu braţul gol către stânga (pe braţ avea un tatuaj reprezentând o săgeată aţintită în aceeaşi direcţie). Şi atunci, o, Doamne-Dumnezeule mare, deodată am văzut-o foarte aproape.</p>
               <p rend="justify">Unul dintre catarge se frânsese la vreo şase sau opt picioare deasupra punţii şi atârna peste bord într-un vălmăşag de vele, de straiuri, sarturi şi scote; şi în timp ce schooner-ul se zbătea pradă tangajului şi ruliului – fără nici o clipă de răgaz şi cu neînchipuită violenţă – această masă de sfărâmături izbea în bordaj de parcă ar fi vrut să-l spargă. Cei de pe corabie tocmai făceau sforţări să taie şi să se descotorosească de această parte a epavei, căci atunci când, prinsă de curent, corabia s-a întors cu bordul spre noi, am văzut limpede echipajul lucrând cu topoare, în special un bărbat vânjos, cu păr lung, inelat, care se distingea de ceilalţi. Dar în clipa aceea, de pe ţărm, peste urletele vântului şi mugetul mării, s-a înălţat un ţipăt sfâşietor; năpustindu-se peste epava ce juca pe valuri, un talaz uriaş a măturat oameni, ghiuri, vergi, scânduri, parapet, o sumedenie de asemenea jucării, în abisul clocotitor.</p>
               <p rend="justify">Al doilea catarg, în jurul căruia fluturau zdrenţele unei vele sfâşiate de o puzderie de parâme rupte şi încâlcite, mai rezista. Acelaşi pescar mi-a spus acum la ureche, cu glas răguşit, că schooner-ul, după ce se izbise de fund o dată, se redresase şi acum se izbea de el a doua oară. A adăugat, cred, că foarte probabil vasul avea să se rupă în două de la mijloc, şi, fireşte, am împărtăşit această părere, căci tangajul şi ruliul erau atâta de cumplite, încât nici un lucru făcut de mână omenească nu le-ar fi putut rezista vreme îndelungată. În timp ce-mi vorbea, pe plajă a izbucnit un nou strigăt de jale; epava se ridicase din adânc, cu patru oameni agăţaţi de grementul catargului rămas în picioare; şi între ei, în frunte, se afla bărbatul vânjos, cu păr lung, inelat.</p>
               <p rend="justify">Pe bord era un clopot; şi clopotul bătea, în timp ce nava se zvârcolea de pe o parte pe alta şi se avânta ca o făptură turbată de deznădejde, fie lăsându-ne să-i vedem puntea în toată întinderea ei, când se culca pe o coastă cu faţa către ţărm, fie arătându-şi numai chila, când cu un salt bezmetic apuca spre larg; şi dangătul, care vestea sfârşitul acelor nenorociţi, ajungea până la noi purtat de vânt. Din nou nava a dispărut, acoperită de valuri, şi din nou a ieşit la suprafaţă. Doi oameni fuseseră înghiţiţi de mare. Pe ţărm încordarea a crescut. Bărbaţii gemeau, frângându-şi inimile; femeile ţipau şi-şi întorceau privirile. Unii alergau înnebuniţi în sus şi în jos pe plajă, strigând după ajutor, cu toate că era cu neputinţă să fie ajutaţi. M-am pomenit şi eu în rândul acestora, rugându-mă cu înfocare de câţiva pescari pe care îi cunoşteam că nu-i lase să piară sub ochii noştri pe cei doi nenorociţi.</p>
               <p rend="justify">Gesticulând cu înfierbântare, tocmai izbutiseră să-mi explice – cum, nu ştiu, pentru că puţinul ce-l puteam auzi nu eram în stare să-l înţeleg – că mai-nainte cu o oră, un echipaj îndrăzneţ se străduise să iasă cu barca de salvare, dar că totul fusese zadarnic, şi că întrucât nimeni nu era smintit să încerce a duce înot un odgon spre a stabili o legătură între epavă şi ţărm, nu mai era nimic de făcut; când, deodată, am băgat de seamă că mulţimea adunată pe plajă a căzut pradă unei noi emoţii şi că se da în lături, şi l-am văzut pe Ham croindu-şi drum spre ţărm.</p>
               <p rend="justify">Am alergat în întâmpinarea lui – pe cât îmi aduc aminte – ca să-mi reînnoiesc cererea de ajutor. Dar, deşi năucit de spectacolul acela nemaivăzut şi înfiorător, hotărârea ce se citea pe faţa lui şi privirea care o arunca spre larg – aceeaşi privire pe care o avusese şi în dimineaţa aceea după ce fugise Emily şi pe care n-o putusem uita – m-au trezit şi m-au făcut să-mi dau seama de primejdie. L-am apucat cu amândouă braţele şi i-am implorat pe oamenii cu care tocmai vorbisem să nu-i dea ascultare, să nu se facă vinovaţi de o crimă, să nu-l lase să se depărteze de ţărm!</p>
               <p rend="justify">Un nou ţipăt de groază a izbucnit pe plajă; uitându-mă la epavă, am văzut cum vela, sfâşiată, după ce, lovindu-l de mai multe ori crâncen, l-a doborât pe omul aflat la baza catargului, s-a înfăşurat triumfătoare în jurul bărbatului vânjos, rămas singur pe catarg.</p>
               <p rend="justify">După această scenă şi împotriva hotărârii lui Ham, împietrit în deznădejdea lui, deprins să-i domine pe cei mai mulţi dintre cei de faţă, mi-am dat seama că vorbesc în vânt.</p>
               <p rend="justify">—  Mas'r Davy, mi-a spus strângându-mi voios amândouă mâinile. De mi s-or fi sfârşit zilele, s-au sfârşit, şi pace! Iar de nu, am s-aştept! Dumnezeu să vă binecuvânteze şi să-i binecuvânteze pe toţi! Prieteni, fiţi gata! Am pornit.</p>
               <p rend="justify">Am fost îndepărtat, nu fără menajamente, şi imobilizat într-un loc unde oamenii mi-au spus, ceea ce abia am înţeles, că dânsul era hotărât să încerce, cu sau fără ajutor, şi că stând prea aproape, aş stânjeni măsurile de siguranţă, tulburându-i pe aceia în sarcina cărora cădeau. Nu ştiu nici ce le-am răspuns, nici ce mi-au replicat; dar am văzut forfotă pe plajă şi oameni alergând cu nişte saule ce le desfăşurau de pe un cabestan ce se afla mai încolo şi pătrunzând în mijlocul pâlcului de oameni care-l ascundeau de vederea mea. Apoi l-am văzut singur, în bluză şi pantaloni marinăreşti: cu o saulă în mână sau înfăşurată la încheietură şi cu o alta în jurul taliei, şi câţiva oameni, dintre cei mai destoinici, aflaţi la oarecare distanţă, apucând un capăt al saulei pe care dânsul o întindea la picioarele sale pe ţărm.</p>
               <p rend="justify">Aşa nepriceput cum eram, mi-am dat seama că epava stătea să se rupă. Am văzut cum se despica în două şi am înţeles că acum viaţa celui care se ţinea de catarg atârna de un fir de păr. Totuşi, nu se lăsa. Purta pe cap o beretă roşie, ciudată – nu ca beretele marinăreşti, ci de o culoare mai caldă; şi în timp ce ultimele câteva scânduri care-l despărţeau de pieire crăpau, săltând şi zvâcnind, iar clopotul suna prevestitor pentru mort, l-am văzut cu toţii cum o flutura în aer. Şi când l-am văzut repetând gestul am crezut c-am să-mi pierd minţile, fiindcă mi-a trezit o veche amintire despre un prieten care mi-a fost drag cândva.</p>
               <p rend="justify">Singur, urmărit de toţi în tăcere şi cu răsuflarea tăiată şi având în faţă furtuna, Ham a scrutat marea, până ce în momentul când întoarcerea calului care se izbise de ţărm a produs un resac uriaş, le-a aruncat o privire celor care ţineau saula cu care era legat, şi în aceeaşi clipă s-a aruncat în apă, începând lupta cu vâltoarea; ba se înălţa cu dealurile, ba se prăbuşea cu văile, acoperit de spume; apoi curentul a început să-l târască înapoi către uscat. Atunci s-au apucat să-l tragă de zor.</p>
               <p rend="justify">Era rănit. De unde stăteam, am văzut că faţa-i era însângerată; dar lui nici că-i păsa. Mi s-a părut că le-a dat în grabă instrucţiuni celor din jur să-l lase mai slobod – sau cel puţin aşa am presupus eu, judecând după gesturile lui – şi s-a avântat din nou.</p>
               <p rend="justify">De astă dată a înaintat către epavă ba înălţându-se cu dealurile, ba prăbuşindu-se cu văile, acoperit de spuma clocotitoare, târât când înspre ţărm, când înspre epavă, luptând din greu, vitejeşte. Depărtarea era o nimica toată, dar trebuia să lupte pe viaţă şi pe moarte cu marea şi cu vântul. În cele din urmă s-a apropiat. A ajuns atât de aproape, încât nu mai avea de făcut decât o singură mişcare energică şi s-ar fi putut agăţa de ea… în clipa aceea un munte de apă verde, care se năpustea către ţărm, venind dindărătul epavei, a făcut un salt fantastic peste ea, şi epava a dispărut.</p>
               <p rend="justify">Alergând către locul unde-l trăgeau la mal, am văzut jucând pe ape câteva aşchii de lemn ca şi cum nu s-ar fi spart decât o balercuţă. Pe feţele tuturor se citea consternarea. L-au tras până la picioarele mele – în nesimţire – fără viaţă. L-au transportat în casa cea mai apropiată; şi cum, de astă dată, nu m-a mai împiedicat nimeni, am rămas lângă el, ajutându-le în timp ce încercau toate mijloacele pentru a-l readuce la viaţă; fusese însă lovit mortal de valul acela uriaş, şi inima-i mărinimoasă încetase pentru totdeauna să mai bată.</p>
               <p rend="justify">Când, după ce s-a făcut tot ce era cu putinţă şi a pierit orice nădejde, am dat să mă aşez lângă pat, ca să-l veghez, un pescar care mă cunoştea de pe vremea când şi eu şi Emily eram copii m-a chemat în şoaptă la uşă.</p>
               <p rend="justify">—  Sir, mi-a zis, în timp ce lacrimile îi curgeau pe faţa bătută de vânt, care, ca şi buzele-i tremurânde, era palidă, cenuşie, vă rog să veniţi puţin cu mine.</p>
               <p rend="justify">În căutătura lui am regăsit vechea amintire de curând trezită. Cutremurat, l-am întrebat, rezemându-mă de braţul ce mi-l oferise ca să mă susţină:</p>
               <p rend="justify">—  Au scos cumva valurile vreun cadavru la mal?</p>
               <p rend="justify">Mi-a zis:</p>
               <p rend="justify">—  Da.</p>
               <p rend="justify">—  Al unui cunoscut?</p>
               <p rend="justify">Nu mi-a răspuns.</p>
               <p rend="justify">Dar m-a condus pe ţărm. Şi pe porţiunea unde cândva Emily şi cu mine, doi copii, obişnuiam să culegem scoici – pe porţiunea unde zăceau împrăştiate de vânt rămăşiţele vechiului barcaz sfărâmat de furtună noaptea trecută, în mijlocul ruinelor căminului pe care-l necinstise l-am văzut, zăcând cu capul pe braţ, aşa cum adesea îl văzusem dormind la şcoală.</p>
            </div>
            <div type="div2" rend="P2">
               <head>
                  <label>Capitolul LVI.</label>Rana nouă şi cea veche</head>
               <p rend="justify">Nu era nevoie, o, Steerforth, să-mi spui, când am vorbit ultima oară, în ceasul care, pentru nimic în lume, n-aş fi crezut că va fi al despărţirii noastre pentru eternitate, nu era nevoie să-mi spui: „Adu-ţi aminte de părţile mele bune!” Aşa făcusem întotdeauna; şi oare aş fi putut face altfel acum, în faţa acestei privelişti?</p>
               <p rend="justify">Au adus o targă, pe care l-au aşezat şi l-au acoperit cu un prapur. L-au ridicat şi l-au purtat către casele din apropiere. Toţi cei care duceau targa îl cunoşteau, ieşiseră cu el în larg, îl văzuseră vesel şi cutezător. Au trecut cu el prin larma năprasnică – un pâlc tăcut în mijlocul tumultului; şi l-au dus către căsuţa în care Moartea deja intrase.</p>
               <p rend="justify">Dar când au lăsat jos targa în prag, s-au uitat unul la altul, apoi la mine şi şi-au vorbit în şoaptă. Ştiam de ce. Li se părea c-ar fi nepotrivit să-l aşeze în liniştea aceleiaşi încăperi.</p>
               <p rend="justify">Am mers mai departe şi ne-am lăsat povara la han. Îndată ce mi-am putut aduna gândurile, am trimis să-l cheme pe Joram şi l-am rugat să găsească un vehicul care să-l transporte la Londra chiar în noaptea aceea. Ştiam că această sarcină precum şi neplăcuta datorie de a o pregăti pe maică-sa să-l primească nu le puteam îndeplini decât eu; şi doream să le îndeplinesc în chipul cel mai conştiincios cu putinţă.</p>
               <p rend="justify">Am hotărât să călătoresc noaptea, pentru ca plecarea mea din oraş să stârnească mai puţină curiozitate. Dar deşi, când am ieşit cu careta din curte, urmat de ceea ce aveam în pază, era aproape miezul nopţii, am găsit o mulţime de oameni care aşteptau. Din loc în loc, în oraş şi chiar o bucată de drum afară pe şosea am mai văzut şi alţi oameni aşteptând; în cele din urmă, însă, am rămas singur cu noaptea posomorâtă, cu priveliştea pustie şi cu cenuşa prieteniei din prima tinereţe.</p>
               <p rend="justify">Am ajuns la Highgate pe la prânz, pe o frumoasă zi de toamnă, când pământul răspândea mireasma frunzelor căzute, iar prin frunzişul galben, roşu, cafeniu, destul de bogat, care mai înveşmânta copacii, lucea soarele. Ultima milă am străbătut-o pe jos, gândindu-mă la ceea ce aveam de făcut; vehiculul, care mă însoţise tot timpul nopţii, îl lăsasem în urmă, să aştepte dispoziţia de a continua drumul.</p>
               <p rend="justify">Când am ajuns, am găsit casa neschimbată. Jaluzelele erau trase, nici un semn de viaţă în trista curte pavată cu piatră, unde aceeaşi alee acoperită ducea spre uşa de mult nefolosită. Vântul încetase aproape cu totul şi nu se simţea nici o adiere.</p>
               <p rend="justify">La început n-am avut curajul să sun la poartă; şi după ce am sunat, mi s-a părut că sunetul clopoţelului vestea esenţa mesajului ce-l aduceam. Slujnica cea mică a ieşit cu cheia în mână; şi uitându-se foarte grav la mine, în timp ce deschidea poarta, mi-a spus:</p>
               <p rend="justify">—  Vă rog să mă iertaţi, sir. Sunteţi cumva bolnav?</p>
               <p rend="justify">—  Am trecut prin multe încercări şi sunt ostenit.</p>
               <p rend="justify">—  S-a întâmplat ceva, sir?. Mister James?.</p>
               <p rend="justify">—  Ssst! i-am zis. Da, s-a întâmplat ceva şi trebuie să-i dau de ştire lui missis Steerforth. E acasă?</p>
               <p rend="justify">Mi-a răspuns, îngrijorată, că stăpâna ieşea foarte rar chiar şi cu trăsura; că stătea mai mult în odaia ei; că nu primea pe nimeni, dar că pe mine mă va primi. Stăpâna se afla sus, mi-a zis, şi miss Dartle era cu ea. Ce să-i spună din partea mea?</p>
               <p rend="justify">După ce i-am atras atenţia să-şi ţină firea şi să se mărginească să predea cartea mea de vizită spunându-i că aşteptam, am luat loc în salon (unde ajunseserăm între timp), până la întoarcerea ei. Nu mai avea aerul îmbietor de altădată, şi jaluzelele erau pe jumătate trase. Harpa nu mai fusese atinsă de multă, multă vreme. Portretul care-l reprezenta ca băiat atârna la locul lui. Scrinul în care maică-sa îi păstra scrisorile se afla la locul lui. M-am întrebat dacă le mai recitea vreodată; dacă le va mai reciti vreodată!</p>
               <p rend="justify">Domnea o asemenea linişte, încât am auzit paşii uşori ai slujnicei pe scară. Când s-a întors, mi-a spus că missis Steerforth, fiind bolnavă, nu putea coborî, dar că m-ar primi bucuroasă dacă aş binevoi să poftesc în odaia ei. Peste câteva secunde mă aflam în faţa ei.</p>
               <p rend="justify">Era în odaia lui; nu în a ei. Mi-am dat seama, fireşte, că se mutase acolo ca să-i păstreze mai bine amintirea; şi că din acelaşi motiv lăsase neatinse numeroasele mărturii ale vechilor lui îndeletniciri şi distracţii, de care era înconjurată. De cum am intrat, mi-a spus, însă, cu glas stins, că se mutase aici pentru că odaia ei era nepotrivită cu infirmitatea de care suferea; dar ţinuta-i mândră înlătura orice îndoială.</p>
               <p rend="justify">Lângă jilţul ei stătea, ca de obicei, Rosa Dartle. Din prima clipă când ochii ei negri s-au oprit asupra mea, am înţeles că ghicise că aduceam veşti proaste. Pe loc, cicatricea a devenit vizibilă. S-a dat cu un pas înapoi, pentru ca missis Steerforth să nu-i poată vedea faţa, şi m-a cercetat cu privirea aceea pătrunzătoare care nu şovăia şi nu tresărea niciodată.</p>
               <p rend="justify">—  Îmi pare rău să văd că sunteţi în doliu, sir, mi-a spus missis Steerforth.</p>
               <p rend="justify">—  Am rămas văduv, din nefericire, i-am zis.</p>
               <p rend="justify">—  Sunteţi încă prea tânăr pentru o pierdere atât de grea, mi-a răspuns. Sunt foarte îndurerată. Sunt foarte îndurerată. Sper că Timpul are să vă aline durerile.</p>
               <p rend="justify">—  Sper că Timpul, i-am zis privind-o în ochi, ne va alina tuturor durerile. Trebuie, stimată missis Steerforth, să fim pătrunşi cu toţii de această credinţă în ceasul de grea încercare.</p>
               <p rend="justify">Tonul meu grav şi lacrimile ce-mi umeziseră ochii au alarmat-o. Brusc, gândurile ei parcă s-au oprit şi şi-au schimbat cursul.</p>
               <p rend="justify">Am încercat să-mi controlez glasul şi să-i rostesc numele încet, dar a tremurat. Dânsa l-a repetat în şoaptă, de două sau trei ori. Apoi, silindu-se să-şi păstreze calmul, m-a întrebat:</p>
               <p rend="justify">—  Fiul meu e bolnav?</p>
               <p rend="justify">—  Foarte bolnav.</p>
               <p rend="justify">—  L-aţi văzut?</p>
               <p rend="justify">—  Da.</p>
               <p rend="justify">—  V-aţi împăcat?</p>
               <p rend="justify">Nu-i puteam spune nici da, nici nu. Şi-a întors uşor capul către locul unde adineauri se mai aflase Rosa Dartle, şi în clipa aceea, din vârful buzelor, i-am spus Rosei: „A murit!”</p>
               <p rend="justify">Ca s-o împiedic pe missis Steerforth să se uite la Rosa Dartle şi să citească limpede pe faţa ei ceea ce încă nu era pregătită să afle, m-am grăbit să-i întâmpin privirea; dar am apucat să văd că Rosa Dartle şi-a ridicat braţele spre cer, cu vehemenţa groazei şi a deznădejdii, şi apoi şi-a acoperit faţa cu mâinile.</p>
               <p rend="justify">Frumoasa missis Steerforth – care semăna atât de mult, o, atât de mult cu fiul ei – s-a uitat la mine cu o privire fixă şi şi-a dus mâna la frunte. Am rugat-o să fie calmă şi să se pregătească pentru vestea pe care trebuia să i-o dau; ar fi trebuit mai degrabă s-o implor să plângă, căci stătea ca o stană de piatră.</p>
               <p rend="justify">—  Ultima oară când am fost aici, am bolborosit, miss Dartle mi-a spus că vântura mările. Acum două nopţi a fost o furtună groaznică pe mare. Dacă, aşa cum mi s-a spus, în noaptea aceea s-a aflat într-adevăr pe mare, în apropierea unei coaste primejdioase, şi dacă vasul care a fost văzut era chiar vasul care…</p>
               <p rend="justify">—  Rosa…! a şoptit missis Steerforth. Apropie-te!</p>
               <p rend="justify">S-a apropiat, dar fără nici o umbră de compătimire şi fără nici un menajament. Când privirea i s-a încrucişat cu aceea a mamei lui Steerforth, ochii îi străluceau ca două văpăi şi a izbucnit într-un râs înfiorător.</p>
               <p rend="justify">—  Ei, smintito, asta-ţi satisface mândria? Acum greşeala ce a săvârşit-o faţă de tine… a ispăşit-o cu viaţa lui! M-auzi? Cu viaţa lui!</p>
               <p rend="justify">Missis Steerforth, lăsându-se ţeapănă pe speteaza jilţului, s-a holbat la ea gemând, fără nici un cuvânt.</p>
               <p rend="justify">—  Vai! a strigat Rosa Dartle. Bătându-se pătimaş cu pumnii în piept. Ia te uită la mine! Geme şi suspină şi te uită la mine! Uită-te-aici! şi rostind aceste cuvinte, s-a lovit peste cicatrice. Asta-i isprava fiului tău, care acum e mort!</p>
               <p rend="justify">Gemetele pe care din când în când le scotea mama lui m-au mişcat până în adâncul inimii. Erau mereu aceleaşi. Mereu nearticulate, înăbuşite, urmate de o neputincioasă clătinare a capului, fără să i se citească însă vreo schimbare pe faţă. Ţâşnind mereu din gura-i crispată printre dinţii ei strânşi, ca şi cum fălcile i-ar fi fost încleştate şi faţa încremenită de durere.</p>
               <p rend="justify">—  Îţi mai aduci aminte când a făcut isprava asta? a urmat miss Dartle. Îţi mai aduci aminte când, pentru că ţi-a moştenit firea şi i-ai încurajat trufia şi pornirile, a făcut isprava asta şi m-a desfigurat pe viaţă? Poftim, uită-te la mine, voi purta până la moarte semnul intensei sale antipatii, şi jeleşte şi suspină că l-ai crescut aşa!</p>
               <p rend="justify">—  Miss Dartle, am implorat-o, pentru numele lui Dumnezeu…</p>
               <p rend="justify">—  Vreau să vorbesc! m-a repezit, fulgerându-mă cu o privire. Dumneata să taci! Uită-te la mine, îţi spun, mamă trufaşă a unui fiu trufaş şi făţarnic! Jeleşte acum pentru creşterea pe care i-ai dat-o, jeleşte pentru că l-ai stricat, geme pentru că l-ai pierdut, jeleşte pentru că l-am pierdut şi eu!</p>
               <p rend="justify">Şi-a încleştat pumnul, şi întreaga-i făptură, mititică, ofilită, a început să tremure, ca şi cum patima ar fi ucis-o cu încetul.</p>
               <p rend="justify">—  TU să te plângi de încăpăţânarea lui! a izbucnit. TU să te simţi jignită de firea lui orgolioasă! TU, care de când ai încărunţit, ai opus acestor două cusururi însuşirile din care se trag şi pe care i le-ai dat de la naştere! TU, care din leagăn l-ai crescut să fie ceea ce a fost şi ai stropşit ceea ce ar fi trebuit să fie! Eşti răsplătită acum pentru atâţia ani de trudă?</p>
               <p rend="justify">—  Vai, miss Dartle, ruşine! Ce cruzime!</p>
               <p rend="justify">—  Ţi-am mai spus că vreau să-i vorbesc! mi-a răspuns răstit. Şi nici o putere din lume n-are să mă oprească s-o fac atât cât sunt aici! Am tăcut atâţia ani şi să nu vorbesc acum? L-am iubit mai mult decât l-ai iubit tu vreodată! a urmat, întorcându-se întărâtată către missis Steerforth. L-aş fi putut iubi fără a-i cere nimic în schimb! De i-aş fi fost soţie, pentru un singur cuvânt de dragoste într-un an, i-aş fi satisfăcut toate gusturile şi toate capriciile, ca o sclavă. Da, i-aş fi fost ca o sclavă. Cine o ştie mai bine decât mine? Ai fost pretenţioasă, mândră, cicălitoare, egoistă. Eu l-aş fi înconjurat cu o dragoste generoasă, devotată şi aş fi călcat în picioare meschinele tale văicăreli!</p>
               <p rend="justify">Văpăi îi ieşeau din ochi şi bătea cu piciorul, ca şi cum într-adevăr le-ar fi călcat.</p>
               <p rend="justify">—  Uită-te-aici! a urmat ea, lovindu-se din nou peste cicatrice cu o mână necruţătoare. Când a fost în stare să-şi dea seama de ce a făcut, s-a căit! Ştiam să-i cânt, şi să-i vorbesc, şi să-i arăt căldura pe care o simţeam pentru tot ce făcea, şi să-mi însuşesc cu multă osteneală cunoştinţele ce-l interesau mai mult; şi-l atrăgeam. Când era sincer şi cinstit, mă iubea. Da, mă iubea! De câte ori, după ce te expedia cu un cuvânt dispreţuitor, nu m-a strâns cu dragoste la pieptul lui!</p>
               <p rend="justify">În furia-i oarbă – căci oarbă era – a rostit aceste cuvinte cu o mândrie şfichiuitoare, şi totuşi însufleţită de o amintire în care a răbufnit pentru o clipă focul mocnit al unor sentimente mai duioase.</p>
               <p rend="justify">—  Am ajuns o biată păpuşă în mâinile lui – trebuia să mă aştept la asta, dar m-a vrăjit cu felul lui copilăros de a-mi face curte – am ajuns o jucărie pentru clipele de zăbavă, pe care putea s-o lase şi s-o ia când voia, după toanele lui. Când obosea, mă simţeam şi eu obosită. Şi când s-a plictisit de mine, n-am încercat să-l recuceresc, aşa cum n-aş fi acceptat niciodată să mă ia de soţie silit de alţii. Ne-am despărţit fără o vorbă. Poate că ai băgat de seamă şi te-ai bucurat. De atunci n-am mai fost pentru voi doi decât o mobilă veche; v-aţi purtat cu mine ca şi cum n-aş fi avut nici urechi, nici ochi, nici sentimente, nici amintiri. Jeleşti acum? Poţi să jeleşti pentru ce ai făcut din el; nu pentru dragostea pe care i-ai purtat-o! Ţi-am mai spus c-a fost o vreme când l-am iubit mult, mai mult decât l-ai iubit tu vreodată!</p>
               <p rend="justify">Înfrunta cu ochii ei scânteietori, plini de mânie, privirea fixă şi chipul crispat al lui missis Steerforth, şi când gemetele s-au repetat, a rămas la fel de neînduplecată ca în faţa unui tablou.</p>
               <p rend="justify">—  Miss Dartle, i-am spus, dacă vă e inima atât de împietrită încât nu mai simţiţi nimic în faţa durerii unei mame…</p>
               <p rend="justify">—  Dar pentru durerea mea oare cine simte ceva? mi-a răspuns tăios. A cules ce a semănat. Las-o să geamă văzând rodul ce l-a cules!</p>
               <p rend="justify">—  Dar dacă greşelile lui… am început eu.</p>
               <p rend="justify">—  Greşeli? a strigat izbucnind în lacrimi pătimaşe. Cine îndrăzneşte să-l calomnieze? Inima lui preţuia mai mult decât milioanele de prieteni până la care se cobora!</p>
               <p rend="justify">—  Nimeni nu l-a putut iubi mai mult decât mine, nimeni nu-i poate purta o amintire mai pioasă, i-am răspuns. Voiam să vă spun că dacă nu vă e milă de mama lui, sau dacă greşelile lui… faţă de care aţi fost aspră…</p>
               <p rend="justify">—  Asta-i o minciună! a strigat ea, smulgându-şi părul cel negru. Eu una l-am iubit!</p>
               <p rend="justify">—… dacă, într-un ceas ca acesta, nu-i puteţi uita greşelile, am urmat, uitaţi-vă la fiinţa asta ca şi cum aţi vedea-o pentru întâia oară şi daţi-i o mână de ajutor!</p>
               <p rend="justify">Tot timpul, missis Steerforth a rămas neschimbată, inalterabilă; neclintită, ţeapănă, cu privirea fixă; scoţând din când în când un geamăt surd, cu aceeaşi clătinare deznădăjduită a capului; dar fără a da nici un alt semn de viaţă. Subit, miss Dartle s-a aruncat în genunchi la picioarele ei şi a început să-i desfacă rochia.</p>
               <p rend="justify">—  Afurisit să fii! mi-a zis, uitându-se la mine cu o expresie de mânie şi de durere în privire. A fost un ceas rău când ai pus piciorul în casa asta! Afurisit să fii! Pleacă!</p>
               <p rend="justify">După ce am ieşit din odaie, m-am întors precipitat să sun, ca să chem slugile. Miss Dartle, stând mai departe în genunchi, o strângea în braţe pe fiinţa împietrită, şi plângea amarnic, sărutând-o, strigând-o şi legănând-o la piept ca pe un copil, încercând prin orice mijloc să-i trezească la viaţă simţurile amorţite. Nemaifiindu-mi frică s-o las singură cu ea, am părăsit odaia; am dat de ştire întregului personal şi am plecat.</p>
               <p rend="justify">Ceva mai târziu m-am întors şi l-am depus în odaia mamei sale. Dânsa, mi s-a spus, era în aceeaşi stare; miss Dartle n-o părăsea nici o clipă; fuseseră chemaţi doctori şi se încercaseră fel de fel de leacuri; dar dânsa stătea ca o stană de piatră, scoţând numai, din când în când, un geamăt surd. Am străbătut casa cernită şi am acoperit ferestrele. Ferestrele din odaia unde zăcea el le-am lăsat la urmă. I-am luat mâna ca de plumb şi am dus-o la inimă; şi lumea întreagă mi s-a părut moarte şi tăcere, întreruptă numai de gemetele mamei sale.</p>
            </div>
            <div type="div2" rend="P2">
               <head>
                  <label>Capitolul LVII.</label>Emigranţii</head>
               <p rend="justify">Înainte de a mă lăsa pradă emoţiilor pricinuite de aceste nenorociri, mai aveam un lucru de făcut. Trebuia să ascund faţă de cei care plecau tot ce se întâmplase şi să-i las să pornească în lunga lor călătorie fără să ştie nimic. Şi pentru aceasta n-aveam timp de pierdut.</p>
               <p rend="justify">Chiar în seara aceea l-am luat deoparte pe mister Micawber şi i-am destăinuit totul, încredinţându-i misiunea să vegheze ca mister Peggotty să nu afle de recenta tragedie. Plin de zel, a luat asupra sa această sarcină şi s-a angajat să dosească orice ziar prin care, în lipsa unor asemenea măsuri de prevedere, ştirea ar putea să-i parvină.</p>
               <p rend="justify">—  N-are să ajungă până la el, sir, decât peste cadavrul meu! mi-a zis mister Micawber, lovindu-se cu pumnul în piept.</p>
               <p rend="justify">Trebuie să spun că, în dorinţa de a se adapta cerinţelor noii sale situaţii, mister Micawber luase un aer de aventurier îndrăzneţ, nu cu desăvârşire lipsit de principii, dar neînfricat şi dinamic. Ai fi putut crede că era un fiu al pădurilor sălbatice, de mult deprins să trăiască în afara hotarelor lumii civilizate, care se pregătea să se înapoieze pe meleagurile de baştină.</p>
               <p rend="justify">Printre altele, îşi cumpărase un costum de pânză impermeabilă şi o pălărie de pai cu calota foarte joasă, impregnată cu smoală. În această ţinută, cu o lunetă sub braţ, aruncând câte o privire spre cer, ca să se încredinţeze dacă nu cumva se vesteşte vreme rea, avea o înfăţişare de lup-de-mare chiar alături de mister Peggotty. Întreaga lui familie era, ca să spun aşa, gata de luptă Missis Micawber purta o bonetă foarte simplă, strânsă şi legată sub bărbie; şi era înfofolită (cum mă înfofolise mătuşa în ziua când m-a primit în casa ei) într-un şal straşnic înnodat la spate în dreptul taliei. Miss Micawber era echipată în acelaşi fel, gata să înfrunte orice vreme; şi nu purta nimic de prisos. Mister Micawber, într-un tricou Guernsey46 şi pantaloni largi, marinăreşti, dintr-o stofă nemaivăzut de păroasă, era aproape de nerecunoscut, iar copiii cei mici, împachetaţi cu grijă, în materiale impermeabile, arătau ca nişte cârnaţi. Atât mister Micawber, cât şi fiul său mai mare, cu mânecile puţin suflecate, păreau oricând gata să dea o mână de ajutor la orice treabă, „să iasă la atac” sau să strige: „Hei-rup!”</p>
               <p rend="justify">Traddles şi cu mine aşa i-am găsit pe înserate, adunaţi pe treptele de lemn ale debarcaderului cunoscut pe atunci sub numele de Hungerford Stairs, privind cum se depărta barca în care fusese încărcată o parte din avutul lor. Îi povestisem lui Traddles cumplita nenorocire, şi acesta s-a arătat puternic zguduit; nu încăpea îndoială că va şti să păstreze secretul şi venise cu mine să mă ajute să-mi fac această ultimă datorie. Cu acest prilej l-am luat deoparte pe mister Micawber şi am obţinut de la el promisiunea amintită.</p>
               <p rend="justify">Familia Micawber trăsese la un han mic, murdar şi dărăpănat, care pe vremea aceea se afla chiar lângă Hungerford Stairs, şi ale cărui încăperi cu balcoane de lemn ieşite în afară dădeau spre fluviu. În calitatea lor de emigranţi, membrii familiei stârneau oarecare interes în vecinătate, şi în jurul lor se strânseseră atâţia curioşi, încât am fost bucuroşi să ne retragem în odaia lor. Era una din camerele acelea cu balcon de lemn de la etaj sub care se ridicau apele fluxului. Le-am găsit acolo şi pe mătuşa şi pe Agnes, care coseau nişte cuverturi destinate copiilor. Peggotty, tăcută, cu vechea ei cutie de lucru, cu iardul şi cu mucul de lumânare, care înfruntaseră atâtea vicisitudini, le dădea şi ea o mână de ajutor.</p>
               <p rend="justify">Mi-a venit destul de greu să răspund la întrebările ce mi le-a pus; dar încă şi mai greu mi-a venit să-i spun la ureche lui mister Peggotty, când a fost adus la mister Micawber, că predasem scrisoarea şi că totul era în regulă. Mi-am făcut însă datoria faţă de amândoi şi i-am făcut fericiţi. Dacă mi se putea citi pe faţă ce aveam în suflet, desigur că nenorocirile de care fusesem încercat în ultima vreme constituiau o explicaţie suficientă.</p>
               <p rend="justify">—  Şi, mă rog, mister Micawber, când ridică corabia ancora? a întrebat mătuşa.</p>
               <p rend="justify">Mister Micawber, socotind necesară o pregătire treptată, ca s-o menajeze pe mătuşă-mea sau pe missis Micawber, a răspuns că avea să ridice ancora mai curând decât îşi închipuise ieri.</p>
               <p rend="justify">—  Presupun că echipajul bărcii v-a adus această ştire, nu-i aşa?</p>
               <p rend="justify">—  Chiar aşa e, ma'am.</p>
               <p rend="justify">—  Da? i-a zis mătuşa. Aşadar, ridică ancora…</p>
               <p rend="justify">—  Am fost înştiinţat că mâine dimineaţă înainte de ora 7 trebuie să ne aflăm neapărat pe bord.</p>
               <p rend="justify">—  Zău! a exclamat mătuşa cam iute. Ce părere aveţi, mister Peggotty, este cu putinţă?</p>
               <p rend="justify">—  Da, ma'am. O dată cu refluxul, corabia o să coboare spre mare. Poimâine după-masă, dac-or să vină la Gravesend şi-or să urce la bord, mas'r Davy şi soră-mea o să-şi poată lua rămas bun de la noi pentru ultima oară.</p>
               <p rend="justify">—  Chiar aşa o să facem! am zis.</p>
               <p rend="justify">—  Până atunci şi până vom porni în larg, a declarat mister Micawber, făcându-mi semn cu ochiul, mister Peggotty şi cu mine vom sta tot timpul împreună de strajă, ca să veghem asupra lucrurilor şi avutului nostru. Emma, iubito, a adăugat mister Micawber, dregându-şi glasul cu un aer solemn, prietenul meu, mister Thomas Traddles, are bunăvoinţa să-mi ceară, la ureche, favoarea de a i se îngădui să comande ingredientele necesare pentru prepararea unei modeste cantităţi din acea băutură care, în mintea noastră, e strâns legată de roastbeef-ul din bătrâna Anglie. Mă refer… într-un cuvânt, la punch. În împrejurări obişnuite, m-aş simţi obligat să le rog pe miss Trotwood şi miss Wickfield să ne ierte, dar…</p>
               <p rend="justify">—  În ceea ce mă priveşte, a intervenit mătuşa, pot să vă asigur, mister Micawber. C-am să beau cu cea mai mare plăcere în sănătatea şi pentru succesul dumneavoastră!</p>
               <p rend="justify">—  Şi eu la fel! a adăugat Agnes zâmbind.</p>
               <p rend="justify">Mister Micawber a coborât imediat în local, unde părea să se simtă ca la el acasă; şi peste puţin s-o întors cu un ibric aburind. Am băgat de seamă că instrumentul cu care cojise lămâile era propriul lui briceag şi că acesta măsura – cum se cuvine să măsoare briceagul oricărui colonist încercat – aproape un picior; şi că şi-l ştergea, nu fără oarecare ostentaţie, de mâneca hainei. Am constatat apoi că missis Micawber şi cei doi membri mai vârstnici ai familiei erau şi ei înarmaţi cu instrumente similare, şi că fiecare dintre copii purta legată la brâu o lingură de lemn. De asemenea, mister Micawber, vrând să-şi călească soţia, fiica şi fiul mai mare în vederea greutăţilor vieţii pe corabie şi în junglă, în loc să folosească pahare de vin, ceea ce lesne ar fi putut face, căci erau berechet în odaie, le-a servit punch-ul în nişte căni ordinare de cositor, şi niciodată nu l-am văzut mai fericit decât atunci când şi-a băut porţia de punch din cana proprie şi pe care la sfârşit a băgat-o în buzunar.</p>
               <p rend="justify">—  Ne luăm rămas bun de la luxul pe care ni-l oferă scumpa noastră patrie, a declarat mister Micawber, încântat de acest sacrificiu. Locuitorii codrilor nu pot, fireşte, beneficia de rafinamentele ţării celor liberi!</p>
               <p rend="justify">În clipa aceea a intrat un rândaş, să anunţe că mister Micawber era aşteptat jos.</p>
               <p rend="justify">—  Am o presimţire, a spus missis Micawber, lăsând din mână cana de cositor, că-i un membru al familiei mele.</p>
               <p rend="justify">—  Dacă-i aşa, draga mea, a zis mister Micawber, pornit şi pătimaş ca totdeauna când era vorba de acest subiect, dat fiind că acel membru al familiei tale – oricine ar fi el, bărbat sau femeie – ne-a lăsat să-l aşteptăm destul de mult, pot şi eu acum să-l las să aştepte după bunul meu plac.</p>
               <p rend="justify">—  Micawber, i-a spus cu glas scăzut soţia sa, într-un moment ca acesta…</p>
               <p rend="justify">—  Nu se cuvine „orice păcat mărunt să-l iei în seamă”47 a zis mister Micawber, ridicându-se de pe scaun. Emma, mustrarea e îndreptăţită.</p>
               <p rend="justify">—  În pagubă a fost familia mea, Micawber, nu a ta, i-a replicat dânsa. Dacă, în sfârşit, au ajuns să-şi dea seama de tot ce au pierdut datorită purtării lor şi doresc să ne întindă o mână prietenească, să n-o respingem!</p>
               <p rend="justify">—  Fie, draga mea! s-a învoit el.</p>
               <p rend="justify">—  Dacă nu de dragul lor, de al meu, Micawber! a stăruit soţia.</p>
               <p rend="justify">—  Emma, dacă aşa înţelegi să pui problema într-un moment ca acesta, nu mai am nimic de spus, i-a răspuns. Nici acum nu-ţi pot însă făgădui că voi sări de gâtul familiei tale; dar să fii încredinţată că acel membru al familiei tale care aşteaptă jos nu va fi răsplătit cu răceală pentru un gest pornit din inimă.</p>
               <p rend="justify">Mister Micawber a coborât şi a lipsit un răstimp, în care missis Micawber n-a putut alunga cu totul temerea că s-ar fi putut produce un schimb de cuvinte între el şi respectivul membru al familiei ei. În cele din urmă, acelaşi rândaş a venit din nou şi mi-a înmânat un bileţel scris cu creionul, împodobit ca un document judiciar, cu inscripţia: „Heep v. Micawber”. Am aflat din cuprinsul acestuia că mister Micawber, fiind din nou arestat pentru datorii, era în culmea disperării şi că mă ruga să-i trimit, prin aducătorul biletului, briceagul şi cana lui da 1/2 quarter, deoarece s-ar putea să-i fie de trebuinţă la închisoare în zilele puţine la număr ce le mai avea de trăit. De asemenea, îmi mai cerea, ca un ultim gest de prietenie, să-i plasez familia la casa de muncă a parohiei şi să uit că l-aş fi cunoscut vreodată.</p>
               <p rend="justify">Ca răspuns la acest bilet, îndată am coborât cu rândaşul, ca să plătesc banii în cauză, şi l-am găsit pe mister Micawber într-un colţ, aruncând priviri întunecate portărelului care-l înhăţase. După ce l-am scăpat, mister Micawber m-a îmbrăţişat cu cea mai mare căldură; şi-a însemnat suma în carnet, şi, după câte îmi amintesc, a făcut mare caz de o jumătate de penny pe care-o scăpasem din vedere când am făcut adunarea.</p>
               <p rend="justify">Acest carnet atât de preţios i-a amintit de o altă operaţie. Când ne-am întors sus, în odaie (unde, ca să se scuze, a spus că întârziase din pricina unor împrejurări independente de voinţa lui), a scos din carnet o coală mare de hârtie, împăturită cu grijă, acoperită cu interminabile coloane de cifre scrise citeţ şi frumos aliniate. N-am aruncat decât o ochire asupra lor, dar am impresia că asemenea adunări n-am văzut niciodată într-un caiet de aritmetică la şcoală. Era, pare-se, socoteala dobânzilor compuse cuvenite pe diferite perioade de timp la ceea ce numea „un capital de patruzeci şi una de lire, zece şilingi şi unsprezece şi jumătate pence”. După ce şi-a revăzut cu atenţie calculele şi după ce a cântărit mijloacele ce-i stăteau la dispoziţie, a ajuns la concluzia că trebuie să se oprească asupra cifrei care reprezenta capitalul amintit, plus dobânda compusă cuvenită pe doi ani – mai exact pe cincisprezece luni calendaristice şi paisprezece zile, socotite din ziua aceea. Şi pentru această sumă pe loc i-a înmânat lui Traddles, cu multe mulţumiri, o obligaţie scrisă foarte curat, de mână, de a acoperi întreaga sa datorie (ca de la bărbat la bărbat).</p>
               <p rend="justify">—  Totuşi, am o presimţire, a spus missis Micawber, clătinând din cap îngândurată, că familia mea va veni pe bord înainte de plecarea noastră.</p>
               <p rend="justify">Mister Micawber avea, se vedea bine, alte presimţiri în această privinţă, dar le-a pus în cana lui personală şi le-a dat de duşcă.</p>
               <p rend="justify">—  Dacă, pe drum, vi se oferă vreun prilej, să trimiteţi scrisori în ţară, a spus mătuşa, trebuie neapărat să ne scrieţi, missis Micawber.</p>
               <p rend="justify">—  Scumpă miss Trotwood, i-a răspuns, nu pot decât să mă simt fericită că e cineva care aşteaptă veşti din partea noastră. Vă voi scrie, fără îndoială. Sunt încredinţată că şi mister Copperfield, ca un vechi şi intim prieten, n-are nimic împotrivă să primească din când în când veşti de la aceea care l-a cunoscut înainte de venirea pe lume a gemenilor.</p>
               <p rend="justify">I-am spus că voi fi bucuros să primesc ştiri ori de câte ori va avea ocazia să-mi scrie.</p>
               <p rend="justify">—  Cu ajutorul lui Dumnezeu, ocazii vor fi destule! a intervenit mister Micawber. În zilele noastre, pe ocean mişună corăbiile; şi e cu neputinţă să nu întâlnim numeroase corăbii pe drum. De fapt, nu-i decât o simplă transbordare, o simplă transbordare, a spus mister Micawber, jucându-se cu lornionul. Distanţa nu-i decât o născocire a închipuirii.</p>
               <p rend="justify">Mă gândesc acum cât de ciudat, dar cât de caracteristic era pentru mister Micawber faptul că atunci când la Londra s-a mutat la Canterbury a vorbit ca şi cum s-ar fi mutat la capătul pământului; şi că atunci când a părăsit Anglia, pentru a emigra în Australia, a vorbit ca şi cum ar fi făcut doar o mică excursie peste Canalul Mânecii.</p>
               <p rend="justify">—  În cursul călătoriei, a spus mister Micawber, îmi voi da osteneala să-i mai distrez din când în când cu câte o poveste; şi trag nădejde că în sala de mese, în jurul focului, glasul fiului meu Wilkins are să fie ascultat cu plăcere. Şi missis Micawber, după ce nu va mai suferi de rău de mare – sper că expresia nu este necuviincioasă – îndrăznesc să cred că le va cânta Micuţul Tafflin. Sunt convins că adesea vom zări tăindu-ne calea delfini şi marsuini la prova, şi că tot timpul vom avea multe lucruri interesante de văzut atât la babord, cât şi la tribord. Într-un cuvânt, a încheiat mister Micawber, cu obişnuitul lui aer distins, e foarte probabil că vom găsi atâtea lucruri interesante în văzduh şi pe mare, încât, atunci când gabierul, de veghe în vârful arborelui mare, va striga: „Pământ vom fi cât se poate de miraţi.</p>
               <p rend="justify">Şi rostind aceste cuvinte, şi-a golit cana de cositor cu un gest elegant, ca şi cum ar fi şi ajuns la capătul călătoriei şi ar fi absolvit cu succes un examen greu, în faţa celor mai înalte autorităţi navale.</p>
               <p rend="justify">—  Nădejdea mea, scumpe mister Copperfield, mi-a declarat missis Micawber, este că va veni ziua când, datorită anumitor ramuri ale familiei noastre, vom ajunge să trăim din nou în patrie. Nu te încrunta, Micawber! Nu mă refer la familia mea, ci la copiii copiilor noştri. Oricât de înalt să fie copacul, a urmat missis Micawber, clătinând din cap, frunzele cad tot pe pământ; şi când spiţa noastră va dobândi faimă şi avere, mărturisesc deschis că aş dori ca averea ei să se reverse în sipetele Britaniei!</p>
               <p rend="justify">—  Draga mea, a zis mister Micawber, Britania să se descurce singură. Trebuie să mărturisesc că niciodată n-a făcut nimic de seamă pentru mine şi că nu ard de dorinţa de a întreprinde ceva în acest sens.</p>
               <p rend="justify">—  Aici greşeşti, Micawber! i-a ripostat missis Micawber. Pleci în ţara asta depărtată spre a întări, nu spre a slăbi legăturile dintre tine şi Albion.</p>
               <p rend="justify">—  Îţi repet, iubito, a declarat mister Micawber, că legăturile despre care vorbim nu mi-au creat nici o obligaţie personală, aşa că nu prea mă interesează întărirea lor.</p>
               <p rend="justify">—  Micawber, i-a zis missis Micawber, nici aici n-ai dreptate. Nu-ţi cunoşti posibilităţile, Micawber. Şi legăturile dintre tine şi Albion, în pasul pe care te găteşti să-l faci acum, tocmai de ele vor fi întărite.</p>
               <p rend="justify">Mister Micawber şedea în fotoliu, cu sprâncenele ridicate; stătea în cumpănă dacă să aprobe sau să respingă părerile exprimate de missis Micawber, fiind însă foarte măgulit de anticipările pe care le cuprindeau.</p>
               <p rend="justify">—  Dragă mister Copperfield, a urmat missis Micawber. Aş dori ca mister Micawber să fie conştient de situaţia sa. Mi se pare cât se poate de important ca mister Micawber să-şi dea seama de situaţia sa chiar din clipa îmbarcării. Mă cunoşti de mult, scumpe mister Copperfield, şi eşti în măsură să ştii că nu am o fire entuziastă ca aceea a lui mister Micawber. Am o fire, ca să zic aşa, eminamente practică. Ştiu că pornim într-o lungă călătorie. Ştiu că ea comportă multe lipsuri şi multe neplăceri. Nu pot trece cu vederea aceste fapte. Dar în acelaşi timp ştiu de ce este capabil mister Micawber. Cunosc forţele latente ale lui mister Micawber, şi de aceea socotesc că e esenţial ca mister Micawber să-şi dea seama de situaţia sa.</p>
               <p rend="justify">—  Iubito, a intervenit mister Micawber, ai să-mi îngădui poate să spun că mi-e aproape cu neputinţă să-mi dau seama de situaţia mea în clipa de faţă.</p>
               <p rend="justify">—  Nu cred, Micawber! i-a ripostat ea. Nu-i chiar aşa. Scumpe mister Copperfield, mister Micawber nu este un caz obişnuit. Mister Micawber pleacă într-o ţară depărtată anume ca, pentru întâia oară în viaţa lui, să fie pe deplin înţeles şi preţuit. Vreau ca mister Micawber să se aşeze la prova corăbiei şi să strige: „Am venit să cuceresc această ţară! Aveţi onoruri? Aveţi bogăţii? Aveţi funcţii gras plătite? Aduceţi-le încoace! sunt ale mele!”</p>
               <p rend="justify">Mister Micawber, care şi-a rotit privirea asupra noastră, părea convins că exista un sâmbure de adevăr în toate astea.</p>
               <p rend="justify">—  Vreau, şi sper să nu fiu greşit înţeleasă, a spus missis Micawber pe tonul ei retoric, ca mister Micawber să devină cezarul propriului său destin. Asta, scumpe mister Copperfield, este, mi se pare, poziţia pe care s-ar cuveni să se situeze. Din prima clipă a acestei călătorii, mister Micawber trebuie să se urce la prova corăbiei şi să proclame: „Destule tărăgăneli; destule dezamăgiri; destule lipsuri! Toate acestea s-au întâmplat în patria veche. Asta-i patria cea nouă! Reparaţi nedreptatea. Aduceţi despăgubirile!”</p>
               <p rend="justify">Mister Micawber şi-a încrucişat braţele cu atâta hotărâre, încât ai fi zis că luase loc de pe acum la prova corăbiei.</p>
               <p rend="justify">—  Şi procedând astfel, a zis missis Micawber, adică dându-şi seama de situaţia sa, n-am oare dreptate să spun că mister Micawber nu-şi va slăbi, ci, dimpotrivă, îşi va întări legătura, cu Britania? Mi se poate spune oare că apariţia unei importante personalităţi publice în cealaltă emisferă nu va exercita nici o înrâurire în patria-mumă? Sunt eu atât de proastă încât să-mi închipui că, atunci când va mânui bagheta magică a talentului şi a puterii în Australia, mister Micawber nu va însemna nimic în Anglia? Nu sunt decât o femeie; dar dacă aş fi atât de absurd de proastă, aş fi nevrednică de tăticul meu şi de mine.</p>
               <p rend="justify">Convingerea de care era pătrunsă missis Micawber că argumentele ei sunt peremptorii au conferit tonului ei o elevaţie morală pe care până atunci nu o înregistrasem încă niciodată.</p>
               <p rend="justify">—  Iată de ce doresc atât de mult ca într-un viitor nu prea îndepărtat să putem trăi iarăşi pe meleagurile natale, a spus missis Micawber. Se prea poate că mister Micawber va înscrie o nouă pagină în istorie – nu-mi pot ascunde credinţa că acest lucru îmi pare foarte probabil – şi atunci mister Micawber va trebui să fie reprezentat în ţara care i-a dat viaţă, dar nu i-a dat slujbă!</p>
               <p rend="justify">—  Iubito, a zis mister Micawber, e imposibil să nu fiu mişcat de dragostea pe care mi-o arăţi! Sunt întotdeauna gata să mă bizui pe bunul tău simţ. Ce-o fi o fi! Ferească cerul ca tocmai eu să precupeţesc patriei măcar o părticică din avuţiile ce vor fi strânse de urmaşii noştri!</p>
               <p rend="justify">—  Foarte frumos, a spus mătuşa, făcându-i semn lui mister Peggotty, şi cu drag închin paharul în cinstea dumneavoastră a tuturor şi vă doresc să aveţi parte numai de fericire şi de izbândă.</p>
               <p rend="justify">Mister Peggotty i-a lăsat jos pe cei doi copii pe care-i legănase pe genunchi şi s-a alăturat lui mister şi missis Micawber când au băut şi ei în sănătatea noastră; şi când l-am văzut strângându-le călduros mâna Micawberilor, ca unor camarazi, când am văzut că faţa-i arsă de soare e luminată de un zâmbet, mi-am dat seama că oriunde se va duce îşi va croi drum, va câştiga nume bun şi va fi iubit.</p>
               <p rend="justify">Până şi copiii au fost poftiţi să-şi vâre lingurile de lemn în cana lui mister Micawber şi să bea în sănătatea noastră. După care, mătuşa şi Agnes s-au ridicat şi şi-au luat rămas bun de la emigranţii, noştri. Scena despărţirii a fost dureroasă. Toţi plângeau; copiii s-au agăţat de fusta lui Agnes până în ultima clipă; când am plecat, am lăsat-o pe biata missis Micawber foarte deprimată, plângând şi suspinând, în faţa unei palide lumânări, datorită căreia, privită de afară, de pe fluviu, odăiţa arăta, pesemne, ca un far sărăcăcios.</p>
               <p rend="justify">Dimineaţa, a doua zi, m-am dus să văd dacă au plecat. Porniseră în zori, la 5, cu barca. Mi-am dat seama cu acest prilej ce gol lăsa în suflet asemenea despărţiri, căci deşi nu-i văzusem decât o singură dată, şi nu mai departe, decât în ajun, în hanul acela prăpădit şi pe treptele de lemn ale debarcaderului, acuma, că nu mai erau, locurile mi-au părut triste şi părăsite.</p>
               <p rend="justify">În după-amiaza zilei următoare am plecat împreună cu iubita mea dădacă la Gravesend. Am găsit corabia ancorată în mijlocul fluviului, înconjurată de o sumedenie de bărci; bătea un vânt prielnic; şi pavilionul care semnalizează plecarea flutura în vârful catargului. Îndată am tocmit o barcă şi ne-am îndreptat spre corabie; şi după ce ne-am croit drum prin învălmăşeala ce domnea în jurul ei, ne-am suit la bord.</p>
               <p rend="justify">Mister Peggotty ne aştepta pe punte. M-a informat că mister Micawber fusese din nou arestat (pentru ultima oară), la reclamaţia lui Heep, şi că potrivit rugăminţii ce-i făcusem, plătise creanţa; pe loc i-am înapoiat banii. După aceea ne-a condus jos, pe puntea intermediară, şi acolo temerile mele ca nu cumva mister Peggotty să fi auzit ceva despre cele întâmplate au fost risipite de mister Micawber, care, ieşind din semiobscuritate, l-a luat de braţ cu un aer prietenos şi ocrotitor, iar mie mi-a spus că de alaltăieri seară, nu se despărţiseră aproape nici o clipă.</p>
               <p rend="justify">Pentru mine tabloul era atât de nou şi locul atât de strâmt şi întunecat, încât la început n-am putut desluşi nimic; dar treptat, pe măsură ce ochii mei s-au obişnuit cu obscuritatea, contururile s-au luminat şi am avut impresia că am în faţă o pânză de van Ostade48. În spaţiile cuprinse între pontiluri, pereţi verticali, inele de arimare şi priciuri destinate emigranţilor, în mijlocul lăzilor, al boccelelor, al butoaielor şi al grămezilor de bagaje – luminate ici-colo de lanternele care se legănau, iar pe alocuri, de lumina palidă ce se strecura de-a lungul trombelor de aer sau prin spiraiuri – se înghesuiau grupuri de oameni, unii legând prietenii noi, alţii luându-şi rămas bun, vorbind, râzând, plângând, bând sau mâncând; unii şi luaseră în posesie colţişorul ce le aparţinea, îşi rânduiseră micile lor gospodării şi îşi aşezaseră copiii pe scăunaşe sau pe fotolii în miniatură; alţii, disperaţi, pentru că nu găsiseră încă un loc unde să se aciueze, rătăceau buimaci de colo-colo. Toate vârstele păreau să fie înghesuite laolaltă în strâmtoarea punţii intermediare – de la pruncii născuţi abia de o săptămână două, până la moşi şi babe gârbove, care nu păreau să mai aibă de trăit decât vreo săptămână, două; de la plugarii care cărau pe bocancii lor calupuri de pământ englezesc, până la fierarii a căror piele era impregnată cu eşantioane de fum şi de funingine de la locurile de baştină.</p>
               <p rend="justify">Când am privit în jur, mi s-a părut că în dreptul unui hublou desluşesc, alături de unul dintre copiii lui Micawber, silueta unei femei care aducea cu Emily; atenţia îmi fusese atrasă într-acolo de o altă persoană, care chiar în clipa aceea se despărţise de ea după ce o sărutase; o persoană care, depărtându-se calmă prin învălmăşeala aceea, mi-a amintit… de Agnes! Dar, datorită forfotei şi babiloniei ce domneau acolo şi tulburării gândurilor mele, am pierdut-o din vedere; şi m-am pomenit deodată că trecuse vremea şi că toţi vizitatorii fuseseră poftiţi să părăsească vasul; că, aşezată pe un cufăr lângă mine, dădaca mea plângea; şi că missis Gummidge, ajutată de o femeie mai tânără, îmbrăcată în negru, aşeza bagajele lui mister Peggotty.</p>
               <p rend="justify">—  Mai aveţi a-mi spune ceva acum, în ultima clipă, mas'r Davy? m-a întrebat mister Peggotty. Cumva am uitat de ceva de care ar trebui să vorbim înainte de a ne despărţi?</p>
               <p rend="justify">—  De un singur lucru, i-am spus. De Martha!</p>
               <p rend="justify">A  atins-o uşor pe umăr pe femeia cea tânără de care tocmai am amintit, şi iată că Martha era în faţa mea.</p>
               <p rend="justify">—  Dumnezeu să te binecuvânteze, că tare eşti bun! am exclamat. O iei cu dumneata!</p>
               <p rend="justify">Dânsa mi-a răspuns în locul lui, izbucnind în plâns. N-am fost în stare să rostesc nici un cuvânt, doar i-am strâns mâna. Şi dacă vreodată am iubit şi am cinstit un om pe lumea asta, acela pe care l-am iubit şi l-am cinstit mai mult, în adâncul inimii mele, el a fost.</p>
               <p rend="justify">Vizitatorii părăseau în grabă corabia. Aveam în faţă încercarea cea mai grea. I-am împărtăşit ceea ce sufletul nobil care plecase dintre noi mă însărcinase să-i spun în clipa despărţirii. Şi asta l-a mişcat profund. Dar când m-a rugat să transmit încredinţări de dragoste şi păreri de rău aceluia ale cărui urechi erau surde de-a pururi, m-a răscolit cumplit.</p>
               <p rend="justify">Sosise clipa despărţirii. L-am îmbrăţişat, am luat-o la braţ pe dădaca mea, care vărsa lacrimi amare, şi am pornit în grabă. Pe punte mi-am luat rămas bun de la biata missis Micawber, care tocmai îşi căuta îngrijorată familia; ultimele cuvinte pe care mi le-a spus au fost că niciodată nu-l va părăsi pe mister Micawber.</p>
               <p rend="justify">Am coborât în barcă şi ne-am oprit la o oarecare distanţă. Să vedem corabia pornind la drum. Era un amurg calm, strălucitor. Corabia se afla între noi şi lumina roşiatică; fiecare strai, fiecare vergă se profila pe fondul aprins de văpaia asfinţitului. Niciodată n-am văzut o privelişte atât de frumoasă, atât de tristă şi în acelaşi timp atât de însufleţitoare ca acea mândră corabie, nemişcată pe apa cu reflexe sângerii, şi toată suflarea de pe bord îngrămădită pe punte, în tăcere, cu capul descoperit.</p>
               <p rend="justify">Tăcerea n-a ţinut decât o clipă. Când pânzele s-au înălţat în bătaia vântului şi corabia a început să se depărteze, trei urale puternice au izbucnit deodată din toate bărcile aflate în apropiere, la care cei de pe bord au răspuns cu alte urale, pe care ecoul le-a repetat. Inima mi-a zvâcnit mai tare când am auzit aceste urale şi când am văzut fluturându-se pălăriile şi batistele… şi apoi am zărit-o!</p>
               <p rend="justify">Apoi am zărit-o lângă unchiul ei, tremurând, rezemată de umărul lui. Dânsul arăta cu mâna spre noi; şi atunci ne-a văzut şi mi-a făcut un ultim semn de rămas bun. Vai, frumoasă şi tristă Emily, bizuie-te pe el, cu toată încrederea inimii tale sfâşiate, căci şi el s-a bizuit pe tine; cu toată forţa marii lui iubiri!</p>
               <p rend="justify">Scăldaţi în lumina trandafirie, deoparte, sus, pe punte, unul lângă altul, ea rezemându-se de el, în timp ce el o susţinea, s-au depărtat solemn. Când ne-am apropiat de ţărm, noaptea se lăsase peste dealurile din Kent… şi se lăsase adâncă peste mine.</p>
            </div>
            <div type="div2" rend="P2">
               <head>
                  <label>Capitolul LVIII.</label>O lungă absenţă</head>
               <p rend="justify">Asupra mea coborâse o noapte lungă şi întunecată, bântuită de strigoii multor speranţe risipite, multor amintiri scumpe, multor greşeli şi multor zadarnice amărăciuni şi păreri de rău.</p>
               <p rend="justify">Am părăsit Anglia; fără a-mi da seama nici chiar atunci cât eram de zguduit. I-am lăsat pe toţi cei dragi şi am plecat; credeam că suportasem lovitura şi că aparţinea trecutului. Aşa cum pe câmpul de luptă un ostaş lovit de moarte nici nu bagă de seamă c-a fost atins, la fel şi eu, când am fost lăsat singur cu inima-mi neînfrânată, nu mi-am dat seama de gravitatea rănii.</p>
               <p rend="justify">Am ajuns s-o cunosc nu dintr-o dată, ci încetul cu încetul, pas cu pas. Ceas de ceas, sentimentul de deznădejde cu care am luat drumul străinătăţii devenea mai adânc, mai copleşitor. La început n-am încercat decât o apăsătoare senzaţie de gol şi de jale, în care nu izbuteam să desluşesc aproape nimic altceva. Treptat, pe nesimţite, din ea s-a înfiripat nemângâiată conştiinţa a tot ce pierdusem – dragoste, prietenie, poftă de viaţă; conştiinţa a tot ce se năruise… întâiul meu elan de încredere, întâia mea afecţiune, întreg eşafodajul de visuri ale vieţii mele; conştiinţa a tot ce-mi rămăsese – un pustiu acoperit de ruine, care mă înconjura din toate părţile şi se întindea neîntrerupt până în zarea întunecată.</p>
               <p rend="justify">Chiar dacă părerile mele de rău vor fi fost egoiste, eu, unul, nu ştiam că erau. O jeleam pe soţia-mi copiliţă atât de timpuriu răpită lumii ei înfloritoare. Îl jeleam pe prietenul care câştigase dragostea şi admiraţia multora, aşa cum mai demult câştigase dragostea şi admiraţia mea. Îl jeleam pe acela a cărui inimă zdrobită îşi aflase odihna în marea bântuită de furtună; precum îi jeleam şi pe supravieţuitorii rătăcitori ai acelui modest cămin unde, în copilărie, auzisem întâia oară cum şuieră vântul în noapte.</p>
               <p rend="justify">Covârşit de atâtea necazuri, am căzut într-o melancolie din care am ajuns să cred în cele din urmă că nu mă voi mai ridica niciodată. Rătăceam din loc în loc, ducând pretutindeni cu mine această povară. Îi simţeam toată greutatea acuma; mă încovoiam sub apăsarea ei şi-mi spuneam în sinea mea că nu va putea fi uşurată nicicând.</p>
               <p rend="justify">Când descurajarea mea a ajuns la culme, am crezut c-am să mor.</p>
               <p rend="justify">Mi se părea uneori c-aş vrea să mor în patrie; şi efectiv mă întorceam din drum ca să ajung cât mai repede acasă. Alteori mergeam mereu mai departe, din oraş în oraş, căutând ceva şi încercând să mă descotorosesc de nu ştiu ce.</p>
               <p rend="justify">Mi-e cu neputinţă să zugrăvesc una câte una toate fazele istovitoarei crize sufleteşti prin care am trecut. Există vise ce nu pot fi descrise decât în mod vag şi imperfect; ori de câte ori mă străduiesc să-mi întorc privirea spre această perioadă a vieţii mele, am impresia că evoc un asemenea vis. Mă văd străbătând ca un somnambul oraşe străine, palate, catedrale, temple, privind picturi, vizitând castele, morminte, uliţe bizare – vechi monumente ale istoriei şi ale imaginaţiei; trec prin faţa lor, ducând pretutindeni dureroasa mea povară, şi aproape că nu-mi dau seama cum toate acestea parcă pier din faţa ochilor mei. Noaptea ce a coborât peste inima-mi neînfrânată era insensibilă şi indiferentă la toate cele, afară doar de părerile de rău care mă măcinau. Dar fie-mi îngăduit ca din această noapte şi din această lungă şi cumplit de tristă visare să-mi înalţ privirile – cum, slavă Domnului, am izbutit să fac în cele din urmă! – către zor, către lumină.</p>
               <p rend="justify">Luni de-a rândul am călătorit cu mintea învăluită de acest nor întunecat. Nelămuritele pricini de a nu dori să mă întorc acasă – pe care, atunci, zadarnic căutam să le limpezesc – mă purtau tot mai departe în pribegia mea. Uneori n-aveam astâmpăr şi mă mutam dintr-un loc într-altul, fără să mă opresc nicăieri; alteori zăboveam vreme îndelungată în aceeaşi localitate. Nicăieri nu găseam o ţintă, un îndemn care să mă reţină.</p>
               <p rend="justify">Eram în Elveţia. Venisem din Italia, peste una din marile trecători ale Alpilor, şi de când mă aflam acolo, însoţit de o călăuză, băteam potecile munţilor. Se prea poate ca măreţia acelor singurătăţi mă ungea la inimă, dar nu-mi dădeam seama de acest lucru. Găseam sublime şi vrednice de admiraţie acele înălţimi şi prăpăstii ameţitoare, cascadele ce duruiau fără încetare şi pustietăţile acoperite de zăpadă şi gheaţă; dar pentru moment ele nu-mi sugeraseră altceva nimic.</p>
               <p rend="justify">Într-o seară, înainte de asfinţit, am ajuns într-o vale unde urma să poposesc. Coborând pe cărarea ce şerpuia pe coasta muntelui de unde o văzusem scânteind departe la picioarele mele, mi se pare că am simţit trezindu-se în mine emoţia de mult uitată pe care o stârnesc frumuseţea şi liniştea şi înrâurirea binefăcătoare a păcii ce domnea peste vale. Îmi aduc aminte că într-un rând m-am oprit în loc pătruns de o melancolie care nu era nici apăsătoare, nici tocmai sumbră. Îmi aduc aminte chiar că am întrevăzut nădejdea unei îndreptări înăuntrul meu.</p>
               <p rend="justify">Când am ajuns în vale, luminile asfinţitului străluceau pe crestele înveşmântate în zăpadă de care era împrejmuită ca de o cunună de nori încremeniţi pentru veşnicie. Picioarele muntelui, în care erau săpate cheile ce adăposteau cătunul, erau acoperite de pajişti de un verde-cald; iar dincolo de acest brâu de vegetaţie delicată se ridicau păduri întunecate de brad, care abăteau din drum viforul şi stăvileau avalanşele. Mai sus se ridicau şiruri-şiruri de muchii dantelate, stânci cenuşii, râuri de gheaţă strălucitoare şi insuliţe verzi înierbate, care, toate, se amestecau şi se pierdeau în zăpada crestelor. Ici-colo, la poalele muntelui se zăreau, ca nişte puncte, fiecare punct reprezentând o gospodărie, căsuţe de lemn singuratice, care, în perspectiva uriaşelor înălţimi, păreau atât de mici, încât ai fi zis că nici ca jucării nu puteau sluji. La fel părea şi cătunul strâns în fundul văii, cu podul de lemn aruncat peste pârâul ce se rostogolea printre stânci prăvălite şi sfărâmate şi se depărta clocotitor printre copaci. În aerul liniştit răsuna de departe un cântec – glasuri de păstori; dar cum de-a curmezişul pantei luneca un nor incandescent, aş fi putut crede că de acolo venea cântecul şi că nu era o muzică pământească. Şi deodată, în această linişte adâncă, am auzit glasul Firii; şi m-a îmbiat să-mi odihnesc în iarbă capul obosit şi să plâng, cum încă niciodată de la moartea Dorei nu plânsesem.</p>
               <p rend="justify">Numai cu câteva minute mai înainte îmi fusese înmânat un pachet de scrisori care mă aştepta şi ieşisem să le citesc la marginea satului, în timp ce gazda îmi pregătea cina. Alte pachete se rătăciseră, aşa că de multă vreme nu mai primisem nici o ştire. Şi de când plecasem din ţară, n-avusesem curajul sau răbdarea să scriu nici o scrisoare, în afară de câteva rânduri, ici şi colo, ca să dau de veste că eram sănătos şi că am ajuns în cutare loc.</p>
               <p rend="justify">Ţineam pachetul în mână. L-am deschis şi am recunoscut scrisul lui Agnes.</p>
               <p rend="justify">Era mulţumită, întrucât se simţea utilă şi făcea progrese, aşa cum nădăjduise. Asta era tot ce-mi scria despre ea. Restul se referea la mine.</p>
               <p rend="justify">Nu-mi dădea sfaturi; nu-mi amintea de vreo datorie; îmi spunea doar, cu obişnuita ei căldură, câtă încredere avea în mine. Era convinsă (aşa-mi spunea) că un caracter ca al meu avea să izbutească să întoarcă răul spre bine. Era convinsă că încercarea şi durerea aveau să-l stimuleze şi să-l călească. Era sigură că, datorită suferinţelor îndurate, voi năzui, în orice voi face, mai sus şi cu mai multă fermitate. Dânsa, care se bucurase atât de mult de faima ce o dobândisem şi spera s-o vadă sporind, era convinsă că voi lucra mai departe. Era convinsă că pe mine durerea nu mă putea slăbi, că ea se va preface în forţă. Că aşa cum greutăţile copilăriei mă ajutaseră să ajung ceea ce eram, nenorocirile şi mai mari prin care trecusem îmi vor da imboldul să mă depăşesc pe mine însumi; şi că întrucât trăsesem învăţătură de pe urma lor, aveam să împărtăşesc experienţa mea altora. Se ruga lui Dumnezeu, care chemase la el pe odorul meu nevinovat, să mă ocrotească; şi mă asigura că dragostea ei de soră nu va slăbi niciodată şi că oriunde m-aş duce va fi mereu alături de mine; că era mândră de ceea ce realizasem până acum, dar şi mai mândră încă de ceea ce aveam să fac de aci înainte!</p>
               <p rend="justify">Am pus scrisoarea în buzunarul de la piept şi m-am gândit cum fusesem cu un ceas înainte! Când am auzit glasurile acelea pierzându-se în depărtare şi când am văzut că norul acela incandescent începea să se întunece şi că toate culorile din vale pălesc, şi că zăpada de aur de pe vârfuri se contopeşte cu cerul palid al înserării, dar totuşi am simţit că noaptea ce-mi învăluia mintea se destrăma şi că toate umbrele ei se risipesc, n-am mai avut cuvinte pentru dragostea ce i-o purtam ei, şi de atunci mi-a fost mai dragă decât îmi fusese vreodată.</p>
               <p rend="justify">Am recitit rândurile ei de multe ori. I-am scris înainte de a mă culca. I-am spus că tocmai simţisem mare nevoie de ajutorul ei; că fără ea nu eram şi niciodată nu fusesem ce-şi închipuia dânsa; dar că pentru mine dânsa constituia un îndemn şi că voi încerca să-i întrupez visul.</p>
               <p rend="justify">Într-adevăr am încercat. Peste trei luni avea să se împlinească un an de când începuse calvarul meu. Mi-am propus să nu iau nici o hotărâre până nu vor fi trecut aceste trei luni, dar totuşi să încerc. Tot acest răstimp l-am petrecut în valea aceea şi prin împrejurimile ei.</p>
               <p rend="justify">După trecerea celor trei luni, am luat hotărârea să mai rămân câtăva vreme departe de ţară; să mă stabilesc pentru moment în Elveţia, care, în amintirea acelei seri, începuse să-mi fie dragă; să reiau condeiul şi să încep să lucrez.</p>
               <p rend="justify">Am urmat supus calea arătată de Agnes; m-am întors către Natură, către care nimeni niciodată nu se întoarce în zadar; şi mi-am deschis inima faţă de frământările omeneşti, pe care le ignorasem în ultimul timp. Şi după nu multă vreme am avut în valea aceea aproape tot atâţia prieteni câţi aveam şi la Yarmouth; şi când, în pragul iernii, am părăsit-o, ducându-mă la Geneva, şi apoi primăvara, când m-am întors, salutările lor cordiale, deşi nu erau exprimate în cuvinte englezeşti, îmi sunau familiar în ureche.</p>
               <p rend="justify">Am lucrat din zori şi până în noapte, cu răbdare şi din greu. Am scris o povestire cu subiect luat din propria mea experienţă şi i-am trimis-o lui Traddles, care a reuşit să asigure publicarea ei în condiţii foarte avantajoase; şi prin călătorii pe care-i întâlneam întâmplător mi-a ajuns la ureche ştirea că faima mea era în creştere. După ce m-am odihnit şi am zăbovit puţin, din nou m-am aşternut pe scris cu entuziasmul de altădată, atacând o temă care m-a pasionat. Pe măsură ce înaintam, m-am simţit din ce în ce mai prins de această operă şi m-am silit din răsputeri s-o duc la bun sfârşit. Era a treia carte pe care o pregăteam. Ajunsesem cam pe la jumătatea ei, când, în cursul unei perioade de repaos, am început să mă gândesc la întoarcere.</p>
               <p rend="justify">Deşi studiam şi lucram cu răbdare, mă deprinsesem de multă vreme să fac mişcare în aer liber. Sănătatea mea, serios zdruncinată în momentul când plecasem din Anglia, era complet refăcută. Văzusem multe. Vizitasem numeroase ţări şi cred că-mi îmbogăţisem bagajul de cunoştinţe.</p>
               <p rend="justify">Cred c-am amintit tot ce era necesar să spun în legătură cu această lungă absenţă din ţară – afară doar de un lucru. Nu l-am lăsat deoparte cu intenţia de a-l tăinui; căci, după cum am mai zis, cartea de faţă nu face decât să consemneze în scris amintirile mele. Dinadins am păstrat relatarea evoluţiei sentimentelor celor mai intime pentru la urmă. Am să vorbesc despre aceasta acum.</p>
               <p rend="justify">Nu pot pătrunde atât de adânc în tainele inimii mele încât să-mi dau seama când anume am început să cred că de mult aş fi putut concentra asupra lui Agnes speranţele cele mai luminoase pe care le nutrea. Nu pot spune în ce moment al acestei crize a mijit în inima mea gândul că, în anii zănatici ai adolescenţei, dădusem cu piciorul comorii care era dragostea ei. S-ar putea, cred, să fi auzii şoapte nedesluşite ale acestui gând încă îndepărtat în durerosul sentiment că pierdusem ceva sau că-mi lipsea ceva ce nu voi dobândi niciodată, pe care-l încercasem mai demult. Dar nu încape îndoială că, sub haina mustrării de conştiinţă şi a părerii de rău, această idee s-a ivit în mintea mea când am rămas singur şi nemângâiat.</p>
               <p rend="justify">Dacă, în perioada aceea, aş fi fost împreună cu ea, datorită slăbiciunii şi dezolării, poate că i-aş fi mărturisit acest lucru. O temere vagă în acest sens am încercat întâia oară când am luat hotărârea să mai rămân departe de ţară. N-aş fi putut suporta să pierd câtuşi de puţin din dragostea ei de soră, dar dacă i-aş fi mărturisit, s-ar fi creat între noi o sfială cum nu existase până atunci niciodată.</p>
               <p rend="justify">Nu puteam uita că sentimentul cu care mă privea decurgea din purtarea, din atitudinea ce adoptasem liber şi nesilit de nimeni. Că dacă mă iubise cândva într-alt fel – şi uneori îmi vine a crede că fusese o vreme când se prea poate să mă fi iubit cu adevărat – eu, unul, nu o luasem în seamă. Acuma, faptul că, pe vremea când eram copii, o socotisem mult deasupra gusturilor mele exaltate nu mai avea nici o importanţă. Altcuiva îi dăruisem toată duioşia şi toată pasiunea de care eram capabil; nu procedasem aşa cum aş fi putut proceda; iar dacă Agnes ajunsese să reprezinte ceea ce reprezenta în ochii mei, asta se datora atât atitudinii mele, cât şi nobleţei ei sufleteşti.</p>
               <p rend="justify">La începutul acelei schimbări ce s-a petrecut treptat în mine, când am încercat să-mi înţeleg mai bine gândurile şi să devin un om mai vrednic, am întrezărit că după o perioadă nedefinită de încercare s-ar putea să vină o zi când îmi va fi îngăduit să sper că mi-am răscumpărat greşelile trecutului şi că voi avea fericirea s-o iau de soţie. Cu timpul, însă, această palidă nădejde s-a depărtat şi s-a risipit. Dacă într-adevăr mă iubise vreodată, se cuvenea s-o respect ca pe o sfântă, când îmi aduceam aminte de destăinuirile ce-i făcusem, de faptul că-mi cunoştea nestatornicia inimii şi când îmi dădeam seama că trebuise să-şi calce pe suflet ca să se poarte ca o prietenă şi ca o soră şi ce biruinţă dobândise asupra ei însăşi. Iar dacă nu mă iubise niciodată, puteam oare nădăjdui că mă va iubi acum?</p>
               <p rend="justify">Fusesem totdeauna conştient de slăbiciunea mea în comparaţie cu statornicia şi fermitatea ei; iar acum îmi dădeam seama de ea tot mai limpede. Orice voi fi însemnat pentru ea sau ea pentru mine, acum nu mai eram vrednic de dânsa, chiar dacă altădată voi fi fost. Trecuse timpul. L-am lăsat să-mi scape şi, aşa cum meritam, o pierdusem.</p>
               <p rend="justify">Este adevărat că aceste gânduri care se băteau cap în cap mă chinuiau şi-mi umpleau inima de remuşcări şi de amărăciune, nu este însă mai puţin adevărat că eram susţinut de sentimentul că aş avea datoria de onoare să alung chiar şi din gândurile mele posibilitatea ca acuma, când speranţele mele păliseră, să revin la fiinţa dragă de la care, fluşturatic, îmi întorsesem privirea atunci când ele erau în floare, şi acest sentiment constituia punctul de pornire al tuturor reflecţiilor ce făceam în privinţa ei. Acum nici nu mai încercam să ascund de mine însumi faptul că eram îndrăgostit de ea, că-i eram devotat; aveam însă convingerea că era prea târziu şi că nu se cădea ca vechea prietenie dintre noi să fie tulburată.</p>
               <p rend="justify">Adesea meditasem îndelung asupra cuvintelor Dorei despre ce s-ar fi întâmplat dacă am mai fi avut de trăit câţiva ani împreună. Ajunsesem să-mi dau seama că de multe ori, prin urmările pe care le au, anumite năzuinţe rămase neînfăptuite ajung să reprezinte pentru noi realităţi la fel de concrete ca cele înfăptuite. Anii de care vorbise Dora se împliniseră acuma şi aveau să slujească îndreptării mele; şi chiar de ne-am fi despărţit de la prima izbucnire zvăpăiată, ei tot ar fi ajuns realităţi, doar ceva mai târziu poate. Aşadar, m-am străduit să prefac ceea ce s-ar fi putut înfiripa între Agnes şi mine într-un imbold de a deveni mai puţin egoist, mai hotărât, mai conştient de cusururile şi de greşelile mele. Şi astfel, cugetând la ceea ce ar fi putut să fie, am ajuns la convingerea că nu va fi niciodată.</p>
               <p rend="justify">Cu şovăirile şi nedumeririle inerente, acestea au fost nisipurile mişcătoare ale sufletului meu din clipa când am plecat până în clipa când, trei ani mai târziu, m-am întors în patrie. Trecuseră trei ani de când vasul cu emigranţi înălţase pânzele; şi iată că tot într-un amurg, în acelaşi loc, mă aflam pe puntea corăbiei care mă aducea înapoi în ţară şi priveam apele cu reflexe trandafirii, în care văzusem oglindindu-se imaginea acelui vas.</p>
               <p rend="justify">Trei ani. Multă vreme dacă îi ai înainte, dar o nimica toată după ce au trecut. Mi-era drag pământul patriei şi dragă-mi era şi Agnes, dar nu era a mea, şi n-avea să fie a mea niciodată. Ar fi putut să fie, dar acum asta era de domeniul trecutului!</p>
            </div>
            <div type="div2" rend="P2">
               <head>
                  <label>Capitolul LIX.</label>Întoarcerea</head>
               <p rend="justify">Am debarcat la Londra într-o seară friguroasă de toamnă. Era întuneric, ploua, şi într-un minut am văzut atâta ceaţă şi noroi cât nu văzusem într-un an întreg. Ca să găsesc o caretă, am fost nevoit să merg pe jos de la Custom House49 până la Monument; şi cu toate că faţadele, care priveau jgheaburile şi rigolele în care gâlgâia apa, îmi erau vechi cunoştinţe, mi-a fost cu neputinţă să nu recunosc că erau nişte cunoştinţe foarte murdare.</p>
               <p rend="justify">Am băgat de seamă adesea – şi presupun că toată lumea a băgat de seamă – că atunci când cineva părăseşte meleagurile unde era obişnuit să trăiască crede că plecarea lui va fi un semnal pentru numeroase schimbări. Uitându-mă pe portiera caretei, am observat că o veche clădire din Fish Street Hill, care de peste un veac nu fusese atinsă de mâna zugravilor, a zidarilor sau a dulgherilor, fusese dărâmată în lipsa mea; şi că o uliţă din apropiere, de mult vestită ca un focar de infecţie, era în curs de a fi canalizată şi lărgită; aproape că m-aş fi aşteptat să găsesc că şi catedrala Sf. Paul îmbătrânise.</p>
               <p rend="justify">Mă aşteptam să aflu că se petrecuseră schimbări şi în viaţa prietenilor. Mătuşa de mult se mutase înapoi la Dover, iar Traddles, chiar din primul semestru următor plecării mele, începuse să dobândească clienţi şi procese. Avea un birou la Gray's Inn50, şi în ultimele sale scrisori îmi adusese la cunoştinţă că spera să se căsătorească foarte curând cu cea mai drăguţă fată din lume.</p>
               <p rend="justify">Mă aşteptau abia în preajma Crăciunului; şi nici nu visau că m-aş putea întoarce atât de devreme. Dinadins îi amăgisem, ca să am plăcerea de a le face o surpriză. Totuşi, sucit fiind, eram cam îmbufnat, pentru că nu venise nimeni să-mi ureze bun venit şi pentru că singur şi tăcut, în trăsura care hodorogea pe caldarâm, străbăteam străzile cufundate în ceaţă.</p>
               <p rend="justify">Binecunoscutele magazine, cu vitrinele lor plăcut luminate, mi-au mai schimbat gândurile, aşa că atunci când am descins la cafeneaua din Gray's Inn, mă simţeam bine dispus. În primul moment mi-am amintit de vremea când trăsesem la „Crucea de aur” şi de schimbările petrecute de atunci încoace; dar asta era firesc.</p>
               <p rend="justify">—  Ştiţi cumva unde locuieşte mister Traddles? l-am întrebat pe chelner în timp ce mă încălzeam în faţa căminului din cafenea.</p>
               <p rend="justify">—  La Holborn Court, sir. Numărul doi.</p>
               <p rend="justify">—  Dacă nu mă înşel, mister Traddles se bucură, printre jurişti, de o reputaţie din ce în ce mai bună, nu-i aşa?</p>
               <p rend="justify">—  Se prea poate, sir, mi-a răspuns chelnerul, dar personal n-am cunoştinţă.</p>
               <p rend="justify">Chelnerul meu, un om pirpiriu, între două vârste, a chemat într-ajutor un alt chelner cu mai multă autoritate – un bărbat mai vârstnic, impozant, cu o cută de grăsime sub bărbie, care purta pantaloni bufanţi şi ciorapi negri – şi acesta, ridicându-se de la locul său, din celălalt capăt al cafenelei – unde şedea într-un fel de strană, flancat de o casă de bani, de un anuar, de o listă a membrilor asociaţiei şi de alte hârţoage şi hârtii – s-a apropiat.</p>
               <p rend="justify">—  Mister Traddles, a zis chelnerul pirpiriu, Holborn Court, numărul doi.</p>
               <p rend="justify">Chelnerul cel impozant i-a făcut semn să plece şi s-a întors către mine cu un aer grav.</p>
               <p rend="justify">—  Întrebam dacă mister Traddles din Holborn Court, numărul doi, nu se bucură, printre jurişti, de o reputaţie din ce în ce mai bună, i-am spus.</p>
               <p rend="justify">—  Niciodată n-am auzit de el, mi-a răspuns chelnerul cel impozant cu o voce caldă de bas.</p>
               <p rend="justify">Am simţit compătimire pentru bietul Traddles.</p>
               <p rend="justify">—  E tânăr, nu-i aşa? m-a întrebat chelnerul cel impozant, aţintindu-şi sever privirea asupra mea. De când lucrează la Gray's Inn?</p>
               <p rend="justify">—  De vreo trei ani, i-am răspuns.</p>
               <p rend="justify">Chelnerul, care presupun că ocupa strana aceea de vreo patruzeci de ani, găsind că nu era cazul să se mai ocupe de un subiect atât de neînsemnat, m-a întrebat ce doream să comand.</p>
               <p rend="justify">Atunci mi-am dat seama că mă aflam din nou în Anglia, şi mi-a părut foarte rău pentru Traddles. Se părea că n-are nici o perspectivă. Am comandat supus o porţie de peşte şi un beef-steak şi am rămas în faţa căminului, reflectând că era sortit să nu iasă din anonimat.</p>
               <p rend="justify">Urmărindu-l pe chelnerul cel impozant cum se depărta, m-am gândit fără să vreau că grădina în care cu încetul ajunsese să se dezvolte această floare era un loc cam neprielnic. Avea ceva impunător, ceva ţeapăn, învechit, solemn, venerabil. M-am uitat jur împrejur prin cafeneaua a cărei podea era presărată cu nisip, întocmai ca pe vremea când chelnerul debutase ca picol, dacă fusese picol vreodată, ceea ce nu părea deloc probabil; m-am uitat la mesele lucii, care-mi oglindeau chipul în adâncimile transparente ale mahonului; la candelabrele ireproşabile dichisite şi lustruite; şi la bogatele draperii verzi, cu galerii de alamă, care despărţeau boxele; şi la cele două focuri mari de cărbune, care ardeau vesel; la şirurile de garafe pântecoase, mândre parcă la gândul că jos, în beci, se aflau butoaie pline cu vin scump de Porto; şi mi s-a părut că atât Anglia, cât şi citadela justiţiei britanice erau tare greu de luat cu asalt. M-am dus sus în camera mea, să mă schimb, căci hainele-mi erau ude; şi mărimea acestei odăi, de modă veche, cu lambriuri (îmi aduc aminte că se afla chiar deasupra porţii boltite prin care se intra la Gray's Inn) şi imensitatea tihnită a patului cu baldachin, sprijinit pe patru stâlpi, precum şi severitatea neînduplecată a scrinului, toate parcă priveau posomorâte şi încruntate destinul lui Traddles sau al oricărui alt tânăr îndrăzneţ. Am coborât apoi să iau cina; şi totul, de la încetineala serviciului până la liniştea ce domnea în local – era aproape gol, fiindcă vacanţa cea mare nu se sfârşise încă – părea să demonstreze cu elocinţă că Traddles era cutezător şi că nu avea decât slabe şanse să-şi facă o situaţie înainte de zece-douăzeci de ani.</p>
               <p rend="justify">Cât fusesem plecat, asemenea lucruri nu văzusem nicăieri, şi acuma toate speranţele mele în privinţa lui Traddles se spulberaseră. Chelnerul cel impozant se săturase de mine. Nu s-a mai apropiat de masa mea; s-a dus să se ocupe de un bătrân gentleman, cu jambiere lungi, căruia i-a pus în faţă un clondir de Porto special, care venise parcă singur şi de bunăvoie din pivniţă, deoarece nu-l comandase. Celălalt chelner m-a informat în şoaptă că gentleman-ul cel bătrân, un specialist în transferuri imobiliare, retras din afaceri, locuia în Gray's Inn Square şi avea o avere considerabilă, pe care se zicea c-ar avea de gând s-o lase moştenire fiicei spălătoresei sale; şi că mergea vestea c-ar avea închis în biroul lui un serviciu de masă de argint ce se oxidase de când nu mai fusese folosit şi din care nici unui muritor nu-i fusese dat să vadă mai mult decât o lingură şi o furculiţă. După ce am auzit şi asta, am socotit că Traddles era pierdut; şi mi-am întărit convingerea că pentru el nu există speranţă nici de leac.</p>
               <p rend="justify">Arzând de nerăbdare să-mi revăd vechiul prieten, am mâncat repede, ceea ce desigur n-a făcut o bună impresie asupra oberchelnerului, şi am ieşit în grabă pe uşa din dos. Am ajuns îndată la Holborn Court, numărul doi, şi văzând la uşă o firmă care arăta că mister Traddles locuia la ultimul etaj, am pornit în sus pe trepte. Era o scară veche, prăpădită, slab luminată la fiecare palier de câte un opaiţ, al cărui fitil pâlpâia sub un glob de sticlă murdară.</p>
               <p rend="justify">În timp ce urcam, poticnindu-mă, mi s-a părut că aud râsete voioase; nu râsetele vreunui avocat sau secretar de avocat, ci râsetele a două sau trei fete vesele. Dând să mă opresc ca să ascult, am nimerit cu piciorul într-o gaură – căci onorabila asociaţie Gray's Inn neglijase să înlocuiască o scândură putredă – şi am căzut, făcând oarecare zgomot, iar când m-am ridicat, nu se mai auzea nimic.</p>
               <p rend="justify">Mi-am continuat drumul orbecăind cu grijă, şi când am găsit uşa pe care stătea scris „Mr. TRADDLES” şi am băgat de seamă că era deschisă, inima a început să-mi bată foarte tare. Am ciocănit. A urmat un mare du-te-vino, dar n-a venit nimeni. Am ciocănit din nou.</p>
               <p rend="justify">Un băieţaş isteţ, care părea să îndeplinească şi funcţia de curier şi aceea de secretar, s-a ivit la uşă gâfâind şi s-a uitat la mine sfidându-mă parcă să fac dovada că într-adevăr ar gâfâi.</p>
               <p rend="justify">—  E acasă mister Traddles? l-am întrebat.</p>
               <p rend="justify">—  Da, sir, dar e ocupat.</p>
               <p rend="justify">—  Vreau să-i vorbesc.</p>
               <p rend="justify">După ce m-a cercetat o clipă, băieţaşul cel isteţ s-a hotărât să-mi dea drumul înăuntru; şi deschizând mai larg uşa, m-a condus într-o mică anticameră, din care am trecut într-o odăiţă, unde m-am trezit faţă în faţă cu vechiul meu prieten, care (gâfâind şi el) şedea la o masă, aplecat asupra unor hârtii.</p>
               <p rend="justify">—  Doamne, Dumnezeule! Copperfield! a izbucnit Traddles când şi-a ridicat privirea, şi s-a năpustit în braţele mele, iar eu l-am strâns la piept.</p>
               <p rend="justify">—  Cum îţi mai merge, dragă Traddles?</p>
               <p rend="justify">—  Bine, dragul meu, dragul meu Copperfield, nu am a-ţi da decât veşti bune!</p>
               <p rend="justify">Plângeam amândoi, de bucurie.</p>
               <p rend="justify">—  Măi, băiete dragă! a urmat Traddles, răvăşindu-şi părul de surescitare, ceea ce, de fapt, era cu totul de prisos. Scumpul meu Copperfield, prietenul meu pierdut de atâta amar de vreme, fii binevenit, cât mă bucur să te revăd! Vai ce ars de soare mai eşti! Ce bucuros sunt că te văd! Îţi spun, iubitul meu Copperfield, pe cuvântul meu de cinste şi pe viaţa mea, că niciodată, niciodată n-am fost atât de fericit!</p>
               <p rend="justify">Nici eu nu aveam cuvinte ca să-mi exprim emoţia. Şi în primul moment nici n-am fost în stare să vorbesc.</p>
               <p rend="justify">—  Măi, băiete dragă! a repetat Traddles. Şi ai ajuns atât de celebru! Gloriosul meu Copperfield! Doamne, Dumnezeule, când ai venit, de unde ai venit, ce-ai mai făcut?</p>
               <p rend="justify">Fără a se opri nici o clipă ca să primească răspuns la întrebările lui, Traddles, care mă aşezase într-un fotoliu lângă cămin, cu o mână aţâţa de zor focul, iar cu cealaltă, trăgea de fularul meu, pe care în zăpăceala lui îl luase drept palton. Fără a lăsa cleştele din mână, m-a îmbrăţişat din nou şi l-am îmbrăţişat şi eu; şi amândoi, râzând şi ştergându-ne lacrimile, ne-am aşezat lângă cămin şi ne-am strâns din nou mâna.</p>
               <p rend="justify">—  Când mă gândesc, dragul meu, mi-a zis Traddles, că erai pesemne în drum spre casă şi că totuşi n-ai apucat să iei parte la ceremonie!</p>
               <p rend="justify">—  Care ceremonie, dragă Traddles?</p>
               <p rend="justify">—  Doamne, Dumnezeule! a sărit Traddles, holbând ochii, cum avea obiceiul. N-ai primit ultima mea scrisoare?</p>
               <p rend="justify">—  Dacă în ea era vorba de vreo ceremonie, desigur că nu.</p>
               <p rend="justify">—  Păi, dragă Copperfield, mi-a zis Traddles, zburlindu-şi părul cu amândouă mâinile şi apoi punându-le pe genunchii mei, află că m-am însurat!</p>
               <p rend="justify">—  Te-ai însurat! am exclamat bucuros.</p>
               <p rend="justify">—  Da, slavă Domnului! a spus Traddles. Cu Sophy… Ne-a cununat pastorul Horace… în Devonshire… Şi o să-ţi spun, dânsa e colo, la fereastră, după perdea. Uite-o!</p>
               <p rend="justify">Spre uimirea mea, în clipa aceea, cea mai drăguţă fată din lume a ieşit din ascunzătoare, râzând şi cu faţa îmbujorată. Şi cred că o nevastă mai veselă, mai drăguţă, mai fericită şi mai radioasă nici că s-a văzut de când lumea (ceea ce, de altfel, i-am şi spus pe loc). Am sărutat-o, ca un vechi prieten, şi le-am urat din toată inima multă fericire.</p>
               <p rend="justify">—  Dragă Doamne! a strigat Traddles. Ce minunată revedere! Dar teribil te-ai mai bronzat, Copperfield! Vai, Doamne, ce fericit sunt!</p>
               <p rend="justify">—  Şi eu, am zis.</p>
               <p rend="justify">—  Şi eu, zău, sunt fericită! a protestat Sophy, râzând şi roşindu-se.</p>
               <p rend="justify">—  Suntem toţi cât se poate de fericiţi! a zis Traddles. Chiar şi fetele sunt fericite. Vai, Doamne, am uitat cu desăvârşire.</p>
               <p rend="justify">—  Ce-ai uitat? l-am întrebat.</p>
               <p rend="justify">—  Fetele, mi-a zis Traddles, surorile nevestei. Stau la noi. Au venit să vadă Londra. De fapt, ştii, în clipa când… dar spune, Copperfield, tu ai fost acela care s-a poticnit pe scară?</p>
               <p rend="justify">—  Da, eu, i-am răspuns râzând.</p>
               <p rend="justify">—  Ei bine, când te-ai poticnit pe scară, tocmai mă jucam cu ele. Ne jucam anume de-a baba-oarba. Dar cum asemenea jocuri nu prea sunt la locul lor la Westminster Hall51 şi cum, dacă le-ar fi văzut un client, nu prea i-ar fi făcut impresie bună, când au auzit zgomotul, au şters-o. Şi acum sunt sigur că trag cu urechea, a adăugat Traddles, uitându-se la uşa care dădea în cealaltă odaie.</p>
               <p rend="justify">—  Îmi pare rău, i-am spus râzând, c-am pricinuit o asemenea panică.</p>
               <p rend="justify">—  Pe cuvântul meu, mi-a răspuns Traddles încântat, n-ai fi zis aşa dacă le-ai fi văzut cum, după ce ai bătut la uşă, au luat-o la goană şi apoi s-au întors fuga să-şi adune de pe jos pieptenii ce-i pierduseră, şi apoi din nou s-au împrăştiat, ca turbate. Iubito, vrei să te duci să le chemi?</p>
               <p rend="justify">Sophy a ieşit repede şi am auzit cum a fost întâmpinată cu hohote de râs în odaia alăturată.</p>
               <p rend="justify">—  Ce muzică plăcută, nu-i aşa, dragă Copperfield? mi-a zis Traddles. Îţi creşte inima s-o auzi. Parcă înveseleşte zidurile astea bătrâne. Pentru un biet burlac, care toată viaţa a trăit singur, e o adevărată încântare, crede-mă! E minunat! Sărmanele, au suferit o pierdere grea prin plecarea scumpei mele Sophy – care, te asigur, Copperfield, este şi a fost întotdeauna cea mai drăguţă fată din lume! – şi n-am cuvinte să-ţi spun cât sunt de fericit când le văd atât de voioase! E fermecător, Copperfield, să trăieşti în mijlocul unor fete tinere! Nu prea se potriveşte, cu rigorile profesiei, dar e fermecător!</p>
               <p rend="justify">Băgând de seamă că se fâstâcise, am ghicit că în inima lui simţitoare se ivise temerea că spusele lui ar fi putut să mă întristeze, şi atunci l-am aprobat cu atâta căldură, încât am reuşit să-l liniştesc şi să-i fac plăcere.</p>
               <p rend="justify">—  Trebuie să-ţi spun, însă, dragă Copperfield, a urmat amicul meu, că felul cum ne-am instalat e compromiţător din punct de vedere profesional. Chiar şi faptul că Sophy stă aici e compromiţător. Dar altă locuinţă n-avem. Am pornit în larg într-o luntre uşurică, dar suntem gata să înfruntăm orice greutăţi. Sophy e o gospodină extraordinară! Ai să rămâi cu gura căscată când am să-ţi arăt cum a găsit culcuş pentru fiecare fată. Nici eu nu ştiu cum s-a descurcat!</p>
               <p rend="justify">—  Au venit multe dintre surori aici la tine? am întrebat.</p>
               <p rend="justify">—  Cea mai mare, mi-a răspuns Traddles cu glas scăzut şi pe un ton confidenţial, Caroline, zisă şi Frumoasa. Apoi Sarah, ştii, aia despre care ţi-am povestit că are ceva la şira spinării. Acum e mult, mult mai bine! Şi cele două surori mai mici, pe care le-a crescut Sophy. Şi Louisa.</p>
               <p rend="justify">—  Ce vorbeşti?! am exclamat.</p>
               <p rend="justify">—  Da! a urmat Traddles. Tot apartamentul – adică biroul – se compune din trei odăi; dar Sophy a aranjat lucrurile admirabil şi au unde dormi fiecare cât se poate de comod. Trei în camera asta, mi-a arătat Traddles. Două în cealaltă.</p>
               <p rend="justify">N-am putut să mă stăpânesc şi am privit în jur, să văd ce mai rămăsese pentru mister şi missis Traddles. Traddles mi-a ghicit gândul.</p>
               <p rend="justify">—  Păi, cum ţi-am spus, suntem gata să înfruntăm orice primejdie, aşa că săptămâna trecută ne-am înjghebat un culcuş aici, pe podea, mi-a explicat Traddles. Mai avem o odăiţă la mansardă – o odăiţă foarte drăguţă când te obişnuieşti – pe care Sophy a tapetat-o singură ca să-mi facă o surpriză; acolo locuim deocamdată. E o încăpere fermecătoare, are ceva foarte boem. De sus ai o privelişte minunată!</p>
               <p rend="justify">—  În sfârşit, iată-te însurat şi fericit, dragă Traddles! i-am spus. Nici nu ştii cât mă bucur!</p>
               <p rend="justify">—  Îţi mulţumesc, dragă Copperfield! mi-a răspuns Traddles, strângându-mi iar mâna. Sunt cât se poate de fericit! Iată, aici e şi vechea ta cunoştinţă, a urmat el, arătându-mi cu un aer triumfător vasul de flori. Şi postamentul lui, şi colo e măsuţa cu placa de marmoră! Şi, precum vezi, toată mobila este simplă şi practică. Cât priveşte argintăria, dragă Doamne, n-avem nici măcar o linguriţă.</p>
               <p rend="justify">—  O să-ţi cumperi din ce vei agonisi, nu-i aşa? i-am zis râzând.</p>
               <p rend="justify">—  Chiar aşa, o să-mi cumpăr din ce voi agonisi, a încuviinţat Traddles. Avem noi, fireşte, linguriţe cu care să ne amestecăm ceaiul. Dar sunt de aliaj Britannia52.</p>
               <p rend="justify">—  Cu atât mai frumoasă o să-ţi pară argintăria când ai s-o cumperi, i-am spus.</p>
               <p rend="justify">—  Asta ziceam şi noi! a exclamat Traddles. După care, cu glas scăzut şi pe un ton confidenţial, a adăugat: Vezi, dragă Copperfield, după ce am depus concluziile în procesul lui DOE dem.53 JIPES versus WIGZELL, care mi-a fost de mult folos în cariera mea, m-am dus la Devonshire şi, între patru ochi, am avut o convorbire foarte serioasă cu reverendul Horace. Am stăruit asupra faptului că Sophy, care, te asigur, Copperfield, e cea mai drăguţă fată din lume…</p>
               <p rend="justify">—  Sunt încredinţat că e! l-am liniştit eu.</p>
               <p rend="justify">—  Şi într-adevăr este! a urmat Traddles. Dar mi-e teamă că m-am cam depărtat de subiect. Îţi spuneam de reverendul Horace?</p>
               <p rend="justify">—  Îmi spuneai c-ai stăruit asupra faptului…</p>
               <p rend="justify">—  Aşa e! Asupra faptului că Sophy şi cu mine suntem de multă vreme logodiţi şi că Sophy, cu voia părinţilor ei, ar fi foarte bucuroasă să mă ia… într-un cuvânt, a zis Traddles, cu vechiul lui zâmbet deschis, să mă ia aşa cum sunt, cu tacâmuri Britannia. Prea bine. Atunci i-am propus reverendului Horace – care este un preot excelent şi ar merita să ajungă episcop, sau cel puţin să ducă o viaţă îndestulată, fără a mai fi silit să strângă cureaua – i-am propus, zic, să mă căsătoresc cu Sophy în clipa când voi reuşi să agonisesc două sute cincizeci de lire pe an şi voi avea temei să cred că în anul următor am să realizez tot atâta, dacă nu mai mult, şi când voi fi în stare să mobilez decent o căsuţă ca asta. Mi-am permis să-i arăt că amândoi am avut destulă răbdare timp de atâţia ani; împrejurarea că Sophy este atât de necesară acasă, i-am zis, n-ar trebui să-i facă pe părinţii ei să nu o lase să-şi facă un rost în viaţă. Mă înţelegi?</p>
               <p rend="justify">—  Fireşte, n-ar trebui, i-am zis.</p>
               <p rend="justify">—  Sunt fericit, Copperfield, că eşti de această părere, a urmat Traddles, pentru că, fără să-i aduc vreo învinuire reverendului Horace, sunt de părere că uneori părinţii şi fraţii şi alte rude se arată cam egoişti în asemenea împrejurări. Ce să-ţi mai spun! I-am arătat de asemenea că doream din toată inima să fiu de folos întregii familii, şi dacă voi ajunge să-mi fac o situaţie şi i s-ar întâmpla ceva, vreau să spun reverendului Horace…</p>
               <p rend="justify">—  Înţeleg.</p>
               <p rend="justify">—… sau prea scumpei sale soţii… voi fi fericit să iau asupra mea datoriile părinteşti în privinţa fetelor. Mi-a dat un răspuns admirabil, cât se poate de măgulitor, şi mi-a dat cuvântul că va obţine el consimţământul scumpei missis Crewler. Au avut însă mult de furcă cu ea. I s-a ridicat de la picioare la piept, şi apoi la cap…</p>
               <p rend="justify">—  Ce i s-a ridicat? l-am întrebat.</p>
               <p rend="justify">—  Durerea, mi-a răspuns Traddles, cu un aer foarte serios. Ciuda. Cum ţi-am mai spus şi altă dată, e o femeie superioară, dar are mâinile şi picioarele paralizate. De câte ori are vreo supărare, o dor picioarele; dar atunci durerea i s-a ridicat la piept şi apoi la cap şi i-a cuprins întreg organismul, ceea ce ne-a alarmat. Totuşi, mulţumită îngrijirii neobosite şi dragostei cu care a fost înconjurată, şi-a revenit, şi ieri s-au împlinit şase săptămâni de când ne-am căsătorit. Nu-ţi închipui, Copperfield, ce monstru mi s-a părut că sunt, atunci când am văzut toată familia plângând şi leşinând ba unul, ba altul. Missis Crewler nici n-a vrut să mă vadă înainte de plecare – nu putea încă să mă ierte că i-am răpit fata – dar are inimă bună, şi între timp m-a iertat. Nu mai departe decât azi dimineaţă am primit din partea ei o scrisoare minunată.</p>
               <p rend="justify">—  Într-un cuvânt, i-am spus, eşti fericit, dragă prietene, cum meriţi să fii.</p>
               <p rend="justify">—  Vai! Spui asta numai pentru că ţii la mine! a râs Traddles. Dar, de fapt, să ştii că sunt de invidiat. Muncesc din răsputeri şi nu mă mai satur studiind culegerile de jurisprudenţă. Zi de zi mă scol la cinci, dar nu-mi pasă. În timpul zilei nu las fetele să se arate deloc, în schimb, seara petrecem împreună. Şi te rog să mă crezi că-mi pare rău că ne părăsesc marţi, adică în ajun de Michaelmas54. Dar iată-le, au venit! mi-a spus Traddles tare, renunţând la tonul confidenţial. Îmi daţi voie, mister Copperfield, miss Crewler… miss Sarah… miss Louisa… Margaret şi Lucy!</p>
               <p rend="justify">Erau ca un buchet de trandafiri; radiau prospeţime şi sănătate. Toate erau foarte drăguţe, iar miss Caroline era foarte frumoasă; dar căutătura luminoasă a Sophyei avea ceva senin, ceva duios şi cald care mi s-a părut mai de preţ decât frumuseţea şi care m-a încredinţat că prietenul meu făcuse o bună alegere. Am luat loc cu toţii în jurul căminului, în timp ce băieţaşul cel isteţ, despre care mi-am dat seama că adineauri îşi scosese sufletul zorindu-se să pună hârtiile şi dosarele pe masă, acuma s-a apucat să le strângă şi să pregătească serviciul de ceai. După care, s-a retras şi, trântind uşa de afară, s-a dus la culcare. Missis Traddles, a cărei privire caldă, odihnitoare, strălucea de plăcere, după ce a servit ceaiul, s-a aşezat într-un colţ lângă foc şi s-a apucat să prăjească pâinea tăiată felii.</p>
               <p rend="justify">Şi în acelaşi timp mi-a povestit că se văzuse cu Agnes. În călătorie de nuntă, „Tom” o dusese în Kent, şi cu acest prilej o vizitase şi pe mătuşa mea; atât mătuşa, cât şi Agnes erau bine sănătoase şi nu vorbiseră decât despre mine. Tot timpul cât fusesem în străinătate, „Tom” mereu se gândise la mine. Invoca numele lui la fiecare pas. Nu încăpea îndoială că „Tom” era idolul vieţii ei; şi că de pe acest piedestal n-avea să-l clatine nimic niciodată; şi că orice s-ar întâmpla, dânsa avea să se încreadă de-a pururi în cuvântul lui şi îl va cinsti din toată inima.</p>
               <p rend="justify">M-a amuzat foarte mult respectul pe care atât ea, cât şi Traddles, îl arătau „Frumuseţii”. Nu ştiu dacă l-am găsit foarte la locul lui, dar mi s-a părut înduioşător şi caracteristic. Dacă vreodată Traddles a regretat că nu avea încă linguriţele pe care urma să le cumpere, atunci nu mă îndoiesc că a regretat în clipa când i-a servit ceaiul „Frumuseţii”. Iar dacă blânda şi modesta lui soţie se va fi fălit faţă de cineva vreodată, convins sunt că n-a făcut-o pentru alt motiv decât că era sora „Frumuseţii.” Era vădit că micile semne de răsfăţ şi toanele, pe care le manifesta erau considerate de Traddles şi de soţia lui că reprezentau apanajul ei natural şi dreptul ei din născare. Şi nici dacă dânsa s-ar fi născut regină, iar ei, nişte biete albine lucrătoare, n-ar fi putut fi mai împăcaţi şi mulţumiţi decât erau cu soarta lor.</p>
               <p rend="justify">Uitarea de sine de care dădeau dovadă m-a încântat. În ochii mei, felul cum se mândreau cu aceste fete şi cum le făceau toate gusturile a constituit o mărturie cât se poate de îmbucurătoare a vredniciei lor. În seara aceea, într-un singur ceas, Traddles a fost mângâiat nu o dată, ci de zece, douăsprezece ori, de una sau alta dintre cumnatele sale, cu epitetul de „iubitule”; şi s-a văzut rugat ba să ia, ba să care ceva, ba să dea jos, ba să ridice, ba să caute, ba să le aducă ceva. Afară de asta, fără concursul lui Sophy, nu făceau nici cel mai mic lucru. Dacă vreunei i se desfăcea părul, nimeni afară de Sophy nu era în stare să i-l prindă la loc. Dacă vreuna nu ţinea minte o anumită melodie, nimeni afară de Sophy nu era în stare s-o fredoneze corect. Dacă vreuna voia să-şi aducă aminte numele unei localităţi din Devonshire, numai Sophy trebuia să-l ştie. Dacă vreuna avea chef să scrie acasă, singura căreia i se putea încredinţa sarcina de a redacta scrisoarea dimineaţa, înainte de micul dejun, tot Sophy era. Dacă se întâmpla ca vreuna să se încurce la tricotat, nimeni alta decât Sophy putea s-o descurce. Erau stăpânele necontestate ale casei, iar Sophy şi Traddles le serveau. Câţi copii va fi crescut Sophy la viaţa ei, nu ştiu; dar mi se pare că ştia pe de rost toate cântecele de leagăn ce s-au cântat vreodată în limba engleză; şi era în stare să execute, unele după altele, cu o voce cristalină, zeci de asemenea cântece (fiecare dintre surori dorind altă melodie, şi Frumuseţea rostindu-se, în general, în ultimă instanţă), ceea ce mă uluia. În ciuda acestor pretenţii, toate surorile, fără nici o excepţie, se arătau foarte atente şi respectuoase atât faţă de Sophy, cât şi faţă de Traddles. Iar când am plecat împreună cu Traddles, care a ţinut să mă petreacă până la cafeneaua „Gray's Inn”, am plecat cu convingerea că de când eram pe lume, încă niciodată nu-mi fusese dat să văd un cap cu o chică mai rebelă sau orice cap în genere asupra căruia să se abată o asemenea rafală de sărutări.</p>
               <p rend="justify">A  fost o seară de care mi-am amintit cu plăcere chiar şi după ce, ajungând la destinaţie, i-am urat noapte bună lui Traddles şi ne-am despărţit. Nici dacă aş fi văzut înflorind o mie de trandafiri în cămăruţele acelea situate la ultimul etaj al unei clădiri din jerpelitul Gray's Inn, tot nu le-ar fi putut lumina şi înfrumuseţa mai mult. Prezenţa acelor fete din Devonshire în mijlocul clasoarelor şi a birourilor severe ale avocaţilor; faptul, că luasem ceai şi mâncasem pâine prăjită şi ascultasem cântece de leagăn, în ambianţa posomorâtă creată de nisiperniţe, pergamente, şnururi roşii, bastonaşe de ceară colbuite, sticle de cerneală, topuri de hârtie velină şi de concept, colecţii de jurisprudenţă, citaţii, mandate, acţiuni şi note de speze mi se părea de domeniul fanteziei aşa cum de domeniul fanteziei mi s-ar fi părut dacă aş fi visat că slăvita familie a sultanului ar fi fost înscrisă pe lista avocaţilor şi ar fi adus cu ea la Gray's Inn Hall pasărea vorbitoare, copacul care cântă şi apa de aur. În orice caz, am băgat de seamă că mă despărţisem de Traddles şi că mă întorsesem la cafenea fără a mai avea temeri în privinţa viitorului său. Şi am început să cred că, în ciuda părerii contrarii a tuturor oberchelnerilor din Anglia, avea să răzbească.</p>
               <p rend="justify">După ce mi-am tras un scaun în dreptul căminului din cafenea, ca să mă gândesc mai pe îndelete la Traddles, treptat am încetat să mai meditez asupra fericirii lui şi m-am apucat să schiţez planuri de viitor, privind jăraticul, şi pe măsură ce acesta se făcea scrum şi se stingea, m-am întors cu gândul la marile supărări şi pierderi pe care le încercasem în viaţă. De trei ani, de când părăsisem Anglia, nu mai văzusem foc de cărbuni, cu toate că nu o dată urmărisem câte un foc de buşteni prefăcându-se în cenuşă albă ca promoroaca ce se cernea peste grămada de scrum din vatră, în care imaginaţia mea copleşită de amărăciune vedea rămăşiţele nădejdilor defuncte.</p>
               <p rend="justify">Eram în stare acum să meditez asupra trecutului cu seriozitate, fără amărăciune; şi să privesc viitorul cu îndrăzneală. Casă în adevăratul sens al cuvântului, nu mai aveam. Pe aceea în sufletul căreia aş fi putut stârni o dragoste mai adâncă o învăţasem să se poarte cu mine ca o soră. Dar într-o bună zi avea să se mărite şi se vor ivi noi pretendenţi la solicitudinea ei; şi astfel, nu va afla niciodată iubirea ce se înfiripase în inima mea. Era drept să plătesc pentru elanurile mele pripite. Culegeam ceea ce semănasem.</p>
               <p rend="justify">Tocmai meditam că de aş fi izbutit să-mi strunesc inima cu adevărat şi de aş fi fost în stare să mă stăpânesc şi să-mi asum cu seninătate în căminul ei rolul pe care dânsa cu seninătate îl deţinuse în al meu… când deodată mi-am dat seama că privirea-mi se oprise asupra unei arătări care, legată fiind de amintirile mele mai vechi, ar fi putut să răsară din pâlpâirile jăraticului.</p>
               <p rend="justify">Mărunţelul mister Chillip, doctorul, care, chiar în capitolul întâi al acestei povestiri, mi-a făcut servicii pentru care i-am rămas îndatorat, şedea în penumbră, în colţul opus, şi citea un ziar. Era destul de înaintat în vârstă, dar, fiind blajin şi liniştit din fire, era atât de puţin schimbat, încât mi s-a părut că arăta la fel ca în seara când luase loc în salonaşul casei noastre, aşteptând venirea mea pe lume.</p>
               <p rend="justify">Mister Chillip se mutase de la Blunderstone de vreo şase sau şapte ani şi de atunci nu-l mai văzusem. Şedea foarte liniştit şi citea ziarul, cu capul puţin aplecat, şi cu un pahar de vin de Xeres încălzit alături. Avea un aer atât de politicos şi atât de afabil, încât ai fi zis că tocmai cerea iertare ziarului că se încumeta să-l citească.</p>
               <p rend="justify">M-am dus la el şi i-am spus:</p>
               <p rend="justify">—  Ce mai faceţi, mister Chillip?</p>
               <p rend="justify">A  fost foarte tulburat că din senin se vedea interpelat de un necunoscut şi mi-a răspuns domol, cum îi era obiceiul:</p>
               <p rend="justify">—  Vă mulţumesc, sir, sunteţi foarte amabil. Vă mulţumesc, sir. Sper că sunteţi sănătos şi dumneavoastră.</p>
               <p rend="justify">—  Nu vă mai amintiţi de mine? l-am întrebat.</p>
               <p rend="justify">—  Drept să vă spun, sir, mi-a răspuns mister Chillip, zâmbind sfios şi clătinând din cap, în timp ce mă cerceta cu privirea, am impresia că mi-e cunoscut ceva în înfăţişarea dumneavoastră, sir, dar numele dumneavoastră nu mi-l pot aminti.</p>
               <p rend="justify">—  Şi totuşi l-aţi cunoscut mult înainte de a-l fi aflat eu.</p>
               <p rend="justify">—  Adevărat, sir? Nu cumva am avut cinstea de a fi fost în exerciţiul profesiei în clipa când…</p>
               <p rend="justify">—  Da.</p>
               <p rend="justify">—  Ei, Doamne! a exclamat mister Chillip. Fără îndoială însă că de atunci v-aţi schimbat mult?</p>
               <p rend="justify">—  Foarte probabil, i-am răspuns.</p>
               <p rend="justify">—  Atunci, sir, vă rog să mă iertaţi, dar am să vă cer să-mi spuneţi cum vă cheamă.</p>
               <p rend="justify">Când mi-a auzit numele, a fost sincer emoţionat. Mi-a scuturat mâna, ceea ce pentru el însemna un act deosebit de violent, căci de obicei se mărginea să întindă vârful degetelor la un ţol, doi, de şold şi se arăta foarte indispus dacă i le apuca cineva. Chiar şi data asta, imediat ce şi-a putut desprinde mâna din strânsoare, a băgat-o în buzunarul vestonului, uşurat parcă la gândul că scăpase nevătămată.</p>
               <p rend="justify">—  Ei, Doamne, sir! a exclamat mister Chillip, înclinând puţin capul şi fixându-mă. Va să zică dumneavoastră sunteţi mister Copperfield? Vă rog să mă credeţi, sir, că v-aş fi recunoscut dacă mi-aş fi permis să mă uit mai îndeaproape la dumneavoastră. Semănaţi, sir, foarte bine cu răposatul tatăl dumneavoastră.</p>
               <p rend="justify">—  N-am avut fericirea să-mi văd tatăl.</p>
               <p rend="justify">—  Foarte adevărat, sir, a zis mister Chillip, căutând să mă consoleze. Şi foarte regretabil din toate punctele de vedere! Să nu credeţi, sir, că faima dumneavoastră n-a ajuns până în părţile noastre, a adăugat mister Chillip, iarăşi clătinând uşor din cap. Bănuiesc că trebuie să fie mare fierbere aici, a urmat mister Chillip, bătându-se cu arătătorul pe frunte. Îmi închipui că-i o muncă obositoare, sir!</p>
               <p rend="justify">—  Unde locuiţi acum? l-am întrebat, luând loc lângă el.</p>
               <p rend="justify">—  La câteva mile de Bury St. Edmund's, sir, unde missis Chillip a intrat în posesia unei mici proprietăţi lăsate prin testament de tatăl ei. Mi-am cumpărat un cabinet acolo şi sunt sigur că vă face plăcere să aflaţi că-mi merge bine. Fiica mea a crescut, a ajuns o fetişcană înaltă şi voinică, sir, a zis mister Chillip, clătinând iarăşi din cap. Nu mai departe decât săptămâna trecută, maică-sa, ca să-i lungească rochiile, a fost nevoită să dea drumul la două tivuri. Vedeţi, sir, trece vremea!</p>
               <p rend="justify">Făcând această reflecţie, mister Chillip şi-a dus la buze paharul gol, aşa că i-am propus să i-l umplu şi să-mi îngăduie să beau şi eu la masa lui.</p>
               <p rend="justify">—  Vedeţi, sir, mi-a răspuns cu glas domol, nu-s de prins să beau mai mult; dar nu-mi pot refuza plăcerea de a sta de vorbă cu dumneavoastră. Ca ieri am avut, pare-mi-se, cinstea de a vă îngriji de pojar. Şi v-aţi vindecat straşnic de iute, sir!</p>
               <p rend="justify">I-am mulţumit pentru acest compliment şi am comandat încă o sticlă de vin de Xeres încălzit, care ne-a fost adusă imediat.</p>
               <p rend="justify">—  Mă destrăbălez peste măsură, a declarat mister Chillip, agitând paharul, dar în asemenea ocazii rare nu pot rezista! Nu v-aţi făcut un cămin, sir?</p>
               <p rend="justify">Am clătinat din cap.</p>
               <p rend="justify">—  Am auzit c-aţi suferit o pierdere dureroasă acum câtva timp. Am aflat de la sora tatălui dumneavoastră vitreg. O fire foarte hotărâtă, sir, nu-i aşa?</p>
               <p rend="justify">—  Aşa-i, i-am spus, destul de hotărâtă. Unde aţi văzut-o, mister Chillip?</p>
               <p rend="justify">—  Nu ştiaţi, sir, mi-a răspuns mister Chillip, cu zâmbetul cel mai blajin din lume, că tatăl dumneavoastră vitreg mi-e din nou vecin?</p>
               <p rend="justify">—  Nu.</p>
               <p rend="justify">—  Mi-e vecin, sir. S-a căsătorit cu o tânără din partea locului, care are o moşioară frumuşică, biata fată… Dar spuneţi-mi, sir, vă convine munca asta cerebrală? Nu găsiţi că-i prea obositoare? m-a întrebat mister Chillip, privindu-mă admirativ, lăsând capul într-o parte ca un măcăleandru.</p>
               <p rend="justify">Am ocolit răspunsul şi am adus iar vorba despre familia Murdstone.</p>
               <p rend="justify">—  Am aflat că dânsul s-a recăsătorit. Sunteţi cumva medicul familiei? l-am întrebat.</p>
               <p rend="justify">—  Nu tocmai. M-au chemat însă din când în când, mi-a răspuns. Se constată o deosebită localizare frenologică a fermităţii de caracter la mister Murdstone şi la sora lui, sir.</p>
               <p rend="justify">Drept răspuns, i-am aruncat o privire atât de grăitoare, încât, încurajat de ea şi de vinul de Xeres, mister Chillip a scuturat de câteva ori din cap şi, îngândurat, a exclamat:</p>
               <p rend="justify">—  Ei, Doamne! Aduceri-aminte din vremurile de demult, mister Copperfield!</p>
               <p rend="justify">—  Şi fratele şi sora şi-au păstrat vechile năravuri?</p>
               <p rend="justify">—  Ştiţi, sir, mi-a răspuns mister Chillip. Medicul, deoarece pătrunde în intimitatea atâtor familii, nu s-ar cuveni să aibă ochi şi urechi decât pentru ceea ce îl priveşte ca profesionist. Totuşi, trebuie să vă spun, sir, că sunt foarte severi, atât în ce priveşte lumea asta, cât şi cea de apoi.</p>
               <p rend="justify">—  În lumea de apoi sper că n-au să aibă nimic de spus! i-am replicat. Dar ce mai învârtesc pe lumea asta?</p>
               <p rend="justify">Mister Chillip a clătinat din cap, a agitat puţin paharul şi a început să soarbă din el.</p>
               <p rend="justify">—  Era o femeie foarte drăguţă, sir! mi-a zis cu un glas plângăreţ.</p>
               <p rend="justify">—  Actuala missis Murdstone?</p>
               <p rend="justify">—  Da, e o femeie cu adevărat drăguţă, şi cât se poate de amabilă! Missis Chillip este de părere că de când s-a măritat nu mai e acelaşi om şi că a căzut într-o melancolie vecină cu nebunia. Şi, credeţi-mă, sir, femeile sunt foarte pătrunzătoare, a conchis sfios mister Chillip.</p>
               <p rend="justify">—  Presupun că i-au pus piciorul pe grumaz şi-au silit-o să se dea după tiparul lor cel josnic. Dumnezeu s-o aibă în pază! S-a zis cu ea.</p>
               <p rend="justify">—  Vedeţi, sir, la început au fost certuri cumplite, vă asigur, dar acum a ajuns ca o umbră. Să nu mi-o luaţi în nume de rău, sir, dacă am să vă destăinuiesc că, de când i-a venit sora în ajutor, au reuşit s-o împingă în pragul imbecilităţii.</p>
               <p rend="justify">I-am spus că nu-mi venea greu să-l cred.</p>
               <p rend="justify">—  Vorbind între patru ochi, sir, a urmat mister Chillip, după ce, ca să prindă curaj, a mai sorbit puţin vin, n-am să şovăi să vă declar că de aici s-a tras şi moartea, maică-sii, că tirania, amărăciunile şi mâhnirea au imbecilizat-o pe actuala missis Murdstone. Înainte de căsătorie fusese o tânără plină de viaţă, sir, dar asprimea şi arţagul lor au prăpădit-o. Acum se poartă cu ea mai degrabă ca nişte temniceri decât ca un soţ şi o cumnată. Chiar acestea sunt cuvintele pe care mi le-a spus missis Chillip săptămâna trecută. Şi vă asigur, sir, că femeile sunt foarte pătrunzătoare. Iar missis Chillip este şi ea foarte pătrunzătoare!</p>
               <p rend="justify">—  Şi mister Murdstone continuă să afirme, cu aerul lui sumbru, că ar fi (mi-e ruşine să folosesc cuvântul în legătură cu el) credincios?</p>
               <p rend="justify">—  Dumneavoastră anticipaţi, sir, mi-a răspuns mister Chillip, ale cărui pleoape se roşiseră din pricina cantităţii neobişnuite de stimulent pe care-şi îngăduise s-o absoarbă, anticipaţi una dintre cele mai impresionante observaţii făcute de missis Chillip. Pe mine unul, a urmat el cât se poate de domol, missis Chillip m-a electrizat când mi-a spus că mister Murdstone ridică propria sa imagine la rang de model şi o numeşte „natura divină”. Am rămas atât de uluit când am auzit-o pe missis Chillip spunând acest lucru, încât de m-ar fi atins cineva chiar şi cu o pană de gâscă, aş fi căzut de-a berbeleacul. Trebuie să recunoaşteţi, sir, că femeile sunt foarte pătrunzătoare.</p>
               <p rend="justify">—  Au intuiţie, am încuviinţat, spre încântarea lui.</p>
               <p rend="justify">—  Sunt foarte fericit că împărtăşiţi părerea mea. Vă rog să mă credeţi că numai foarte rar îndrăznesc să emit păreri în chestiuni extramedicale. Uneori, mister Murdstone ţine şi cuvântări în public, şi se zice – sau, mai precis, missis Chillip zice – că cu cât se dovedeşte un tiran mai sinistru, cu atât predică un crez mai crud, mai crâncen.</p>
               <p rend="justify">—  Cred că missis Chillip are perfectă dreptate.</p>
               <p rend="justify">—  Missis Chillip merge atât de departe, a urmat, prinzând curaj, acest omuleţ de o blândeţe fără pereche, încât spune că ceea ce în mod greşit dânşii numesc religia lor nu este altceva decât o supapă pentru veninul şi aroganţa lor. Şi trebuie să vă spun, sir, a încheiat el, înclinând încet capul într-o parte, că nu găsesc nimic în Noul Testament care să-i justifice sau să-i scuze pe mister şi missis Murdstone.</p>
               <p rend="justify">—  Nici eu n-am găsit!</p>
               <p rend="justify">—  Trebuie să spun, sir, că nimeni nu-i prea poate suferi; şi cum dânşii îi sortesc stricăciunii pe toţi cei care nu-i pot suferi, vedem o mulţime de stricăciuni prin părţile noastre! Totuşi, sir, precum spune missis Chillip, sunt în permanenţă pedepsiţi; căci sunt închişi în ei înşişi şi îşi mănâncă inima, şi inima lor este o mâncare foarte proastă. Dar acum, sir, să vorbim despre creierul dumneavoastră, dacă-mi veţi îngădui să reiau acest subiect. Oare nu-l surmenaţi prea mult, sir?</p>
               <p rend="justify">Creierul lui mister Chillip fiind cam surescitat de vinul lui Xeres, nu mi-a fost deloc greu să-l abat de la acest subiect şi să-i îndrept atenţia asupra treburilor sale personale, despre care, foarte vorbăreţ, m-a întreţinut timp de o jumătate de ceas; dându-mi a înţelege, între altele, că se afla la cafeneaua din Gray's Inn pentru că venise să depună în calitate de expert în faţa Comisiei pentru alienaţi cu privire la starea unui pacient care se cam scrântise din pricina beţiei.</p>
               <p rend="justify">—  Şi vă rog să mă credeţi, sir, că sunt foarte nervos în asemenea ocazii! mi-a zis el. Nu suport să fiu sâcâit, sir. Mă scoate din sărite. Ştiţi, cumva, mister Copperfield, că după noaptea când aţi venit pe lume, mi-a trebuit câtăva vreme ca să-mi revin în urma întâlnirii cu acea înfricoşătoare lady?</p>
               <p rend="justify">I-am spus că a doua zi în zori urma să mă duc s-o văd pe mătuşa, adică pe balaurul care-l înspăimântase în noaptea aceea; şi i-am spus că era o femeie minunată, cu o inimă de aur, fapt de care cu siguranţă că s-ar încredinţa dacă ar avea prilejul s-o cunoască mai bine. Dar numai la gândul că ar putea s-o mai întâlnească vreodată, s-a îngrozit. Cu un zâmbet şters, nesigur, a bolborosit:</p>
               <p rend="justify">—  Chiar aşa o fi, sir? Adevărat?</p>
               <p rend="justify">Şi aproape imediat după aceea a cerut să i se aducă o lumânare, şi s-a dus la culcare, de parcă numai în camera lui s-ar fi aflat în siguranţă. De împleticit, din pricina vinului de Xeres, nu s-a împleticit, dar presupun că pulsul lui moale şi liniştit va fi crescut cu vreo, două-trei bătăi pe minut, ceea ce nu i se mai întâmplase pesemne din noaptea de pomină, când mătuşa, în dezamăgirea ei, dăduse să-l plesnească în obraz cu boneta.</p>
               <p rend="justify">Pe la miezul nopţii, fiind obosit, m-am dus şi eu să mă culc; a doua zi am călătorit cu diligenţa spre Dover; am dat buzna în vechiul salon al mătuşii, pe care am găsit-o la ceai (purta acum ochelari); şi am fost primit cu braţele deschise şi cu lacrimi de bucurie, atât de ea, cât şi de mister Dick şi de scumpa mea Peggotty, care îndeplinea funcţia de menajeră. Mătuşa a făcut mare haz când, aşternându-ne la vorbă, i-am povestit de întâlnirea cu mister Chillip şi de amintirea plină de groază ce i-o păstrase; şi atât dânsa, cât şi Peggotty mi-au istorisit câte şi mai câte despre cel de al doilea soţ al bietei maică-mea şi despre „ucigaşa aia de soră-sa”, căreia cred că mătuşa pentru nimic în lume nu i-ar fi rostit numele sau nu i-ar fi spus altfel.</p>
            </div>
            <div type="div2" rend="P2">
               <head>
                  <label>Capitolul LX.</label>Agnes</head>
               <p rend="justify">Când am rămas singuri, mătuşa şi cu mine am stat la taifas până târziu noaptea. Cum de la emigranţii noştri nu veneau decât scrisori optimiste, pline de speranţe; cum mister Micawber trimisese în mai multe rânduri mici sume în contul „obligaţiilor pecuniare” pe care le tratase, după uzanţele comerciale, ca de la bărbat la bărbat; cum Janet, care îndată ce se înapoiase mătuşa la Dover, reintrase în serviciu, pentru ca în cele din urmă să aducă la îndeplinire legământul de a renunţa la cele lumeşti cununându-se cu un cârciumar înfloritor; şi cum, în cele din urmă, mătuşa consfinţise cu pecetea ei acest pas hotărâtor ajutând şi sprijinind mireasa şi cinstind nunta cu prezenţa ei; iată câteva dintre subiectele, mai mult sau mai puţin cunoscute din scrisorile primite, despre care ne-am întreţinut. Ca de obicei, mister Dick n-a fost dat uitării. Mătuşa mi-a spus că muncea fără preget, copiind tot ce-i cădea sub mână, şi că graţie acestei îndeletniciri reuşea să-l ţină pe regele Carol I la o distanţă respectabilă; că faptul că-l vedea liber şi fericit, în loc să tânjească, ţintuit într-o captivitate monotonă, constituia una dintre cele mai mari bucurii şi satisfacţii ale vieţii ei şi că în afară de dânsa nimeni nu era în stare să-l preţuiască cum se cuvenea (ceea ce reprezenta o nouă concluzie generală).</p>
               <p rend="justify">—  Şi la Canterbury când ai de gând să te duci, Trot? m-a întrebat mătuşa, mângâindu-mă pe mână, în timp ce şedeam amândoi în faţa căminului, ca altădată.</p>
               <p rend="justify">—  Mâine dimineaţă, mătuşico; închiriez un cal şi mă duc; afară doar dacă ai vrea să mă însoţeşti?</p>
               <p rend="justify">—  Nu! mi-a spus mătuşa cu tonul ei brusc, răspicat. Eu, una, stau acasă.</p>
               <p rend="justify">I-am zis atunci că mă voi duce călare. Şi am adăugat că de n-aş fi venit anume pentru dumneaei, n-aş fi trecut prin Canterbury fără să mă opresc.</p>
               <p rend="justify">I-a făcut plăcere dar mi-a răspuns:</p>
               <p rend="justify">—  Lasă, Trot; oasele mele bătrâne ar fi putut ele s-aştepte până mâine!</p>
               <p rend="justify">Şi cum stăteam dus pe gânduri, cu privirea aţintită asupra focului, din nou m-a mângâiat pe mână.</p>
               <p rend="justify">Eram îngândurat fiindcă era cu neputinţă să mă aflu din nou aici, atât de aproape de Agnes, fără ca să renască părerile de rău de care fusesem muncit atât de multă vreme. Se prea poate să fi fost păreri de rău atenuate, care mă făcuseră să înţeleg ceea ce nu înţelesesem când aveam toată tinereţea înainte, dar erau totuşi păreri de rău. Şi mi s-a părut că o aud pe mătuşa spunându-mi din nou ca odinioară: „O, Trot, orb, orb, orb”, şi de astă dată am înţeles-o mai bine…</p>
               <p rend="justify">Am rămas tăcuţi câteva minute. Când mi-am ridicat privirea, am văzut că mă privea cu luare-aminte. Poate că-mi citise gândurile, căci mi se păreau uşor de citit acum, când nu mai erau nici pe departe atât de imprevizibile ca odinioară.</p>
               <p rend="justify">—  Tatăl ei a albit de tot, mi-a spus mătuşa, dar s-a îndreptat în toate privinţele… este alt om. Acuma nu mai măsoară toate interesele, bucuriile şi necazurile omeneşti cu bietul lui etalon. Crede-mă, băieţaş, că toate astea, pentru ca să le poţi măsura în felul acesta, trebuie mai întâi să se îngusteze şi să devină foarte meschine.</p>
               <p rend="justify">—  Adevărat că trebuie, am zis.</p>
               <p rend="justify">—  Iar dânsa, a urmat mătuşa, e tot atât de bună, tot atât de frumoasă, tot atât de serioasă şi de dezinteresată ca totdeauna. De-aş cunoaşte laude mai mari decât acestea, Trot, n-aş pregeta să i le aduc.</p>
               <p rend="justify">Nu existau însă laude mai mari pentru dânsa; nici mustrări mai usturătoare pentru mine. Vai, cum de rătăcisem în halul ăsta!</p>
               <p rend="justify">—  De le va învăţa şi pe fetele pe care le are în grijă să fie ca dânsa, a zis mătuşa cu ochii înlăcrimaţi, Dumnezeu ştie că nu-şi va fi trăit viaţa în zadar! Va fi fost de folos şi mulţumită, cum ne-a zis în ziua aceea. Şi cum ar putea fi altfel decât folositoare şi mulţumită?</p>
               <p rend="justify">—  Are Agnes vreun… m-am trezit întrebând, sau mai curând gândind cu glas tare.</p>
               <p rend="justify">—  Aud? Vreun ce? Spune! m-a interpelat mătuşa tăios.</p>
               <p rend="justify">—  Vreun curtezan, am spus.</p>
               <p rend="justify">—  O sumedenie! a exclamat mătuşa, cu un fel de mândrie plină de indignare. Ar fi putut să se mărite de douăzeci de ori cât ai fost plecat tu, dragul meu!</p>
               <p rend="justify">—  Nici vorbă, am zis. Nici vorbă. Dar are vreun curtezan demn de ea? Căci la unul nevrednic de dânsa Agnes nu se va uita niciodată.</p>
               <p rend="justify">Mătuşa a rămas pe gânduri câtva timp, cu bărbia sprijinită în palmă. Apoi, ridicând încet privirea către mine, mi-a spus:</p>
               <p rend="justify">—  Presupun că ţine la cineva, Trot.</p>
               <p rend="justify">—  Şi acela răspunde sentimentelor ei?</p>
               <p rend="justify">—  Trot, mi-a răspuns grav mătuşa, n-aş putea să-ţi spun. De altfel, nu aveam dreptul să-ţi destăinuiesc nici atâta! Nu mi-a spus niciodată nimic, am doar unele bănuieli.</p>
               <p rend="justify">S-a uitat la mine atât de lung şi cu asemenea îngrijorare şi mi s-a părut chiar că aş fi văzut-o tremurând, încât am fost mai mult ca oricând convins că-mi citise gândurile. Mi-am amintit de toate hotărârile la care ajunsesem după multe zile şi nopţi de frământare şi după atâta zbucium sufletesc.</p>
               <p rend="justify">—  Dacă-i aşa, am început, şi sper că este…</p>
               <p rend="justify">—  Nu ştiu dacă este! mi-a retezat vorba mătuşa. Nu trebuie să te iei după bănuielile mele. Trebuie să le ţii pentru tine. Se prea poate să fie neîntemeiate. N-am dreptul să vorbesc.</p>
               <p rend="justify">—  Dacă-i aşa, am repetat, o să-mi spună Agnes singură, când o găsi de cuviinţă. Sora căreia i-am făcut atâtea destăinuiri nu va pregeta să mi se destăinuiască, mătuşico.</p>
               <p rend="justify">Mătuşa şi-a întors de la mine privirea la fel de încet cum şi-o ridicase şi, gânditoare, şi-a acoperit ochii cu mâna. În cele din urmă şi-a pus cealaltă mână pe umărul meu; şi astfel am stat, fără a mai scoate nici un cuvânt, cufundaţi în amintiri, până ce ne-am despărţit, ca să ne ducem la culcare.</p>
               <p rend="justify">A  doua zi, dis-de-dimineaţă, m-am îndreptat călare spre meleagurile unde se depănaseră anii de şcoală. N-aş putea spune că mă simţeam prea fericit la gândul că eram pe cale să izbândesc asupra mea; şi nici chiar la gândul că aveam s-o revăd în curând pe Agnes.</p>
               <p rend="justify">Am străbătut cu repeziciune locurile bine cunoscute şi am pătruns pe acele uliţe tihnite unde fiecare piatră mi-era familiară. M-am apropiat pe jos de vechea locuinţă, dar inima fiindu-mi prea plină ca să pot intra, m-am depărtat. După aceea m-am întors; şi uitându-mă în treacăt pe fereastra scundă a odăii din turnuleţ, în care şezuse mai întâi Uriah Heep, şi mai apoi, mister Micawber, am văzut că în locul biroului era acum un salonaş. Încolo, clădirea bătrână şi austeră avea, în ce priveşte curăţenia şi îngrijirea, acelaşi aspect ca în ziua când o văzusem întâia oară. Am rugat-o pe slujnica cea nouă, care mi-a deschis, să o anunţe pe miss Wickfield că era căutată de un gentleman venit din partea unui prieten aflat în străinătate; şi am fost condus pe scara cea veche şi solemnă (atrăgându-mi-se luarea-aminte asupra treptelor pe care le cunoşteam atât de bine) în salonul care rămăsese neschimbat. Cărţile pe care le citisem împreună cu Agnes erau la locul lor pe policioare; iar pupitrul la care de atâtea ori, seara, îmi făcusem lecţiile se afla în acelaşi colţ, lângă masă. Micile schimbări efectuate pe vremea şederii familiei Heep fuseseră înlăturate una câte una. Şi totul era întocmai ca în zilele fericite de altădată.</p>
               <p rend="justify">M-am oprit în dreptul unei ferestre şi am privit peste uliţa bătrână la casele din faţă, aducându-mi aminte cum, în primele zile după venirea mea, mă uitasem la ele în după-amiezile ploioase; şi cum obişnuiam să fac la fel de fel de presupuneri despre oamenii care se arătau la ferestre şi să-i urmăresc ori de câte ori urcau ori coborau scările, în vreme ce pe trotuare treceau tropăind femei cu încălţări de lemn, iar ploaia mohorâtă cădea pieziş şi apa gâlgâia din burlane, acoperind caldarâmul. Şi în sufletul meu a înviat emoţia cu care obişnuiam să urmăresc vagabonzii care, către amurg, în zilele ploioase, intrau în oraş şi treceau şontâc-şontâc, cu legăturicile spânzurate în toiag legănându-li-se în spinare; şi, ca atunci, mi s-a părut că simt mirosul pământului reavăn, al frunzelor ude şi al măceşilor şi suflarea vânturilor de care fusesem bătut de-a lungul istovitoarei mele călătorii.</p>
               <p rend="justify">Scârţâitul uşilor din peretele lambrisat m-a făcut să tresar şi să mă întorc. Şi în timp ce se îndrepta spre mine, ochii ei frumoşi şi senini s-au încrucişat cu ai mei. S-a oprit, şi-a dus mâna la piept şi am cuprins-o în braţe.</p>
               <p rend="justify">—  Agnes! Draga mea! Nu s-ar fi cuvenit să vin aşa, pe neaşteptate!</p>
               <p rend="justify">—  Nu, nu! Mă bucur nespus să te revăd, Trotwood!</p>
               <p rend="justify">—  Dragă Agnes, sunt fericit să te revăd!</p>
               <p rend="justify">Am strâns-o la piept şi, o bucată de vreme, am rămas amândoi tăcuţi. După aceea ne-am aşezat unul lângă altul; şi pe chipul ei de înger, întors către mine, am citit acea urare de bun venit la care visasem zi şi noapte, ani de-a rândul.</p>
               <p rend="justify">Era atât de sinceră, atât de frumoasă, atât de bună, îi datoram atâta recunoştinţă şi-mi era atât de dragă, încât n-am găsit cuvinte ca să exprim ceea ce simţeam. Am încercat s-o binecuvântez, am încercat să-i mulţumesc, am încercat să-i spun (cum de multe ori îi spusesem în scrisorile mele) ce înrâurire avusese asupra mea; dar toate strădaniile mele au fost zadarnice. Dragostea şi bucuria mea erau mute.</p>
               <p rend="justify">Cu liniştea ei încântătoare a izbutit să-mi potolească tulburarea; m-a dus înapoi cu gândul la vremea despărţirii; mi-a vorbit despre Emily, pe care pe ascuns o vizitase de multe ori; mi-a vorbit cu emoţie de mormântul Dorei. Cu intuiţia sigură a unui suflet ales, mi-a atins atât de delicat şi atât de armonios strunele amintirii, încât nu s-a produs nici o singură notă discordantă; am putut asculta acea muzică tristă, depărtată, fără a nutri dorinţa să alung niciuna din reminiscenţele ce le trezea. Cum aş fi putut nutri asemenea dorinţă de vreme ce toate erau indisolubil legate de ea, de geniul meu cel bun?</p>
               <p rend="justify">—  Acum e rândul tău, Agnes, i-am spus în cele din urmă. Povesteşte-mi despre tine. Despre viaţa ta aproape că nu mi-ai spus nimic în tot acest timp!</p>
               <p rend="justify">—  Ce ţi-aş putea spune? mi-a răspuns cu zâmbetu-i radios. Papa e sănătos. Precum vezi, trăim liniştiţi în casa noastră; am scăpat de griji, ne-am recăpătat casa; şi ştiind aceste lucruri, dragă Trotwood, ştii totul.</p>
               <p rend="justify">—  Totul, Agnes? am întrebat-o.</p>
               <p rend="justify">S-a uitat la mine, şi peste chipul ei a fluturat parcă o umbră de mirare.</p>
               <p rend="justify">—  Nimic altceva, surioară? am insistat.</p>
               <p rend="justify">Culoarea pe care tocmai o pierduse i-a revenit în obraz şi apoi a dispărut din nou, A zâmbit; cu tristeţe şi resemnare, parcă; şi a clătinat din cap.</p>
               <p rend="justify">Încercasem s-o stârnesc să-mi vorbească despre sentimentul la care făcuse aluzie mătuşa; căci, oricâtă durere aveau să-mi pricinuiască destăinuirile ei, se cuvenea să-mi strunesc inima şi să-mi fac datoria. Am băgat totuşi de seamă că era stingherită şi n-am stăruit.</p>
               <p rend="justify">—  Ai mult de lucru, Agnes dragă?</p>
               <p rend="justify">—  Cu şcoala? m-a întrebat, ridicând din nou ochii, deplin liniştită şi senină.</p>
               <p rend="justify">—  Da. E obositor, nu-i aşa?</p>
               <p rend="justify">—  E o muncă atât de plăcută, încât mi se pare că-i aproape o ingratitudine din parte-mi s-o numesc muncă.</p>
               <p rend="justify">—  Ţie faptele bune niciodată nu-ţi par o corvoadă, i-am zis.</p>
               <p rend="justify">A  roşit şi apoi a pălit din nou; şi când şi-a plecat capul, am observat din nou acelaşi zâmbet trist.</p>
               <p rend="justify">—  N-ai vrea să aştepţi să-l vezi pe papa şi să stai toată ziua la noi? m-a întrebat voioasă Agnes. Poate că ai vrea să dormi în vechea ta odaie? A ta, căci aşa îi spuneam noi totdeauna.</p>
               <p rend="justify">Să rămân peste noapte, nu puteam, i-am spus, fiindcă îi făgăduisem mătuşii să mă întorc; dar bucuros voi sta până seara.</p>
               <p rend="justify">—  Trebuie să lipsesc puţin, mi-a zis Agnes, dar iată, Trotwood, aici-s cărţile şi notele muzicale de altădată.</p>
               <p rend="justify">—  Văd aici chiar şi florile de altădată, i-am spus, privind în jur; sau cel puţin soiurile de altădată.</p>
               <p rend="justify">—  Mi-a făcut plăcere ca în timpul absenţei tale să păstrez toate cele aşa cum au fost când eram copii, mi-a explicat Agnes, zâmbind. Căci am fost, pare-mi-se, foarte fericiţi atunci.</p>
               <p rend="justify">—  Fericiţi am fost, ştie Domnul! am încuviinţat.</p>
               <p rend="justify">—  Şi fiece lucruşor care-mi aducea aminte de fratele meu mi-era un prieten drag, mi-a zis Agnes, întorcând către mine, cu o expresie afectuoasă, ochii ei sinceri. Până şi asta, a adăugat, arătându-mi punguţa pentru chei, ce-i atârna la brâu, parcă-mi zornăie la ureche o melodie de altădată!</p>
               <p rend="justify">A  zâmbit din nou şi, ieşind pe uşiţa pe care intrase, a părăsit odaia.</p>
               <p rend="justify">Era datoria mea să păzesc şi să păstrez cu evlavie dragostea ei de soră. Era tot ce-mi mai rămăsese, şi era o comoară. Dacă aş fi zdruncinat vreodată temeliile sacrosanctei încrederi şi ale obişnuinţei pe care se rezema, aş pierde-o şi n-aş mai putea s-o redobândesc niciodată. Am privit în faţă, cu bărbăţie, această perspectivă. Cu cât o iubeam mai mult, cu atât mai puţin mi-era îngăduit s-o uit vreodată.</p>
               <p rend="justify">Am ieşit să mă plimb puţin; şi zărindu-l pe adversarul meu de odinioară, măcelarul – care ajunsese constable55 şi îşi atârnase toiagul în prăvălie – m-am dus să revăd locul unde m-am încăierat cu el; şi acolo am zăbovit gândindu-mă la miss Shepherd şi la cea mai mare dintre surorile Larkins, şi la toate simpatiile şi antipatiile mele din vremea aceea. Afară de Agnes, niciuna nu rezistase vremii; şi dânsa, ca o stea, strălucea deasupra mea, tot mai tare şi mai sus.</p>
               <p rend="justify">Când m-am înapoiat, mister Wickfield tocmai se întorsese de la grădina lui, situată la vreo două sau trei mile afară din oraş, unde se ducea să lucreze mai în fiecare zi. Era aşa cum mi-l zugrăvise mătuşa. Ne-am aşezat la masă împreună cu vreo cinci-şase fetiţe; şi mi s-a părut că dânsul nu era decât umbra mândrului portret din perete.</p>
               <p rend="justify">Pacea şi tihna, legate în amintirea mea de acele locuri, domneau din nou peste ele. La sfârşitul mesei, întrucât mister Wickfield n-a băut vin şi întrucât nici eu n-am vrut să beau, ne-am dus sus, unde Agnes împreună cu elevele ei cântau, se jucau şi lucrau. După ceai, fetiţele au plecat; şi am rămas noi trei, depănând amintiri din vremi apuse.</p>
               <p rend="justify">—  Ştii prea bine, Trotwood, că am multe motive să regret… să regret şi să-mi fac amarnice mustrări în privinţa celor ce-am făcut în trecut, mi-a zis mister Wickfield, clătinându-şi capul albit. Cu toate acestea, chiar de mi-ar sta în putere, n-aş şterge trecutul cu buretele.</p>
               <p rend="justify">Privind la făptura de lângă el, îndată i-am dat crezare.</p>
               <p rend="justify">—  Pentru că ar însemna totodată să şterg cu buretele, a urmat el, şi răbdarea şi devotamentul, şi credinţa şi dragostea filială pe care nu se cuvine să le uit vreodată, nici chiar de ar însemna să uit de mine însumi.</p>
               <p rend="justify">—  Vă înţeleg, sir! i-am zis cu glas scăzut. Şi eu am – şi am avut întotdeauna – o adevărată veneraţie pentru aceste virtuţi.</p>
               <p rend="justify">—  Dar nimeni, nici măcar dumneata, nu ştie, mi-a răspuns, cât de multe a făcut, câte a îndurat, cât s-a luptat! Draga de ea!</p>
               <p rend="justify">Îşi pusese, rugătoare, mâna pe braţul tatălui ei, ca să-l oprească; şi era foarte, foarte palidă.</p>
               <p rend="justify">—  Bine, bine, i-a zis, oftând, şi, precum am înţeles, renunţând să mai amintească nu ştiu ce încercare prin care dânsa trecuse sau poate că mai urma să treacă în legătură cu ceea ce-mi spusese mătuşa. Da, da! Nu ţi-am vorbit niciodată de maică-sa, nu-i aşa, Trotwood. Ţi-a vorbit altcineva de ea?</p>
               <p rend="justify">—  Niciodată, sir.</p>
               <p rend="justify">—  Nu-s multe de spus, cu toate că am avut mult de suferit! S-a căsătorit cu mine împotriva voinţei tatălui ei. Şi acesta n-a mai vrut să ştie de ea. Înainte ca Agnes să vină pe lume, l-a rugat s-o ierte. Era un om foarte aspru, iar mama ei murise de mult. A refuzat-o. Asta i-a zdrobit inima.</p>
               <p rend="justify">Agnes s-a rezemat de umărul lui şi şi-a strecurat braţul în jurul gâtului lui.</p>
               <p rend="justify">—  Avea o inimă iubitoare şi duioasă, şi aceasta fusese zdrobită, a urmat mister Wickfield. Ştiam cât de gingaşă era din fire. Nimeni n-ar fi putut s-o cunoască mai bine decât mine. M-a iubit din suflet, dar niciodată n-a fost fericită. Tot timpul a măcinat-o în taină această durere; şi fiind plăpândă şi descurajată, când a respins-o ultima oară – căci nu o dată îl rugase s-o ierte – s-a mistuit şi s-a prăpădit. Mi-a lăsat-o pe Agnes, care abia împlinise două săptămâni, şi părul cărunt, care, îţi aduci aminte, îl aveam când ai venit aici întâia oară.</p>
               <p rend="justify">A  sărutat-o pe Agnes pe obraz.</p>
               <p rend="justify">—  I-am purtat fetiţei mele o dragoste bolnăvicioasă, dar mintea mi-era răvăşită. N-am să insist asupra acestui lucru. Nu despre mine vreau să-ţi vorbesc, Trotwood, ci despre mama ei şi despre ea. Dacă am să-ţi împărtăşesc orice detaliu despre ceea ce sunt sau despre ce-am fost, ştiu că vei ghici totul. Cum este Agnes, n-am nevoie să-ţi mai spun. Întotdeauna în caracterul ei parcă am regăsit ceva din povestea bietei maică-sii; iată ce-am vrut să-ţi povestesc astă-seară, când, după mari schimbări, ne găsim din nou împreună. Şi ţi-am povestit totul.</p>
               <p rend="justify">Şi după ce l-am ascultat, capul lui plecat pe piept şi chipul ei îngeresc şi dragostea ei filială mi s-au părut şi mai patetice ca până atunci. Şi dacă aş fi avut nevoie de vreo imagine ca să-mi fixez în amintire seara revederii, cred că această scenă ar fi fost cea mai potrivită.</p>
               <p rend="justify">Peste puţin, Agnes s-a ridicat de lângă tatăl ei; şi trecând cu pas uşor la pian, ne-a cântat câteva vechi melodii, pe care adesea le mai ascultasem în încăperea aceea.</p>
               <p rend="justify">—  Te gândeşti cumva să pleci din nou? m-a întrebat Agnes când m-am apropiat.</p>
               <p rend="justify">—  Surioara mea ce zice?</p>
               <p rend="justify">—  Sper că nu.</p>
               <p rend="justify">—  Atunci îţi voi spune, Agnes, că nu mă gândesc.</p>
               <p rend="justify">—  Îţi spun, Trotwood, pentru că m-ai întrebat că, după părerea mea, nici n-ar trebui să pleci, mi-a zis timid. Reputaţia şi succesul tot mai mare de care te bucuri îţi sporesc posibilităţile de a face bine; şi dacă eu, una, aş putea să-mi cruţ fratele, a urmat Agnes, privindu-mă în ochi, timpul poate că nu cruţă.</p>
               <p rend="justify">—  Pe mine tu m-ai făcut ceea ce sunt, Agnes! Ar trebui să ştii mai bine decât oricine.</p>
               <p rend="justify">—  Eu, pe tine, Trotwood?</p>
               <p rend="justify">—  Da, Agnes, fetiţă dragă! i-am zis, înclinându-mă către dânsa. Azi, când ne-am întâlnit, am vrut să-ţi mărturisesc ceva care-mi stăruie în minte încă de la moartea Dorei. Îţi mai aduci aminte cum ai coborât în seara aceea, în salonaşul nostru, făcându-mi semn să privesc în sus, Agnes?</p>
               <p rend="justify">—  Vai, Trotwood, mi-a răspuns ea, cu ochii umezi de lacrimi. Atât de iubitoare, atât de plină de încredere şi atât de tânără! Cum aş putea uita vreodată?</p>
               <p rend="justify">—  Adesea m-am gândit că aşa cum, în clipa aceea, ai fost pentru mine ca o surioară, aşa ai fost întotdeauna. Neîncetat mi-ai făcut semn să privesc în sus, Agnes; neîncetat m-ai călăuzit către mai bine; neîncetat m-ai îndreptat spre ţeluri mai înalte.</p>
               <p rend="justify">S-a mulţumit să clatine din cap; dar printre lacrimi am desluşit acelaşi zâmbet trist şi resemnat.</p>
               <p rend="justify">—  Şi pentru asta îţi sunt atât de recunoscător, Agnes, mă simt atât de legat de tine, încât nu găsesc un nume vrednic de afecţiunea ce-ţi port în adâncul inimii. Aş vrea să ştii, deşi nu mă pricep cum să-ţi spun, că toată viaţa am să-mi îndrept privirile spre tine şi am să mă las călăuzit de tine, aşa cum m-ai călăuzit prin bezna care a trecut. Orice s-ar întâmpla, orice legături noi te-ar prinde, orice schimbări ar putea interveni între noi, mereu spre tine-mi voi îndrepta privirile şi te voi iubi aşa cum te iubesc acum şi cum întotdeauna te-am iubit. Pentru mine vei rămâne în veci o mângâiere şi un reazem, aşa cum ai fost întotdeauna. Până în clipa morţii te voi avea de-a pururi în faţa mea, scumpă surioară, făcându-mi semn să privesc în sus!</p>
               <p rend="justify">Mi-a dat mâna şi mi-a spus că era mândră de mine şi de cuvintele mele; cu toate că îi aduceam laude pe care nu le merita nici pe departe. Apoi a continuat să cânte încetişor la pian, fără a-şi lua ochii de la mine.</p>
               <p rend="justify">—  Ştii, Agnes, lucrurile ce le-am aflat în astă-seară parcă ar face parte integrantă din simţământul pe care l-am încercat când te-am văzut întâia oară, cu care am stat alături de tine pe vremea când eram băiat la şcoală.</p>
               <p rend="justify">—  Ştiai că n-am mamă, mi-a răspuns zâmbind, şi asta te-a înduioşat în privinţa mea.</p>
               <p rend="justify">—  Mai mult chiar, Agnes, îmi dădeam seama, ca şi cum aş fi cunoscut întreaga poveste, că erai înconjurată de o inexplicabilă aură de duioşie şi delicateţe; că era ceva care pe oricine altul l-ar fi putut înăcri (şi acum înţeleg că într-adevăr era ceva), dar pe tine, nu.</p>
               <p rend="justify">A  cântat încetişor mai departe, continuând să se uite la mine.</p>
               <p rend="justify">—  Ai să râzi de mine, Agnes, dacă am să-ţi spun că-mi fac plăcere aceste divagaţii?</p>
               <p rend="justify">—  Nu!</p>
               <p rend="justify">—  Sau dacă ţi-aş spune că încă de atunci mi-am dat, pare-mi-se, seama c-ai fi în stare să iubeşti şi să fii devotată în pofida oricăror deziluzii şi să nu încetezi a iubi niciodată, până la moarte? Ai râde de asemenea visuri?</p>
               <p rend="justify">—  Vai, nu! Vai, nu!</p>
               <p rend="justify">O  umbră de amărăciune i-a întunecat faţa o clipă, dar până să-mi treacă fiorul de spaimă ce mi-l pricinuise, a şi pierit fără urmă; şi dânsa a continuat să cânte la pian, privindu-mă cu zâmbetul ei senin.</p>
               <p rend="justify">În timp ce mă înapoiam, călare, prin noaptea singuratică, biciuit de vânt ca de nu ştiu ce reminiscenţe, mi-am adus aminte de această umbră şi m-a prins teama că era nefericită. Fericit nu eram nici eu; dar deocamdată izbutisem să închid cu lacăt şi pecete trecutul şi, amintindu-mi cum îmi făcuse semn să privesc în sus, m-am gândit că arătase către ceruri, unde, cândva, în lumea tainică de apoi, s-ar putea să-mi fie dat s-o iubesc cu o dragoste necunoscută pe pământ şi să-i povestesc despre zbuciumul zilelor când o iubisem pe tărâmul acesta.</p>
            </div>
            <div type="div2" rend="P2">
               <head>
                  <label>Capitolul LXI.</label>Îmi sunt înfăţişaţi doi interesanţi deţinuţi</head>
               <p rend="justify">Pentru un timp – până aveam să isprăvesc de scris cartea la care lucram, ceea ce socoteam că va mai dura câteva luni – m-am stabilit în casa mătuşii, la Dover; şi acolo, lângă fereastra de unde, în seara când am fost primit sub acel acoperiş, privisem marea strălucind sub razele lunii, mi-am urmat liniştit munca.</p>
               <p rend="justify">Credincios hotărârii de a nu pomeni despre scrierile mele decât în măsura în care, întâmplător, ar avea legătură cu desfăşurarea povestirii, nu vorbesc aici despre năzuinţele, bucuriile, zbuciumul şi izbânzile artei mele. Am mai spus că m-am dedicat acesteia cu cea mai mare seriozitate şi că i-am închinat toate resursele sufletului meu. Dacă scrierile pe care le-am dat la iveală au vreo valoare, despre rest să vorbească singure. Altfel, degeaba le-am scris, iar restul nu prezintă interes pentru nimeni.</p>
               <p rend="justify">Din când în când mă duceam la Londra să mă pierd în vâltoarea vieţii de acolo sau să mă sfătuiesc cu Traddles în vreo chestiune de afaceri. În lipsa mea administrase cu iscusinţă drepturile ce-mi reveneau; şi situaţia mea era înfloritoare. Întrucât, datorită renumelui meu, începusem să primesc de la necunoscuţi un număr uriaş de scrisori – cele mai multe lipsite de conţinut şi la care era extrem de greu să răspunzi – m-am înţeles cu Traddles ca, alături de firma lui, pe uşa biroului să înscrie şi numele meu. Acolo, poştaşul lăsa bushels întregi de scrisori pentru mine; şi din când în când mă duceam acolo să le triez, ca un ministru de interne, numai că nu primeam salariu pentru treaba asta.</p>
               <p rend="justify">În vrafurile de corespondenţă se strecura uneori câte o propunere ispititoare din partea unuia dintre numeroşii misiţi care se învârteau pe la „Doctors' Commons”, să-l las să practice sub numele meu (după ce voi face formalităţile necesare ce mai rămăseseră de îndeplinit pentru a obţine titlul de proctor), în schimbul unui procent din beneficii. Am refuzat însă aceste propuneri, căci ştiam că erau şi aşa destui care lucrau sub nume de împrumut şi socoteam că „Doctors' Commons” avea o reputaţie destul de proastă şi fără ca să mai contribui şi eu la stricarea ei.</p>
               <p rend="justify">Când numele meu a răsărit proaspăt şi lucios pe uşa lui Traddles, fetele de mult plecaseră acasă; iar băiatul cel isteţ se prefăcea că niciodată n-ar fi auzit de Sophy, care stătea închisă într-o odaie dosnică şi, de câte ori îşi ridica privirile de la lucrul ei de mână, nu vedea jos decât un petic de grădină plin de funingine şi o cişmea. Dar întotdeauna o găseam acolo, veselă şi primitoare, şi adesea, când nu se auzeau paşi pe scară, fredona baladele ei din Devonshire şi-l zăpăcea cu cântecul pe băiatul cel isteţ, care stătea în birou.</p>
               <p rend="justify">La început n-am putut înţelege de ce o găseam atât de des pe Sophy scriind într-un catastif şi de ce, îndată ce veneam, îl închidea şi-l băga repede în sertarul măsuţei, Curând încă am dezlegat enigma. Într-o bună zi, Traddles (care tocmai se întorsese de la tribunal pe o ploaie măruntă, şi rece) a scos un document din birou şi m-a întrebat ce credeam despre scrisul acela.</p>
               <p rend="justify">—  O nu, Tom! a strigat Sophy, care tocmai îi încălzea papucii în faţa căminului.</p>
               <p rend="justify">—  De ce nu, draga mea? i-a întors Traddles pe un ton foarte încântat. Ce zici de scrisul ăsta, Copperfield?</p>
               <p rend="justify">—  E cât se poate de frumos şi de citeţ. De când sunt n-am văzut o mână mai sigură! i-am răspuns.</p>
               <p rend="justify">—  Nu seamănă a scris de femeie, nu-i aşa?</p>
               <p rend="justify">—  A scris de femeie? am repetat. Seamănă, dar nu răsare!</p>
               <p rend="justify">Fericit, Traddles a pufnit în râs şi mi-a destăinuit că documentul era scris de Sophy: că Sophy declarase sus şi tare că în curând „Tom” va avea nevoie de un copist şi că această slujbă dânsa o va ocupa; că îşi formase acest scris după un model; şi că ajunsese să transcrie… nu mai ştiu câte pagini pe ceas. Când a auzit că-mi dezvăluie toate acestea, Sophy, foarte jenată, mi-a explicat că atunci când va fi numit judecător, „Tom” are să fie desigur mai puţin indiscret. Ceea ce Tom a tăgăduit, susţinând că orice s-ar întâmpla, va fi totdeauna mândru de devotamentul ei.</p>
               <p rend="justify">—  Ai, într-adevăr, o soţie cât se poate de bună şi drăguţă, dragă Traddles! i-am spus răzând după ce dânsa a ieşit din odaie.</p>
               <p rend="justify">—  Dragă Copperfield, mi-a răspuns Traddles, e cea mai drăguţă fată din lume! Dacă ai şti, Copperfield, cum îngrijeşte de toate; cât de punctuală e, cum se pricepe la gospodărie, ce econoamă şi ce ordonată e; şi ce veselă şi bine dispusă mai e!</p>
               <p rend="justify">—  Într-adevăr, ai de ce s-o lauzi! Eşti un om fericit. Cred că vă faceţi unul pe altul, şi amândoi împreună, doi dintre cei mai fericiţi oameni din lume.</p>
               <p rend="justify">—  Nu încape îndoială că suntem doi dintre cel mai fericiţi oameni. Recunosc fără nici o rezervă. Zău, Copperfield, când o văd cum în zilele astea scurte de iarnă se scoală cu noaptea-n cap ca să facă pregătirile gospodăreşti de cuviinţă, când o văd cum, pe orice vreme, face piaţa înainte de ora la care începe activitatea aici la „Gray's Inn”, când o văd cum ştie să înjghebeze mese minunate din te-miri-ce, făcând mereu pudding-uri şi plăcinte, când o văd cum pune fiecare lucru la locul său şi că totdeauna e îngrijită şi cochetă şi când o văd cum seara, oricât de târziu ar fi, stă cu mine, bine dispusă şi săritoare, numai spre a-mi face plăcere, zău, Copperfield, că nu-mi vine a crede ochilor!</p>
               <p rend="justify">Chiar şi cu papucii pe care dânsa i-i încălzise s-a arătat tandru când i-a tras pe picior şi, satisfăcut, şi-a întins picioarele la foc.</p>
               <p rend="justify">—  Uneori, zău, nu-mi vine a crede, a urmat Traddles. Şi apoi, bucuriile pe care le avem! Dragă Doamne, nu-s costisitoare, dar sunt minunate! Unde oare ne-am putea simţi mai bine decât când stăm acasă seara şi zăvorâm uşa de la intrare şi tragem aceste perdele lucrate de mâna ei? Când e vremea frumoasă şi ieşim seara la plimbare, străzile ne oferă bucurii nenumărate. Ne uităm la vitrinele strălucitoare ale bijutierilor; îi arăt scumpei mele Sophy pe care dintre şerpii cu ochi de diamant, încolăciţi pe perniţele de atlaz alb, i l-aş cumpăra dacă mi-ar da mâna; iar Sophy îmi arată ceasul de aur cu capac bătut cu pietre scumpe şi cu resort elicoidal şi cu fel de fel de dispozitive pe care mi l-ar dărui dacă i-ar da mâna; alegem linguriţele şi furculiţele, precum şi cuţitele de peşte şi de unt şi cleştii de zahăr pe care i-am prefera amândoi dacă i-am putea cumpăra; şi plecăm ca şi cum i-am fi cumpărat! Apoi, când, colind square-urile şi străzile aristocratice, vedem o casă de închiriat, uneori ne oprim să ne uităm şi ne punem întrebarea: ar fi oare potrivită să ne mutăm în ea dacă m-ar numi judecător? Şi ne apucăm să o împărţim: cutare odaie pentru noi, cutare alta pentru fete, şi aşa mai departe, până ce hotărâm dacă e sau nu bună pentru noi, după cum e cazul. Câteodată mergem la teatru, în fund, la parter, cu bilete cumpărate pe jumătate preţ – şi după mine merită să plăteşti banii ăia numai ca să respiri atmosfera de teatru – şi gustăm din plin spectacolele, căci Sophy crede fiecare cuvânt rostit pe scenă, şi eu de asemeni. În drum spre casă cumpărăm o gustare de la un birt sau o langustă mai mică de la pescărie, o aducem aici acasă şi pregătim un adevărat ospăţ, tot vorbind despre cele văzute. Ei, spune şi tu, Copperfield, dac-aş fi lord-cancelar, am mai putea face toate astea?</p>
               <p rend="justify">„Orice ai fi tu, dragul meu Traddles, tot numai lucruri bune şi plăcute ai face”, am zis în gândul meu, apoi l-am întrebat cu glas tare:</p>
               <p rend="justify">—  Ia ascultă, presupun că acuma nu mai desenezi schelete niciodată?</p>
               <p rend="justify">—  La drept vorbind, mi-a răspuns Traddles râzând şi roşind, n-aş putea spune că m-am lăsat cu totul de acest obicei, dragă Copperfield. Căci mai deunăzi, aşteptându-mi rândul pe una din băncile din fund ale tribunalului „King's Bench”, cu tocul în mână, mi s-a năzărit să fac o încercare, ca să văd dacă n-am pierdut îndemânarea. Şi mi-e teamă că pe spatele pupitrului a rămas un schelet cu perucă.</p>
               <p rend="justify">Am râs amândoi din toată inima, după care, zâmbind, Traddles s-a uitat la foc şi, cu o inflexiune îngăduitoare, a îngânat:</p>
               <p rend="justify">—  Bietul Creakle!</p>
               <p rend="justify">—  Tocmai am primit o scrisoare de la… ticălos, i-am zis.</p>
               <p rend="justify">Căci niciodată nu eram mai puţin dispus să-i trec cu vederea cum îl bătea pe Traddles odinioară decât atunci când îl vedeam pe Traddles gata să-l ierte.</p>
               <p rend="justify">—  De la Creakle, directorul şcolii? Ei, nu! a exclamat Traddles.</p>
               <p rend="justify">—  Printre aceia care, atraşi de faima şi buna mea stare crescânde, acum descoperă subit că m-au iubit întotdeauna, se află şi Creakle în persoană, i-am zis, aruncând o privire asupra teancului de scrisori. Nu mai e director de şcoală. S-a retras. Deţine o magistratură în Middlesex.</p>
               <p rend="justify">Credeam că Traddles se va mira, dar nu s-a mirat deloc.</p>
               <p rend="justify">—  Şi cum crezi c-a ajuns magistrat în Middlesex? l-am întrebat.</p>
               <p rend="justify">—  Doamne! Greu de răspuns la întrebarea asta. Poate că o fi votat pentru cineva sau o fi dat bani cu împrumut cuiva sau o fi cumpărat ceva de la careva sau o fi făcut vreo slujbă nu ştiu cui care le-o fi cunoscut şi l-o fi înduplecat pe lordul locotenent al comitatului56 să propună numirea lui.</p>
               <p rend="justify">—  Fapt e că de numit l-a numit. Şi, iată, îmi scrie că ar fi fericit să-mi prezinte, în acţiune, singurul sistem penitenciar just, singura metodă infailibilă de a obţine căinţa sinceră şi îndreptarea durabilă a deţinuţilor, care este, precum ştii, regimul celular. Ce părere ai?</p>
               <p rend="justify">—  Despre sistem? m-a întrebat Traddles grav.</p>
               <p rend="justify">—  Nu. Dacă să primesc invitaţia şi dacă vrei să mă însoţeşti?</p>
               <p rend="justify">—  N-am nimic împotrivă.</p>
               <p rend="justify">—  Atunci, îi scriu că primesc. Îţi aminteşti cum acelaşi mister Creakle (ca să nu vorbesc de felul cum se purta cu noi) şi-a alungat fiul din casă şi cum le scotea sufletul şi soţiei şi fiicei sale?</p>
               <p rend="justify">—  Desigur, a zis Traddles.</p>
               <p rend="justify">—  Ei bine, dacă ai să-i citeşti scrisoarea, ai să constaţi că e cel mai înţelegător dintre oameni faţă de condamnaţii care au săvârşit toate nelegiuirile imaginabile, deşi nu dă dovadă de înţelegere faţă de nici o altă categorie de oameni.</p>
               <p rend="justify">Traddles a dat din umeri şi nu s-a arătat câtuşi de puţin surprins. Nu mă aşteptasem să fie surprins, căci nici eu nu eram; ar fi însemnat că în viaţă nu mi-ar fi fost dat să văd decât prea puţine asemenea enormităţi. Am hotărât împreună când să-l vizităm şi i-am răspuns lui mister Creakle încă în seara aceea.</p>
               <p rend="justify">În ziua stabilită – chiar a doua zi, mi se pare, dar asta n-are importanţă – Traddles şi cu mine ne-am dus la închisoarea unde Creakle era mare şi tare. Era o clădire imensă, solidă, ridicată cu cheltuieli uriaşe. Fără să vreau, în timp ce ne apropiam de poartă, m-am gândit ce furtună de proteste s-ar fi dezlănţuit în toată ţara dacă vreun naiv ar fi propus să se investească jumătate din suma respectivă pentru ridicarea unei şcoli profesionale pentru tineret sau a unui azil de bătrâni.</p>
               <p rend="justify">Într-un birou, care foarte bine ar fi putut să fie situat şi la parterul Turnului Babel, atât erau de masive proporţiile lui, am fost prezentaţi fostului nostru director de şcoală, care se afla în mijlocul unui grup alcătuit din doi sau trei magistraţi şi din câţiva vizitatori pe care îi aduseseră cu ei. M-a primit ca unul care într-un trecut îndepărtat îmi plămădise caracterul şi care totdeauna mă iubise din suflet. Când i l-am prezentat pe Traddles, mister Creakle a arătat cam în aceiaşi termeni, dar ceva cu mai puţină căldură, că întotdeauna a fost călăuza, povăţuitorul şi prietenul lui Traddles. Venerabilul nostru profesor îmbătrânise mult, înfăţişarea însă nu i se schimbase în bine. Era la fel de roşu în obraz ca odinioară, iar ochii îi erau la fel de mici şi mai înfundaţi în orbite. Părul cărunt, şi parcă jilav – de care-mi amintesc atât de bine – căzuse aproape cu totul; şi pe capul rămas pleşuv vinele-i groase nu erau întru nimic mai plăcute la vedere.</p>
               <p rend="justify">După încheierea conversaţiei cu gentlemen-ii aceia, din care aş fi putut deduce că nimic pe lume nu este mai presus de asigurarea cu orice preţ a confortului maxim posibil pentru deţinuţi şi că nu ar mai fi rămas nici o problemă de rezolvat în afara zidurilor închisorilor, am pornit să vizităm instituţia. Fiind ora prânzului, ne-am dus mai întâi în bucătăria cea mare, unde era în curs măsurarea cu exactitate şi precizie de ceasornic a porţiilor destinate fiecărui deţinut în parte (care urmau să le fie servite în celulele respective). I-am şoptit lui Traddles că mă întrebam dacă îşi dădea oare seama cineva de contrastul izbitor dintre hrana asta îmbelşugată şi de bună calitate şi masa nu a săracilor, ci a soldaţilor, a marinarilor şi a muncitorilor, a covârşitoarei majorităţi a lumii truditorilor cinstiţi; dintre aceştia nici măcar unul din cinci sute nu mânca pe jumătate atât de bine. Am fost informat însă că nivelul de trai ridicat constituia una dintre cerinţele „sistemului”; şi pe scurt, pentru a încheia o dată pentru totdeauna cu sistemul ăsta, am aflat că, în această privinţă, ca şi în toate celelalte, „sistemul” înlătura orice îndoieli şi lichida toate anomaliile. Am avut impresia că nimeni n-avea nici cea mai vagă idee că afară de acest „sistem” or mai fi existând şi alte sisteme care s-ar cuveni să fie ţinute în seamă.</p>
               <p rend="justify">În timp ce străbăteam nişte coridoare impunătoare, l-am întrebat pe mister Creakle şi pe prietenii săi care erau principalele avantaje ale acestui atotputernic sistem, care le lăsa în urmă pe toate celelalte. Mi s-a răspuns că acestea se rezumau la izolarea totală a deţinuţilor – ceea ce însemna că niciunul dintre deţinuţii aflaţi acolo nu ştia nimic despre ceilalţi – şi la faptul că în felul acesta deţinuţii erau determinaţi să ajungă într-o stare de spirit care ducea la sincere mustrări de cuget şi la pocăinţă.</p>
               <p rend="justify">Totuşi, când am început să vizităm deţinuţii în celulele lor şi să străbatem coridoarele, de-a lungul cărora se aflau aceste celule, şi când ni s-a explicat felul cum erau duşi la paraclis şi aşa mai departe, mi s-a părut foarte probabil că deţinuţii ştiau destul de multe unii despre alţii şi că dispuneau de foarte bune mijloace de comunicare între ei. De altfel, cred că între timp lucrul acesta a fost demonstrat; dar întrucât în momentul acela să fi exprimat o asemenea îndoială ar fi constituit un adevărat sacrilegiu, m-am mărginit să cercetez cu cea mai mare atenţie semnele pocăinţei.</p>
               <p rend="justify">Aveam mari îndoieli şi în această privinţă. Am constatat că exista o modă a pocăinţei, aşa cum în vitrinele croitorilor văzusem haine şi veste croite după acelaşi şablon. Am auzit o sumedenie de declaraţii de căinţă prea puţin diferite chiar şi în privinţa cuvintelor (ceea ce mi s-a părut extrem de suspect). Mi-a fost dat să cunosc o sumedenie de vulpi care calomniau întregi podgorii încărcate cu struguri la care nu ajungeau; dar nu mi-a fost dat să cunosc decât prea puţine vulpi în care aş fi avut destulă încredere să le las singure lângă un ciorchine. Şi am constatat mai ales că deţinuţii care se băteau cu pumnii în piept mai tare stârneau interesul cel mai viu; şi că înfumurarea lor, vanitatea, monotonia vieţii de închisoare şi deprinderea de a trage pe sfoară (neînchipuit de dezvoltată la unii dintre ei, după cum reieşea din cazierele lor) îi îndemnau să facă aceste declaraţii, de pe urma cărora trăgeau foloase cu toţii.</p>
               <p rend="justify">Dar în cursul vizitei atâta am auzit vorbindu-se de un oarecare Număr Douăzeci-şi-Şapte, favoritul închisorii, care într-adevăr părea să fie un deţinut model, încât m-am hotărât să nu trag nici o concluzie până nu-l voi vedea pe Douăzeci-şi-Şapte. Am aflat că şi Numărul Douăzeci-şi-Opt era o vedetă de prima mână; dar avusese nenorocul ca strălucirea lui să fie întrucâtva întunecată de strălucirea excepţională a lui Douăzeci-şi-Şapte. Am auzit povestindu-se atâtea despre Douăzeci-şi-Şapte, despre cucernicele îndemnuri ce le adresa tuturor şi despre frumoasele scrisori pe care le trimitea mamei sale (de a cărei situaţie părea foarte îngrijorat), încât începusem să ard de nerăbdare să-l cunosc.</p>
               <p rend="justify">Am fost însă nevoit să-mi stăpânesc nerăbdarea câtva timp, Numărul Douăzeci-şi-Şapte fiind rezervat pentru efectul final. Dar în cele din urmă ne-am oprit în faţa uşii celulei sale; şi mister Creakle, după ce s-a uitat puţin prin vizetă, ne-a comunicat, stăpânit de o admiraţie fără margini, că citea din Cartea de imnuri.</p>
               <p rend="justify">Dorinţa de a-l vedea pe Douăzeci-şi-Şapte citind Cartea de imnuri a fost atât de mare, încât imediat s-au înghesuit la vizetă şase sau şapte capete. Ca să înlăture acest neajuns şi ca să ne dea posibilitatea de a sta de vorbă cu Douăzeci-şi-Şapte în toată neprihănirea lui, mister Creakle a dat ordin să se descuie uşa celulei şi ca Douăzeci-şi-Şapte să fie scos pe coridor. Aşa s-a făcut; şi atunci spre marea noastră uimire, a lui Traddles şi a mea, am băgat de seamă că pocăitul cu numărul Douăzeci-şi-Şapte era Uriah Heep în persoană!</p>
               <p rend="justify">Ne-a recunoscut numaidecât; şi după ce a ieşit din celulă, ne-a întrebat contorsionându-se ca odinioară:</p>
               <p rend="justify">—  Ce mai faceţi, mister Copperfield? Ce mai faceţi, mister Traddles?</p>
               <p rend="justify">Faptul că ne-a recunoscut a stârnit admiraţia generală a asistenţei. Am avut impresia că mai toţi cei de faţă au fost surprinşi de faptul că nu se arătase mândru şi că binevoise să se uite la noi.</p>
               <p rend="justify">—  Ei, Douăzeci-şi-Şapte! i-a spus mister Creakle, aruncându-i o privire admirativă şi melancolică în acelaşi timp. Cum o mai duci?</p>
               <p rend="justify">—  Sunt un om foarte umil şi neînsemnat, sir! a răspuns Uriah Heep.</p>
               <p rend="justify">—  Aşa eşti dumneata, Douăzeci-şi-Şapte, i-a zis mister Creakle.</p>
               <p rend="justify">Un alt gentleman l-a întrebat atunci foarte grijuliu:</p>
               <p rend="justify">—  Te simţi bine aici?</p>
               <p rend="justify">—  Mulţumesc, sir, da! a răspuns Uriah Heep, uitându-se în ochii interlocutorului său. Aici mă simt mult mai bine decât m-am simţit vreodată în libertate. Acum îmi dau seama cât de nesocotit am fost, sir. Şi asta mă face să mă simt bine.</p>
               <p rend="justify">Câţiva gentlemen-i au fost foarte mişcaţi de acest răspuns, şi unul dintre ei, făcându-şi loc în rândul întâi, l-a întrebat, gâtuit de emoţie:</p>
               <p rend="justify">—  Dar carnea de vită cum o găseşti?</p>
               <p rend="justify">—  Mulţumesc de întrebare, sir, a răspuns Uriah, întorcându-se către cel care-i vorbise, ieri a fost mai tare decât aş fi dorit; dar datoria mea e să îndur totul. Am făcut greşeli, a adăugat Uriah cu un zâmbet smerit, şi trebuie să sufăr consecinţele fără a cârti.</p>
               <p rend="justify">A  izbucnit un murmur, parte de admiraţie pentru elevaţia aproape celestă a lui Douăzeci-şi-Şapte, parte de indignare împotriva furnizorului care dăduse loc la această declamaţie (pe care mister Creakle s-a grăbit să şi-o noteze); după care, Douăzeci-şi-Şapte a stat în mijlocul nostru, considerându-se parcă cel mai de seamă exponat aflat într-un muzeu cu o faimă deosebită. Pentru ca noi, neofiţii, să fim şi mai bine luminaţi, s-a dat în grabă porunca să fie scos şi Douăzeci-şi-Opt.</p>
               <p rend="justify">Fusesem atât de uluit de întâlnirea cu Uriah Heep, încât în clipa când l-am văzut ieşind din celulă, cu o carte pioasă în mână, pe mister Littimer, abia dacă am resimţit un amestec de uimire şi resemnare.</p>
               <p rend="justify">—  Douăzeci-şi-Opt. L-a interpelat un gentleman cu ochelari, care până atunci nu rostise nici un cuvânt, săptămâna trecută te-ai plâns, dragul meu, de felul cum este preparată porţia zilnică de cacao. S-a îmbunătăţit de atunci?</p>
               <p rend="justify">—  Mulţumesc, sir, a răspuns Littimer, a fost preparată mai bine. Dacă mi-ar fi îngăduit să fac o observaţie, sir, aş spune că am îndoieli în privinţa curăţeniei laptelui în care e fiartă; dar ştiu, sir, că de obicei la Londra laptele este subţiat cu apă şi că lapte curat e greu de găsit.</p>
               <p rend="justify">Gentleman-ul cu ochelari mi s-a părut că miza pe Douăzeci-şi-Opt împotriva lui Douăzeci-şi-Şapte, care părea să fie favoritul lui mister Creakle, căci s-au apucat fiecare să se ocupe de omul respectiv.</p>
               <p rend="justify">—  În ce stare de spirit te afli, Douăzeci-şi-Opt? a întrebat gentleman-ul cu ochelari.</p>
               <p rend="justify">—  Mulţumesc, sir, i-a răspuns mister Littimer; acuma îmi dau seama, sir, de greşelile ce le-am făcut. Sunt tulburat, sir, când mă gândesc la păcatele săvârşite de foştii mei tovarăşi; dar nădăjduiesc că se vor căi şi ei şi vor fi iertaţi.</p>
               <p rend="justify">—  Dar dumneata, personal, eşti mulţumit? l-a întrebat acelaşi, făcându-i semn de încurajare cu capul.</p>
               <p rend="justify">—  Vă sunt foarte îndatorat, sir, a răspuns mister Littimer. Sunt deplin mulţumit.</p>
               <p rend="justify">—  Ai cumva ceva pe suflet? a stăruit gentleman-ul. Dacă ai, vorbeşte, Douăzeci-şi-Opt.</p>
               <p rend="justify">—  Sir, dacă ochii nu mă înşală, a zis mister Littimer, fără a ridica privirea, aici de faţă se găseşte un gentleman care m-a cunoscut şi mai înainte, Acestui gentleman s-ar putea să-i fie de folos, sir, să afle că toate greşelile mele trecute le atribui faptului că am dus o viaţă uşuratică în serviciul unor tineri; şi faptului că m-am lăsat târât de ei în păcat, fără să fi avut puterea de a mă împotrivi. Nădăjduiesc că gentleman-ul la care mă refer nu va lua în nume de rău această observaţie. A fost făcută pentru binele lui. Eu, unul, îmi dau seama de greşelile mele trecute. Sper că şi dânsul va ajunge să se căiască de toate păcatele şi blestemăţiile la care a participat.</p>
               <p rend="justify">Am băgat de seamă că unii dintre gentleman-ii de faţă îşi puseseră mâna pavăză la ochi, de parcă tocmai ar fi intrat într-o biserică.</p>
               <p rend="justify">—  Asta îţi face cinste, Douăzeci-şi-Opt! i-a zis acela care-i pusese întrebarea. Nu mă surprinde din partea ta. Mai ai ceva de spus?</p>
               <p rend="justify">—  Sir, a răspuns mister Littimer, ridicând uşor sprâncenele, fără a-şi înălţa însă privirea, am cunoscut o tânără care a lunecat pe panta păcatului şi pe care m-am străduit s-o salvez, dar n-am izbutit. Îl rog pe gentleman-ul cu pricina, dacă-i stă în putinţă şi dacă vrea să fie atât de bun, să comunice acelei tinere că o iert pentru felul cum s-a purtat cu mine şi că o îndemn să se pocăiască.</p>
               <p rend="justify">—  Nu mă îndoiesc, Douăzeci-şi-Opt, l-a asigurat protectorul lui, că gentleman-ul în chestiune a înţeles foarte bine, ca noi toţi, de altfel, îndemnul foarte potrivit ce i l-ai adresat. Dar nu mai vrem să te reţinem.</p>
               <p rend="justify">—  Vă mulţumesc, sir! a zis mister Littimer. Gentlemen, vă salut, şi vă doresc ca, împreună cu familiile dumneavoastră să vă recunoaşteţi păcatele şi să vă îndreptaţi!</p>
               <p rend="justify">Şi rostind aceste cuvinte, Douăzeci-şi-Opt s-a retras, după ce a schimbat o privire cu Uriah; şi parcă graţie vreunui mijloc de comunicaţie necunoscut, nu erau chiar cu totul străini unul de altul; şi când uşa a fost încuiată după el, membrii grupului au început să spună în şoaptă despre dânsul că era un om cât se poate de respectabil şi că reprezenta un caz vrednic de atenţie.</p>
               <p rend="justify">—  Ia spune, Douăzeci-şi-Şapte, a glăsuit mister Creakle, după ce omul său a rămas singur în scenă, crezi că ne stă în putere să facem ceva pentru tine? Dacă da, te rog spune!</p>
               <p rend="justify">—  V-aş cere foarte umil, sir, să-mi acordaţi permisiunea de a-i scrie din nou mamei, i-a răspuns Uriah, smuncindu-şi capul hain.</p>
               <p rend="justify">—  Fireşte că ţi se va acorda, i-a zis mister Creakle.</p>
               <p rend="justify">—  Vă mulţumesc, sir! Sunt cam îngrijorat de soarta mamei. Mă tem că e în primejdie.</p>
               <p rend="justify">Un nechibzuit a întrebat: „Cum? De ce?” Dar îndată a izbucnit un murmur indignat: „Ssst!”</p>
               <p rend="justify">—  Îi e în primejdie sufletul, sir, a răspuns Uriah, răsucindu-se în direcţia de unde venise întrebarea. Aş dori ca şi mama să dobândească liniştea sufletească pe care am dobândit-o. Dacă n-aş fi nimerit aici, niciodată n-aş fi ajuns la această stare. Bine ar fi fost de-ar fi venit şi mama aici! Bine ar fi pentru toată lumea să fie arestată şi închisă aici.</p>
               <p rend="justify">Această declaraţie a stârnit o încântare fără margini – o încântare fără nici un precedent, cred.</p>
               <p rend="justify">—  Înainte să fi venit aici, am fost în gheara păcatului, a urmat Uriah, aruncându-ne o privire piezişă, de parcă ar fi vrut, de i-ar fi stat în putere, să ţintuiască la stâlpul infamiei întreaga lume exterioară căreia îi aparţineam. Acuma însă îmi dau seama de rătăcirile mele. Sunt multe păcate pe lume. Chiar şi mama-i supusă păcatului. Păcatul domneşte pretutindeni, aici, însă, nu.</p>
               <p rend="justify">—  Te-ai schimbat mult? l-a întrebat mister Creakle.</p>
               <p rend="justify">—  Vai, Doamne, dar desigur, sir! a exclamat pocăitul, plin de speranţă.</p>
               <p rend="justify">—  Dacă ai ieşi de aici, ai mai cădea în păcat? l-a întrebat altcineva.</p>
               <p rend="justify">—  Vai, ferească Dumnezeu, nu, sir!</p>
               <p rend="justify">—  Bine, i-a zis mister Creakle, îmi face plăcere să aud acest lucru. Te-ai adresat adineauri lui mister Copperfield. Ai vrea să-i mai spui ceva, Douăzeci-şi-Şapte?</p>
               <p rend="justify">—  Dumneavoastră, mister Copperfield, m-aţi cunoscut mult înainte să fi ajuns aici şi să mă fi îndreptat, a zis Uriah, uitându-se la mine, şi niciodată nu mi-a fost dat să văd, nici chiar pe chipul său, o privire mai urâcioasă. M-aţi cunoscut pe vremea când, în ciuda greşelilor mele, eram un om umil şi neînsemnat printre cei îngâmfaţi şi blând printre cei violenţi – aţi fost violent cu mine chiar dumneavoastră, mister Copperfield. Şi într-un rând, m-aţi lovit peste faţă, cum bine ştiţi.</p>
               <p rend="justify">Compătimire generală. Câteva priviri indignate aţintite asupra mea.</p>
               <p rend="justify">—  Eu, însă, vă iert, mister Copperfield, a urmat Uriah, subliniind blândeţea şi clemenţa firii sale, spre a sugera o monstruoasă şi profanatoare paralelă pe care nici nu vreau s-o consemnez. Eu iert pe toată lumea. Nu mi-ar sta bine să nutresc vreun resentiment. Vă iert din toată inima şi sper că, pe viitor, o să vă stăpâniţi pornirile pătimaşe. Şi sper că au să se căiască şi mister W. şi miss W., şi toţi membrii şleahtei aceleia de păcătoşi. S-au abătut şi asupra dumneavoastră nenorociri şi nădăjduiesc că asta are să vă priască; dar pentru dumneavoastră cel mai nimerit ar fi să veniţi aici. Şi pentru mister W., şi pentru miss W. ar fi fost mai bine să vină aici. Cea mai bună urare care v-o pot face, dumneavoastră, mister Copperfield, şi dumneavoastră, tuturor, e să vă aresteze şi să vă aducă aici. Când mă gândesc la greşelile mele de altădată şi la starea mea de azi, sunt sigur că ar fi cea mai bună soluţie şi pentru dumneavoastră. Îi plâng pe toţi aceia care nu sunt aduşi aici!</p>
               <p rend="justify">Însoţit de un mic cor de voci aprobatoare, s-a strecurat înapoi în celulă; şi atât eu, cât şi Traddles ne-am simţit uşuraţi când în urma lui uşa a fost zăvorâtă.</p>
               <p rend="justify">Caracteristic era faptul că bucuros aş fi întrebat ce anume făcuseră aceşti doi oameni de fuseseră închişi acolo. Dar despre asta, pare-se, nimeni nu avea nimic de spus. M-am adresat unuia dintre cei doi gardieni, care, judecând după expresia feţei lor, lăsau să se întrevadă că-şi dădeau foarte bine seama câte parale-făcea toată această demonstraţie.</p>
               <p rend="justify">—  Nu cumva ştiţi care a fost ultima infracţiune săvârşită de numărul Douăzeci-şi-Şapte în „nesocotinţa” lui? l-am întrebat în timp ce mergeam alături pe coridor.</p>
               <p rend="justify">Răspunsul a fost că săvârşise o infracţiune împotriva unei bănci.</p>
               <p rend="justify">—  Împotriva Băncii Angliei?</p>
               <p rend="justify">—  Da, sir. Înşelăciune, fals, săvârşite de o bandă organizată. El şi alţi câţiva. Dânsul a fost instigatorul. Urmăreau să pună mâna pe o sumă mare. Sentinţa: deportare pe viaţă. Douăzeci-şi-Şapte, cel mai pişicher din toată gaşca, cât pe-aci era să scape; dar nu i-a mers. Abia a izbutit banca să-i vină de hac… Puţin a lipsit, şi nu i-ar fi rămas altceva de făcut decât să-i pună sare pe coadă.</p>
               <p rend="justify">—  Ştiţi cumva şi ce infracţiune a săvârşit Douăzeci-şi-Opt?</p>
               <p rend="justify">—  Douăzeci-şi-Opt, mi-a răspuns gardianul în şoaptă şi uitându-se peste umăr în timp ce mergeam pe coridor, ca nu cumva să fie auzit de Creakle şi de ceilalţi vorbind cu atâta lipsă de deferenţă despre isprăvile celor doi neprihăniţi, Douăzeci-şi-Opt (osândit şi el la deportare) a luat o slujbă de valet, şi în noaptea din ajunul plecării în străinătate i-a furat tânărului său stăpân vreo două sute cincizeci de lire în numerar şi obiecte. De cazul lui îmi amintesc foarte bine, pentru că a fost prins de o pitică.</p>
               <p rend="justify">—  De cine?</p>
               <p rend="justify">—  De o femeie mărunţică. Am uitat cum o chema.</p>
               <p rend="justify">—  Nu cumva o chema Mowcher?</p>
               <p rend="justify">—  Chiar aşa! Scăpase de urmărire şi se pregătea să fugă în America, cu perucă blondă şi cu barbete false şi perfect deghizat, cum n-aţi mai văzut pe nimeni de când sunteţi; dar la Southampton femeiuşcă aceea l-a întâlnit pe uliţă şi, cu privirea ei ageră, l-a dibăcit; i-a pus piedică, l-a făcut să cadă şi l-a ţintuit locului, neîndurată ca Moartea.</p>
               <p rend="justify">—  Straşnic om mai e miss Mowcher! am exclamat eu.</p>
               <p rend="justify">—  Tot aşa aţi fi spus şi dac-aţi fi văzut-o la judecată, în picioare pe un scaun, la bară, depunându-şi mărturia, mi-a zis gardianul. Când l-a înşfăcat, a tăiat-o de-a curmezişul obrazului şi a buşit-o fără cruţare; dar ea nu l-a slăbit până nu l-a văzut închis. Îl ţinea cu atâta înverşunare, că poliţiştii s-au văzut nevoiţi să-i aresteze pe amândoi. Şi-a făcut depoziţia cu multă vervă şi a fost lăudată şi felicitată de instanţă, şi a fost petrecută cu alai până la locuinţa ei. A declarat în faţa tribunalului că l-ar fi arestat şi singură (pentru ticăloşiile pe care ştie că le săvârşise) chiar dacă ar fi avut puterea unui Samson. Şi nu mă îndoiesc că ar fi făcut-o.</p>
               <p rend="justify">Nici eu nu mă îndoiam şi, din acest motiv, stima mea pentru miss Mowcher a crescut.</p>
               <p rend="justify">Văzusem tot ce era de văzut. Degeaba ne-am fi ostenit să-i demonstrăm preaonorabilului mister Creakle că atât Douăzeci-şi-Şapte, cât şi Douăzeci-şi-Opt erau perfect consecvenţi cu ei înşişi şi neschimbaţi; că rămăseseră exact ceea ce fuseseră totdeauna; că era şi de aşteptat ca în situaţia dată nişte lepădături făţarnice ca ei să facă asemenea declaraţii; că dânşii cunoşteau cel puţin la fel de bine ca noi valoarea comercială a acestor declaraţii şi profitul imediat ce-l vor trage de pe urma lor în ziua când vor fi deportaţi peste Ocean; într-un cuvânt, că totul nu era altceva decât o farsă găunoasă, jalnică şi mârşavă. De aceea l-am lăsat cu sistemul şi cu adepţii lui şi, descumpăniţi, am plecat spre casă.</p>
               <p rend="justify">—  Ştii, Traddles, i-am zis, poate că-i totuşi preferabil ca atunci când cuiva îi intră în cap o năzdrăvănie s-o ducă până la capăt; în felul acesta scapă de ea mai degrabă.</p>
               <p rend="justify">—  Vreau să sper că ai dreptate, mi-a răspuns Traddles.</p>
            </div>
            <div type="div2" rend="P2">
               <head>
                  <label>Capitolul LXII.</label>Calea mea se luminează</head>
               <p rend="justify">Se apropia Crăciunul şi se împlineau peste două luni de când mă înapoiasem acasă. O văzusem pe Agnes de multe ori. Oricât de puternice erau ovaţiile publicului şi oricât de înfocate sentimentele şi năzuinţele stârnite de ele, un singur cuvinţel de laudă abia şoptit de dânsa le acoperea pe toate.</p>
               <p rend="justify">Cel puţin o dată pe săptămână, şi uneori şi mai des, mă repezeam călare la Canterbury şi rămâneam acolo toată seara. De obicei mă întorceam noaptea; căci acuma sentimentul acela de dezolare îmi dădea târcoale neîncetat – dar mai cumplit ca oricând după ce mă despărţeam de dânsa – şi preferam să fac mişcare în aer liber decât să rătăcesc în lumea amintirilor, chinuit de insomnie sau de visuri întunecate. Nu o dată am petrecut în şa cea mai mare parte a unor asemenea nopţi de zbucium fără leac, reluând în drum gândurile ce le frământasem în timpul îndelungatei mele absenţe.</p>
               <p rend="justify">Ar fi poate mai exact să spun că ascultam ecoul acestor gânduri. Îmi vorbeau ca de departe. Le izgonisem şi acceptasem locul ce-mi era ursit. Când îi citeam lui Agnes ceea ce scriam, când îi vedeam faţa atentă şi mişcată până la lacrimi sau zâmbitoare şi când îi auzeam glasul sincer comentând cu atâta seriozitate iluzoriile întâmplări petrecute în lumea imaginaţiei în care trăiam, mă întrebam oare care ar fi fost soarta mea dacă… Mă întrebam doar, aşa cum, după ce m-am căsătorit eu Dora, mă întrebasem ce fel de om aş fi vrut să fie soţia mea.</p>
               <p rend="justify">Datoria faţă de Agnes, care mă iubea cu o dragoste pe care, de-aş fi tulburat-o şi aş fi jignit-o, dintr-o pornire egoistă şi nesocotită, aş fi pierdut-o pentru totdeauna, şi convingerea la care ajunsesem, după matură chibzuinţă, că, de vreme ce-mi făurisem propriul meu destin, dobândind ceea ce inima-mi dorise cu înflăcărare, n-aveam nici un drept să mă plâng şi se cuvenea să suport totul cu resemnare, iată sinteza sentimentelor mele şi a învăţămintelor ce trăsesem. Totuşi o iubeam; şi aflam oarecare mângâiere întrezărind ziua depărtată când îi voi putea mărturisi fără teamă acest lucru; când toate astea vor fi trecut; când îi voi putea spune: „Aşa stăteau lucrurile, Agnes, când m-am întors în patrie; şi acuma sunt om bătrân, şi îţi pot spune că de atunci n-am mai iubit pe nimeni!”</p>
               <p rend="justify">Faţă de mine dânsa nu s-a arătat schimbată niciodată, în nici o privinţă. Se purta cu mine aşa ca totdeauna; nu era câtuşi de puţin schimbată.</p>
               <p rend="justify">În această privinţă, din noaptea când mă întorsesem, între mătuşa şi mine domnea nu atât o rezervă sau o dorinţă de a ocoli subiectul, cât înţelegerea tacită că şi unul şi celălalt meditam asupra lui, fără a exprima însă în cuvinte gândurile noastre. Aşa se întâmpla adeseori, când, potrivit vechiului obicei, şedeam în faţa căminului; urmăream atunci aceste gânduri în chip tot atât de firesc şi tot atât de evident pentru celălalt ca şi când am fi vorbit despre asta. Dar niciunul din noi nu sufla un cuvânt. În noaptea aceea mi s-a părut că-mi citise gândurile sau că cel puţin le citise în parte, şi că înţelesese foarte bine de ce nu le dădeam glas.</p>
               <p rend="justify">Apropiindu-se Crăciunul şi văzând că Agnes nu-mi făcea nici o destăinuire, a început să mă chinuiască o bănuială, care de multe ori îmi trecuse prin minte – bănuiala că Agnes ghicise adevăratele mele sentimente şi că se temea să nu-mi pricinuiască o mâhnire. Dacă aşa stăteau lucrurile, jertfa-mi fusese zadarnică; datoria mea faţă de dânsa nu mi-o împlinisem; iar ceea ce voisem să evit făceam, fără a-mi da seama, clipă de clipă. Am luat hotărârea să lămuresc totul; şi dacă între noi exista o asemenea barieră, s-o înlătur fără şovăire.</p>
               <p rend="justify">Era o zi aspră, rece, de iarnă, o zi pe care am motive temeinice s-o ţin minte! Ninsese timp de câteva ceasuri; şi zăpada se aşternuse, acoperind totul cu un strat nu prea înalt, dar îngheţat. În larg, dincolo de fereastra mea, vântul de miazănoapte sufla cu furie. Îmi adusesem aminte cum bântuia uriaşele pustietăţi înzăpezite ale munţilor Elveţiei, unde pe asemenea vreme nu călca ţipenie de om; şi-mi pusesem întrebarea care erau mai triste: piscurile solitare, sau singurătăţile oceanului?</p>
               <p rend="justify">—  Porneşti azi călare, Trot? m-a întrebat mătuşa, vârându-şi capul pe uşă.</p>
               <p rend="justify">—  Da, i-am zis. Mă duc la Canterbury. E o vreme minunată pentru plimbare.</p>
               <p rend="justify">—  Vreau să sper că şi calul o să fie de aceeaşi părere, mi-a spus mătuşa. Deocamdată, însă, stă în faţa porţii, cu capul plecat şi urechile pleoştite, de parc-ar socoti că tot mai bine ar fi în grajd.</p>
               <p rend="justify">Trebuie să menţionez aici că mătuşa îngăduise calului meu accesul pe pajiştea din faţa casei, fără a slăbi câtuşi de puţin campania necruţătoare împotriva măgarilor.</p>
               <p rend="justify">—  Se înviorează el îndată! i-am zis.</p>
               <p rend="justify">—  În orice caz, stăpânului său plimbarea o să-i priască, a observat mătuşa, aruncând o privire asupra hârtiilor aflate pe masa mea de lucru. Ah, băieţaş, multe ceasuri mai petreci la masa asta! Pe vremea când obişnuiam să citesc cărţi, niciodată nu mi-aş fi închipuit ce muncă este să le scrii.</p>
               <p rend="justify">—  Şi cititul e o muncă destul de grea, uneori, i-am răspuns. Cât priveşte scrisul, are farmecul lui, mătuşico.</p>
               <p rend="justify">—  Aha! Înţeleg! Ambiţia, nevoia de a câştiga aprobarea şi simpatia celorlalţi, şi multe altele, nu-i aşa! Bine, hai, du-te!</p>
               <p rend="justify">—  Mai ştii ceva de dragostea aceea a lui Agnes? am întrebat-o, stând liniştit în faţa ei, căci, după ce mă bătuse pe umăr, se aşezase în fotoliul meu.</p>
               <p rend="justify">Înainte de a răspunde, s-a uitat în ochii mei câteva clipe.</p>
               <p rend="justify">—  Cred că da, Trot.</p>
               <p rend="justify">—  S-a întărit cumva bănuiala dumitale?</p>
               <p rend="justify">—  Cred, Trot.</p>
               <p rend="justify">M-a privit atât de stăruitor – cu un fel de îndoială sau un fel de milă, sau de teamă parcă în afecţiunea ei – încât a fost nevoie să fac un efort pentru a-mi tăinui durerea.</p>
               <p rend="justify">—  Mai mult chiar, Trot… mi-a zis mătuşa.</p>
               <p rend="justify">—  Da?!</p>
               <p rend="justify">—  Agnes e pe cale să se mărite, cred.</p>
               <p rend="justify">—  Dumnezeu să-i ajute! am spus, bucuros.</p>
               <p rend="justify">—  Dumnezeu să-i ajute! Ei şi bărbatului ei! a zis mătuşa.</p>
               <p rend="justify">Am repetat urarea, mi-am luat ziua bună de la mătuşa, am coborât cu paşi uşori scările, am încălecat şi am pornit. Aveam acum un motiv în plus de a aduce la îndeplinire hotărârea ce-o luasem.</p>
               <p rend="justify">Ce bine îmi amintesc acea plimbare prin peisajul iernatic! Pulberea de gheaţă, pe care vântul o ridica de pe firele de iarbă şi mi-o arunca în obraz; tropotul sonor al copitelor, care parcă băteau tactul unei melodii; brazdele îngheţate bocnă; zăpada din cariera de var, pe care vântul o spulbera în vârtejuri; caii înhămaţi la o căruţă cu fân, care, aburind, se opriseră să răsufle în vârful dealului şi-şi scuturau clopoţeii cu sunete melodioase; costişele şi povârnişurile albite de nea ale ţinutului, care se detaşau pe cerul întunecat, ca desenate pe o tablă neagră!</p>
               <p rend="justify">Am găsit-o pe Agnes singură. Fetiţele se duseseră la casele lor, şi dânsa şedea singură în faţa căminului, citind. Când m-a văzut intrând, a lăsat cartea din mână şi, după ce mi-a urat, ca de obicei, bun sosit, şi-a luat coşuleţul de lucru şi s-a aşezat în dreptul uneia dintre ferestrele de modă veche.</p>
               <p rend="justify">Am luat loc lângă ea, pe bancheta aşezată în firida ferestrei, şi am început să vorbim despre cartea la care lucram, despre data când o voi sfârşi şi despre progresele făcute de la ultima mea vizită. Agnes era foarte veselă şi mi-a prezis că în curând voi ajunge prea celebru şi că n-o să mai fie chip să vorbească omul cu mine despre asemenea lucruri.</p>
               <p rend="justify">—  De aceea, vezi, profit de momentul de faţă, mi-a spus Agnes, şi stau de vorbă cu tine cât se mai poate.</p>
               <p rend="justify">În timp ce mă uitam la chipul ei frumos, aplecat asupra lucrului, dânsa şi-a ridicat ochii buni şi limpezi şi a băgat de seamă că o priveam.</p>
               <p rend="justify">—  Pari cam îngândurat azi, Trotwood!</p>
               <p rend="justify">—  Să-ţi spun de ce, Agnes? Tocmai de aceea am venit.</p>
               <p rend="justify">A  lăsat lucrul, aşa cum obişnuia să facă ori de câte ori discutam serios, şi m-a ascultat cu luare-aminte.</p>
               <p rend="justify">—  Dragă Agnes, ai cumva vreo îndoială în privinţa sincerităţii mele faţă de tine?</p>
               <p rend="justify">—  Nu! mi-a răspuns ea cu o căutătură mirată.</p>
               <p rend="justify">—  Te îndoieşti cumva că sunt ceea ce totdeauna am fost pentru tine?</p>
               <p rend="justify">—  Nu! mi-a răspuns, ca mai înainte.</p>
               <p rend="justify">—  Îţi aminteşti, dragă Agnes, că, după ce m-am întors, am încercat să-ţi arăt câtă recunoştinţă îţi datoram şi cât de mult ţineam la tine?</p>
               <p rend="justify">—  Îmi amintesc foarte bine, a recunoscut dânsa în şoaptă.</p>
               <p rend="justify">—  Tu ai o taină, i-am zis. Împărtăşeşte-mi-o, Agnes.</p>
               <p rend="justify">Şi-a coborât privirea în pământ şi a tresărit.</p>
               <p rend="justify">—  Chiar dacă n-aş fi auzit-o din gura altcuiva, şi nu din a ta, Agnes – ceea ce mi se pare straniu – nu se putea să nu aflu că ai dăruit cuiva comoara dragostei tale. Nu-mi ascunde un lucru care-i în atât de strânsă legătură cu fericirea ta! Dacă ai încredere în mine, şi mi-ai spus că ai, şi ştiu că poţi avea, atunci dă-mi voie ca în această împrejurare, mai mult ca în oricare alta, să-ţi fiu prieten, să-ţi fiu frate!</p>
               <p rend="justify">Cu o privire rugătoare, parcă plină de mustrări, s-a ridicat de lângă fereastră; şi străbătând precipitat odaia, fără a şti încotro să apuce, şi-a ascuns faţa în palme şi a izbucnit în lacrimi care mi-au sfâşiat inima.</p>
               <p rend="justify">Şi totuşi ele mi-au trezit o nădejde în suflet. Fără să-mi dau seama de ce, lacrimile ei mi-au amintit de acel zâmbet trist, dar resemnat, atât de adânc întipărit în sufletul meu, şi m-au făcut să tresar, nu de teamă sau de durere, ci pentru că întrezărisem o rază de speranţă.</p>
               <p rend="justify">—  Agnes! Surioara mea! Draga mea! Ce-am făcut?</p>
               <p rend="justify">—  Lasă-mă acuma, Trotwood. Nu mă simt bine. Mi-am pierdut cumpătul, O să vorbim altă dată… Când va veni vremea. Am să-ţi scriu. Acum nu-mi mai spune nimic. Nu! Te rog, nu!</p>
               <p rend="justify">M-am străduit să-mi amintesc ce-mi spusese când îi vorbisem, în seara aceea, de dragostea ei, care nu aştepta nici o răsplată. Mi s-a părut că aveam de răscolit o lume întreagă într-o clipă.</p>
               <p rend="justify">—  Agnes, nu pot suporta să te văd în starea asta şi să ştiu că de vină sunt numai eu. Scumpa mea, care-mi eşti mai scumpă decât orice pe lume, dacă eşti nenorocită, îngăduie-mi să împărtăşesc nenorocirea ta. Dacă ai cumva nevoie de sfat sau de ajutor, dă-mi voie să încerc să te sfătuiesc sau să te ajut. Dacă te apasă vreo povară, lasă-mă să încerc să ţi-o uşurez. Căci pentru cine oare mai trăiesc eu astăzi dacă nu pentru tine, Agnes?</p>
               <p rend="justify">—  Vai, iartă-mă! Nu sunt în apele mele! Altă dată… asta-i tot ce am desluşit că bâiguia printre suspine.</p>
               <p rend="justify">Târât de egoism, nu alunecasem oare pe o pantă greşită? Sau, nu cumva semnul care-mi trezise nădejdea deschidea în faţa mea perspectiva la care nici să visez nu cutezasem?</p>
               <p rend="justify">—  Trebuie să-ţi mai vorbesc! Nu pot să plec şi să te las în starea asta! Pentru numele lui Dumnezeu, Agnes, după atâţia ani şi după toate câte s-au întâmplat de-a lungul lor, să nu ne mai ascundem unul de altul! Trebuie să-ţi vorbesc deschis. Dacă măcar o clipă ţi-a trecut prin minte gândul c-aş putea pizmui fericirea pe care o poţi dărui altuia; că n-aş consimţi să mă dau la o parte spre a face loc unui ocrotitor mai drag ales de tine însăţi; că n-aş fi în stare ca de la locul meu de departe să asist fericit la bucuria ta, alungă aceste presupuneri, căci nu le merit! Nu în zadar am suferit! Pilda şi sfaturile tale n-au fost zadarnice! În dragostea ce-ţi port nu e nici urmă de egoism!</p>
               <p rend="justify">Nu mai plângea. După un timp, şi-a întors către mine faţa palidă şi, cu glas stins, şovăitor din când în când, încă foarte limpede, mi-a spus:</p>
               <p rend="justify">—  Prietenia curată pe care mi-o porţi, şi de care, într-adevăr, nu mă îndoiesc, mă obligă să-ţi spun, Trotwood, că te înşeli. Mai mult nu pot să-ţi spun. Dacă uneori, de-a lungul anilor, am avut nevoie de sfat şi de ajutor, le-am primit. Dacă uneori m-am simţit nefericită, mi-a trecut. Dacă m-a apăsat vreo povară, mi s-a uşurat. Dacă am vreo taină… nu este nouă; şi nu este… ceea ce presupui. N-o pot nici dezvălui, nici împărtăşi. A fost multă vreme taina mea şi a mea trebuie să rămână şi de aici înainte!</p>
               <p rend="justify">—  Agnes! Stai! O clipă!</p>
               <p rend="justify">Era gata să plece, dar am oprit-o. Am prins-o de mijloc. „De-a lungul anilor!” „Nu este nouă!” Gânduri şi nădejdi noi mi se roteau în minte şi întreg coloritul vieţii mele era în schimbare.</p>
               <p rend="justify">—  Scumpă Agnes! Te respect şi te cinstesc – îţi port o dragoste neclintită! Când am venit aici azi, credeam că nimic nu mi-ar putea smulge această mărturisire. Credeam că voi izbuti s-o păstrez ascunsă în pieptul meu toată viaţa, până la adânci bătrâneţi. Dar, Agnes, de vreme ce pot avea, cât de cât, noi speranţe că mi-ar putea fi îngăduit vreodată să-ţi spun mai mult decât Surioară, să-ţi spun cu totul altfel decât Surioară!.</p>
               <p rend="justify">Au podidit-o lacrimile, dar nu semănau cu cele vărsate adineauri, şi în ele am întrezărit o licărire de speranţă.</p>
               <p rend="justify">—  Agnes! Tu, care totdeauna ai fost călăuza şi reazemul meu cel mai de nădejde! Dacă pe vremea când am crescut aici, împreună, te-ai fi gândit mai mult la tine şi mai puţin la mine, cred că niciodată capriciile mele nesocotite n-ar fi rătăcit departe de tine! Dar erai cu atâta mai presus de mine, şi aveam atâta nevoie de tine, în toate bucuriile şi necazurile adolescenţei mele, încât deprinderea de a-ţi destăinui totul şi de a mă bizui pe sprijinul tău în orice împrejurare a devenit o a doua natură, eclipsând un timp chemarea puternică, chemarea dintâi, de a te iubi aşa cum te iubesc acuma!</p>
               <p rend="justify">Plângea înainte, dar nu de mâhnire, ci de bucurie! Şi o ţineam în braţe, cum n-o ţinusem niciodată, cum nicicând nu visasem c-aveam s-o ţin vreodată!</p>
               <p rend="justify">—  Pe vremea când o iubeam pe Dora… din toată inima, precum ştii…</p>
               <p rend="justify">—  Da! a exclamat Agnes. Ştiu şi sunt fericită c-o ştiu.</p>
               <p rend="justify">—  Pe vremea când o iubeam pe Dora… chiar şi pe vremea aceea, fără înţelegerea şi simpatia ta, dragostea mea n-ar fi fost deplină. Dar întrucât m-am bucurat de ele, nu mi-a lipsit nimic. Iar când am pierdut-o, ce s-ar fi ales de mine de n-ai fi fost tu, Agnes?!</p>
               <p rend="justify">Strângându-se mai tare în braţele mele, lipindu-se mai aproape de inima mea, şi-a lăsat mâna tremurândă pe umărul meu, iar ochii ei blânzi, care străluceau printre lacrimi, priveau în ai mei!</p>
               <p rend="justify">—  Am plecat, îndrăgostit de tine, scumpă Agnes. Am stat departe, îndrăgostit de tine. M-am întors, îndrăgostit de tine!</p>
               <p rend="justify">Apoi am încercat să-i înfăţişez lupta ce se dăduse înlăuntrul meu şi hotărârea la care mă oprisem. Am încercat să-mi deschid sufletul înaintea ei cu sinceritate, fără nici o rezervă. Am încercat să-i arăt cum sperasem că am ajuns să mă cunosc şi să o cunosc mai bine; cum mă împăcasem cu cele ce decurgeau din această mai bună cunoaştere; şi cum, în ziua aceea, venisem s-o văd, credincios hotărârii luate. Dacă mă iubea (i-am zis) atâta încât era gata să mă ia de bărbat, putea să facă acest pas nu pentru că aş fi vrednic de ea, ci numai pentru sinceritatea dragostei ce i-o purtam şi pentru zbuciumul în care aceasta se călise şi de care fusesem îmboldit să i-o mărturisesc. Şi, vai, Agnes chiar în acea clipă, prin ochii tăi candizi, parcă m-a privit spiritul soţiei mele copiliţe şi mi-a dat încuviinţare; şi prin mijlocirea ta a trezit în sufletul meu cele mai duioase amintiri despre Blossom, despre floarea ofilită!</p>
               <p rend="justify">—  Sunt atât de fericită, Trotwood… mi-e atât de plină inima… un lucru trebuie totuşi să-ţi spun.</p>
               <p rend="justify">—  Ce, iubito?</p>
               <p rend="justify">Mi-a pus pe umeri mâinile-i delicate şi m-a privit, calm, drept în ochi.</p>
               <p rend="justify">—  Nu ştii cumva ce vreau să-ţi spun?</p>
               <p rend="justify">—  Nu mă încumet să fac presupuneri. Spune-mi tu, iubito.</p>
               <p rend="justify">—  Te-am iubit din totdeauna!</p>
               <p rend="justify">O, ce fericiţi eram, ce fericiţi eram! Şi plângeam amândoi, nu atât cu gândul la încercările (care pentru dânsa fuseseră nespus mai grele) prin care trecusem spre a atinge fericirea, cât de bucurie că de aici înainte n-avea să ne mai despartă nimic niciodată!</p>
               <p rend="justify">În amurgul acela de iarnă ne-am plimbat împreună peste câmp; şi liniştea binecuvântată din sufletele noastre parcă vrăjise văzduhul îngheţat. Cele dintâi stele au început să licărească pe cer, în timp ce mai hoinăream, şi, înălţându-ne privirea către ele, i-am mulţumit lui DUMNEZEU că ne călăuzise paşii către această pace deplină.</p>
               <p rend="justify">Mai târziu, când a răsărit luna, am stat alături în faţa aceleiaşi ferestre de modă veche; Agnes cu ochii senini aţintiţi asupra astrului; iar eu urmărindu-i privirea. Înaintea ochilor minţii s-a ivit parcă un drum lung, lung; şi în depărtare am zărit cum înainta, abia ţinându-se pe picioare de oboseală, un băieţaş zdrenţuros, singur şi părăsit, care într-o bună zi avea să fie în drept să spună că inima, care în clipa aceea bătea alături de a mea, era a lui.</p>
               <p rend="justify">A  doua zi, pe seară, ne-am prezentat în faţa mătuşii. Peggotty ne-a zis că era sus, în odăiţa mea, căci mai era şi acum ambiţia ei s-o ţină curată şi în bună rânduială. Am găsit-o pe mătuşa cu ochelarii pe nas, lângă cămin.</p>
               <p rend="justify">—  O, Doamne, Dumnezeule! Pe cine mi-ai adus? a strigat mătuşa, căutând să străpungă întunericul.</p>
               <p rend="justify">—  Pe Agnes! i-am zis.</p>
               <p rend="justify">Mătuşa a rămas foarte mirată, căci aşa cum ne înţelesesem nu-i spusesem nimic deocamdată. Când m-a auzit rostind numele lui Agnes, şi-a ridicat ochii spre mine, plină de nădejde, dar văzând că arătam ca de obicei, şi-a scos ochelarii cu un gest de disperare şi şi-a frecat nasul cu ei.</p>
               <p rend="justify">A  primit-o, totuşi, foarte călduros pe Agnes, şi peste puţin ne-am aşezat cu toţii la masă, jos, în salon, unde fuseseră aprinse lămpile. Mătuşa şi-a mai pus de vreo două-trei ori ochelarii, ca să se uite la mine, dar tot de atâtea ori i-a scos dezamăgită şi şi-a frecat nasul cu ei, spre marea supărare a lui mister Dick, care ştia că era semn rău.</p>
               <p rend="justify">—  Ştii, mătuşico, am vorbit cu Agnes despre cele ce mi-ai spus, i-am zis după ce am isprăvit masa.</p>
               <p rend="justify">—  Foarte rău ai făcut, Trot, şi nu te-ai ţinut de cuvânt! m-a dojenit mătuşa, făcându-se roşie ca focul.</p>
               <p rend="justify">—  N-ai să fii supărată, mătuşico, nu-i aşa? Sunt sigur că n-ai să mai fi supărată când am să-ţi spun că Agnes nu e nefericită în dragoste.</p>
               <p rend="justify">—  Mofturi, prostii! a bombănit mătuşa.</p>
               <p rend="justify">Văzând că era cam îmbufnată, m-am gândit că nu se cădea s-o mai lungesc. Cuprinzând-o în braţe pe Agnes, am trecut prin spatele fotoliului ei şi ne-am înclinat în faţa ei. După ce şi-a împreunat palmele şi ne-a aruncat o privire prin ochelari, pentru prima şi singura oară de când o cunoşteam au apucat-o istericalele.</p>
               <p rend="justify">Alarmată de criza mătuşii, Peggotty a sosit în grabă. Cum şi-a revenit, mătuşa s-a repezit la Peggotty şi, spunându-i că este o babă prostuţă, a strâns-o în braţe cu toată puterea. După aceea l-a îmbrăţişat pe mister Dick (care, deşi cam nedumerit, s-a simţit foarte mândru); şi apoi le-a povestit ce se întâmplase. Şi am fost cu toţii veseli şi fericiţi.</p>
               <p rend="justify">N-am putut afla niciodată dacă, în cursul ultimei noastre conversaţii, mătuşa recursese la o minciună scuzabilă sau dacă, într-adevăr, nu-mi ghicise gândurile. Îmi spusese doar că Agnes avea să se mărite, şi asta era de ajuns, m-a lămurit ea; şi că acuma nimeni nu ştia mai bine ca mine că asta era adevărat.</p>
               <p rend="justify">Până în două săptămâni ne-am căsătorit. Traddles şi Sophy, doctorul şi missis Strong au fost singurii invitaţi la nunta noastră, foarte discretă. I-am lăsat cu inimile pline de bucurie; şi am plecat împreună cu trăsura. O ţineam strâns în braţe pe aceea care a fost izvorul tuturor năzuinţelor frumoase de care am fost însufleţit vreodată; pe aceea care era sâmburele fiinţei mele şi în jurul căreia se desfăşura întreaga-mi viaţă, soţia mea: dragostea mea clădită pe o stâncă!</p>
               <p rend="justify">—  Scumpul meu soţ, mi-a zis Agnes. Acum, când îţi pot spune astfel, trebuie să-ţi mărturisesc ceva.</p>
               <p rend="justify">—  Spune, iubito!</p>
               <p rend="justify">—  E vorba de noaptea când a murit Dora. Te-a trimis să mă chemi.</p>
               <p rend="justify">—  Aşa e.</p>
               <p rend="justify">—  Mi-a spus că avea să-mi lase ceva. Ştii ce anume? Mi s-a părut că ştiu. Am strâns-o mai tare la piept pe aceea care mă iubea de atâta vreme.</p>
               <p rend="justify">—  Mi-a spus că avea să-mi facă o ultimă rugăminte şi să-mi lase o sarcină de împlinit.</p>
               <p rend="justify">—  Şi ţi-a cerut să…</p>
               <p rend="justify">—  Să-i iau locul după ce se va fi stins din viaţă. Agnes şi-a odihnit capul pe pieptul meu şi a început să plângă; şi deşi eram amândoi atât de fericiţi, am plâns şi eu cu ea.</p>
            </div>
            <div type="div2" rend="P2">
               <head>
                  <label>Capitolul LXIII.</label>Un musafir</head>
               <p rend="justify">Povestea ce mi-am propus să aştern pe hârtie e aproape încheiată; mai este însă un episod însemnat, de care adesea îmi aduc aminte cu mare plăcere şi fără de care unul din firele ce au intrat în alcătuirea urzelii mele ar rămâne încurcat.</p>
               <p rend="justify">Faima şi averea mea sporiseră, eram pe deplin mulţumit în căsnicie şi se împliniseră zece ani de când mă căsătorisem. Era o seară de primăvară şi şedeam cu Agnes lângă cămin, în casa noastră de la Londra, iar trei dintre copiii noştri se jucau prin odaie, când am fost anunţat că un străin dorea să-mi vorbească.</p>
               <p rend="justify">Fusese întrebat dacă era vorba de o chestiune de afaceri şi răspunsese că nu; venise pentru plăcerea de a mă vedea şi venise de foarte departe. Era un om bătrân, mi-a spus slujnica, şi arăta ca un fermier.</p>
               <p rend="justify">Întrucât copiilor personajul li s-a părut cam misterios şi le-a amintit de introducerea basmului lor preferat despre vrăjitoarea cea bătrână şi haină, înfăşurată în manta, care ura pe toată lumea, pe care Agnes obişnuia să-l povestească, vestea a stârnit emoţie. Unul dintre băieţaşi şi-a ascuns capul în poala maică-sii, spre a fi la adăpost de primejdie, iar micuţa Agnes (care era copilul nostru cel mai mare) şi-a aşezat păpuşa pe scaun în locul ei, şi din când în când scotea capul ei cu bucle aurii de după o draperie, ca să vadă ce se întâmplă.</p>
               <p rend="justify">—  Pofteşte-l înăuntru! am zis.</p>
               <p rend="justify">Şi peste puţin a apărut un moşneag cu părul alb, care s-a oprit în pragul întunecos. Micuţa Agnes, atrasă de înfăţişarea lui, s-a repezit să-l aducă înăuntru, şi înainte să apuc să-i disting trăsăturile, soţia mea a tresărit şi mi-a strigat, cu glas bucuros, dar precipitat, că era mister Peggotty!</p>
               <p rend="justify">Într-adevăr, era mister Peggotty! Îmbătrânise, dar părea voinic, rumen la faţă, viguros. Când ne-am revenit după prima emoţie şi când dânsul s-a aşezat în faţa căminului, cu copiii pe genunchi şi cu reflexele focului jucându-i pe obraz, mi-a părut cel mai zdravăn, mai robust, mai frumos şi mai plin de viaţă bătrân din câţi văzusem.</p>
               <p rend="justify">—  Mas'r Davy! mi-a zis. (Ce firesc îmi suna în ureche numele acesta, rostit pe acelaşi ton ca altădată.) E o sărbătoare, mas'r Davy, c-am apucat să vă mai văd o dată, împreună cu preafrumoasa 'neavoastră soaţă!</p>
               <p rend="justify">—  Într-adevăr, iubite prietene, e o sărbătoare! am exclamat.</p>
               <p rend="justify">—  Şi cu micuţii ăştia drăgălaşi! a urmat mister Peggotty. Nu te mai saturi privindu-i, că-s ca nişte flori! Zău, mas'r Davy, nu eraţi mai înalt decât cel mai mic dintre ei când v-am văzut întâiaşi dată! Şi Em'ly nu era nici ea mai mare pe atunci, iar bietul nostru băiat nu era decât un băieţaş!</p>
               <p rend="justify">—  Pe mine vremea care s-a scurs de atunci m-a schimbat mai mult decât pe dumneata, i-am zis. Dar dă-mi voie să-i trimit la culcare pe ştrengarii ăştia scumpi; şi pentru că aici, în Anglia, nu se cade să tragi în altă casă decât asta, spune-mi de unde să trimit să-ţi ia bagajele (tare sunt curios dacă printre ele nu se afla cumva şi sacul cel negru, care călătorise atât de departe!), şi apoi, la un pahar de grog, ca la Yarmouth, să stăm de vorbă despre întâmplările ultimilor zece ani.</p>
               <p rend="justify">—  Singur aţi venit? l-a întrebat Agnes.</p>
               <p rend="justify">—  Da, ma'am, i-a răspuns mister Peggotty, sărutându-i mâna, singur-singurel!</p>
               <p rend="justify">L-am aşezat între noi şi nu ştiam ce să mai facem ca să-i arătăm bucuria revederii; şi ascultându-i glasul familiar, aş fi putut să-mi închipui că încă îşi mai continua neobositele peregrinări, în căutarea iubitei sale nepoate.</p>
               <p rend="justify">—  Grozavă întindere de apă trebuie să mai străbată omul ca să vină aici, când nu stă decât câteva săptămâni, a spus mister Peggotty. Dar cu apa (mai ales cu a sărată) sunt deprins; dar ni-s dragi prietenii, şi iată că venii… Poftim, s-a mirat mister Peggotty, fără să vreau, fac şi stihuri!</p>
               <p rend="justify">—  Aveţi de gând să apucaţi înapoi calea asta de multe mii de mile chiar atât de curând? l-a întrebat Agnes.</p>
               <p rend="justify">—  Da, ma'am, i-a răspuns. Aşa i-am făgăduit lui Em'ly înainte de plecare. Ştiţi, cu trecerea anilor nu prea întineresc nici eu, şi de n-aş fi pornit acum, pesemne că n-aş mai fi venit niciodată. Şi-ntotdeauna m-am gândit că, înainte de a ajunge prea bătrân, trebuie să vin să vă văd, pe mas'r Davy şi pe 'neavoastră, drăguţa lui soaţă, înflorind într-o căsnicie fericită.</p>
               <p rend="justify">Se uita la noi de parcă nu se mai sătura privindu-ne. Râzând, Agnes i-a dat la o parte de pe frunte câteva şuviţe cărunte, ca să ne vadă mai bine.</p>
               <p rend="justify">—  Şi acum, te rog, i-am spus, povesteşte-ne cum o duceţi şi ce faceţi acolo.</p>
               <p rend="justify">—  Nu prea am ce povesti, mas'r Davy. Nu ne-am îmbogăţit, dar am scos-o binişor la capăt. Totdeauna am izbutit s-o scoatem la capăt. Am muncit cum se cuvenea, poate c-am dus-o ceva mai greu la început, dar totdeauna am scos-o la capăt. Ba cu oile, ba cu vitele, ba cu una, ba cu alta, am scos-o destul de bine la capăt. Ne-a ajutat Dumnezeu parcă, a urmat mister Peggotty, înclinând smerit capul, şi am propăşit mereu. Adică, aşa, una peste alta. Dacă nu ieri, azi. Şi dacă nu azi, mâine.</p>
               <p rend="justify">—  Şi Emily? a întrebat Agnes într-un glas cu mine.</p>
               <p rend="justify">—  Em'ly, după ce aţi plecat 'neavoastră, ma'am – şi de când ne-am aşezat în savana australiană, nici o singură dată n-am auzit-o rostindu-şi rugăciunile înainte de culcare, dincolo de pânza de cort despărţitoare, fără s-aud şi numele 'neavoastră – şi după ce şi eu şi ea l-am pierdut din vedere pe mas'r Davy, în amurgul acela, Em'ly a fost atât de mâhnită, încât, zău, cred că atuncea de ar fi aflat ceea ce mas'r Davy, chibzuit şi simţitor, ne ascunsese, Em'ly s-ar fi prăpădit. Dar se găseau pe bord nişte oameni săraci peste care a dat o molimă şi s-a apucat să-i îngrijească; şi se găseau şi copii printre pasageri şi s-a apucat să-i îngrijească; şi a-nceput în felul acesta să fie prinsă de treburi şi să facă fapte bune, şi asta i-a priit.</p>
               <p rend="justify">—  Şi dânsa când a aflat? l-am întrebat.</p>
               <p rend="justify">—  După ce am aflat eu, i-am ascuns lucrurile ca la un an aproape. Eram aşezaţi pe atunci într-un loc singuratic, dar înconjurat de copaci minunaţi, şi trandafiri căţărători ne-mbrăcau ogeacul pân'la coperiş. Într-o bună zi, pe când lucram la câmp, a trecut pe acolo un călător din Anglia, de prin Norfolkul sau Suffolkul nostru (nu mai ţin prea bine minte din care din două) şi, fireşte, l-am poftit în casă, i-am dat mâncare şi băutură şi l-am cinstit cum se cuvine. Aşa-i obiceiul acolo, în toată colonia noastră. Omul acela avea la el o gazetă veche, ce cuprindea o dare de seamă despre furtună. Aşa s-a făcut c-a aflat. Şi seara, când am venit acasă, am băgat de seamă că ştia totul.</p>
               <p rend="justify">Rostind aceste cuvinte, a coborât glasul, iar pe faţă i s-a întipărit acea expresie de tristeţe de care-mi aduceam bine aminte.</p>
               <p rend="justify">—  S-a schimbat mult după aceea? l-am întrebat.</p>
               <p rend="justify">—  Vai, da, pentru un timp foarte îndelungat, ne-a răspuns, clătinând din cap, poate până şi în ceasul de faţă. Cred însă că i-a priit singurătatea. Apoi avea treburi berechet, cu găinile şi cu celelalte orătănii, şi văzând de aceste treburi, i-a mai trecut. De aţi vedea-o acum pe Em'ly a mea, mi-a zis îngândurat, mă-ndoiesc de aţi mai recunoaşte-o, mas'r Davy!</p>
               <p rend="justify">—  Atât de adânc s-a transformat? l-am întrebat.</p>
               <p rend="justify">—  Nu ştiu. O văd în fiece zi şi nu-mi dau seama; dar uneori mi se pare că-i tare schimbată. Subţirică, a urmat mister Peggotty, privind ţintă, focul, puţin cam ostenită; ochi albaştri, blânzi şi trişti; un chip gingaş; capul drăguţ, uşor înclinat; glas domol şi… mai degrabă sfios. Aşa-i Em'ly acum…</p>
               <p rend="justify">L-am privit în tăcere cum şedea cu ochii aţintiţi asupra focului.</p>
               <p rend="justify">—  Unii cred c-ar fi avut o dragoste neîmpărtăşită; alţii, c-ar fi rămas văduvă. Nimeni nu ştie adevărul. Ar fi putut să se mărite nu o dată, ci de multe ori, dar întotdeauna mi-a zis: „Nu, unchiule, asta niciodată”. Cu mine mai râde câteodată; faţă de alţii e foarte retrasă; e gata bucuroasă să meargă oricât de departe, să dea lecţii unui copil sau să-ngrijească un bolnav, sau să dea o mână de ajutor vreunei tinere care se mărită (pe multe le-a ajutat, dar nu s-a dus la nunta nici uneia); îşi iubeşte din toată inima unchiul; e răbdătoare; şi toţi, tineri şi bătrâni, o îndrăgesc; şi oricine are vreun necaz vine la ea. Aşa-i Em'ly…</p>
               <p rend="justify">Şi-a trecut mâna peste faţă, şi apoi, cu un oftat pe jumătate înăbuşit, şi-a întors privirea de la foc.</p>
               <p rend="justify">—  Martha mai stă cu voi? l-am întrebat.</p>
               <p rend="justify">—  Martha s-a măritat, mas'r Davy, în al doilea an după sosirea noastră. Un flăcău, un argat, care, în drum spre târg, a trecut cu căruţa stăpânilor săi pe la noi – avea de mers vreo cinci sute de mile dus şi întors – a cerut-o de nevastă (e mare lipsă de femei pe acolo), urmând ca apoi să se aşeze şi ei în savană. Dânsa m-a rugat să-i spun tot adevărul despre trecutul ei. Aşa am şi făcut. S-au căsătorit şi locuiesc acum, la vreo patru sute de mile depărtare de orice glasuri omeneşti afară de ale lor şi de viersul păsărelelor.</p>
               <p rend="justify">—  Şi missis Gummidge ce mai face? l-am întrebat.</p>
               <p rend="justify">Această întrebare atingând o coardă plăcută, mister Peggotty a izbucnit într-un hohot de râs, frecându-şi genunchii cu mâinile, cum obişnuia pe vremuri când era în toane bune, în vechiul barcaz de care de mult se alesese praf şi pulbere.</p>
               <p rend="justify">—  N-o să mă credeţi! ne-a zis. Închipuiţi-vă, s-a găsit unul s-o peţească! Afurisit să fiu, mas'r Davy, dacă vă mint! Un bucătar de pe corabie, care-şi pusese în gând să rămână acolo, a cerut-o de nevastă pe missis Gummidge!</p>
               <p rend="justify">Niciodată n-am văzut-o pe Agnes râzând cu atâta poftă. Neaşteptata izbucnire a lui mister Peggotty i s-a părut atât de hazlie, încât nu mai contenea să râdă; şi cu cât râdea mai tare, cu atât mă făcea şi pe mine să râd mai tare şi cu atât creştea bucuria lui mister Peggotty şi cu atât mai straşnic îşi freca genunchii.</p>
               <p rend="justify">—  Şi missis Gummidge ce-a zis? l-am întrebat după ce m-am potolit.</p>
               <p rend="justify">—  Nu ştiu dacă o să mă credeţi, mi-a răspuns mister Peggotty, dar missis Gummidge, în loc să-i spună: „Mulţumesc frumos, vă rămân foarte-ndatorată, dar n-am de gând la anii mei să-mi schimb viaţa”, a pus mâna pe o găleată ce se afla la îndemână şi i-a înfundat-o pe cap, până ce bietul bucătar a-nceput să strige după ajutor, şi am dat fuga şi l-am scăpat.</p>
               <p rend="justify">Mister Peggotty a izbucnit din nou într-un râs cu hohote, şi Agnes şi cu mine i-am ţinut isonul.</p>
               <p rend="justify">—  Trebuie să spun, însă, spre cinstea ei, a urmat el ştergându-şi faţa, după ce-am ostenit de atâta râs, că are o inimă de aur şi ne-a fost de mare ajutor, aşa cum a făgăduit, şi încă şi mai mult. Mas'r Davy, e femeia a mai săritoare, a mai de nădejde şi a mai credincioasă din câte s-au pomenit. N-am mai auzit-o niciodată spunând că-i orfană şi oropsită, nici chiar îndată după ce am ajuns în colonie şi nu cunoşteam pe nimeni. Şi te rog să mă crezi, mas 'r Davy, că de când a părăsit Anglia, n-a mai pomenit de bătrânul ei nici o singură dată!</p>
               <p rend="justify">—  Acum povesteşte-ne şi despre mister Micawber, l-am rugat. A plătit până la ultimul ban toate datoriile ce le avea aici – până şi poliţa dată lui Traddles, dacă îţi mai aminteşti, dragă Agnes – şi din asta cred că putem trage concluzia că îi merge bine. Dar care sunt ultimele noutăţi în privinţa lui?</p>
               <p rend="justify">Surâzând, mister Peggotty a dus mâna la buzunarul de la piept, din care a scos un pachet învelit într-o hârtie împăturită cu grijă, din care a ales cu băgare de seamă o gazetă de format mic şi ciudat.</p>
               <p rend="justify">—  Trebuie să vă spun, mas'r Davy, că de când ne merge mai bine, am părăsit savana; şi ne-am statornicit la Port Middlebay Harbour, unde se află ceea ce noi numim un oraş.</p>
               <p rend="justify">—  Mister Micawber a stat şi el cu voi în savană? l-am întrebat.</p>
               <p rend="justify">—  Fireşte că da, a adeverit mister Peggotty, şi a lucrat cu tragere de inimă. De când sunt n-am pomenit un gen'l'man cu atâta tragere de inimă. L-am văzut lucrând în bătaia soarelui, mas'r Davy, şi năduşind pe chelie, de credeam c-o să se topească de-a binelea. Acum a ajuns magistrat.</p>
               <p rend="justify">—  Nu zău, magistrat?! l-am îngânat cu mirare.</p>
               <p rend="justify">Mister Peggotty mi-a arătat cu degetul o notiţă în gazetă şi cu glas tare am citit din Port Middlebay Times cele ce urmează:</p>
               <p rend="justify">.  Banchetul oferit distinsului nostru concetăţean şi colonist WILKINS MICAWBER, ESQUIRE, magistrat al districtului Port Middlebay, a avut loc ieri în salonul cel mare al hotelului, care a fost plin până la refuz. Se apreciază că nu mai puţin de patruzeci şi şapte de persoane au stat în acelaşi timp la masă, fără a mai pune la socoteală pe cei aflaţi pe coridor şi pe scări. Lumea cea mai strălucitoare, mai elegantă şi mai distinsă din Port Middlebay s-a grăbit să aducă omagiul cuvenit unei personalităţi cu drept cuvânt atât de preţuite, atât de talentate şi atât de iubite. Banchetul a fost prezidat de doctorul Mell (de la gimnaziul clasic „Salem House” din Port Middlebay), la dreapta căruia a stat distinsul sărbătorit. După ce s-a strâns masa şi s-a cântat Non Nobis57 (foarte frumos executat, în care am avut bucuria de a remarca glasul ca de clopot al talentatului amator WILKINS MICAWBER, ESQUIRE, JUNIOR), s-au ţinut obişnuitele cuvântări exprimând ataşamentul faţă de coroană şi faţă de patria mumă, care au fost salutate cu entuziasm. Apoi doctorul Mell, la sfârşitul unei însufleţite cuvântări, a ridicat paharul „în cinstea distinsului sărbătorit, adevărată podoabă a oraşului nostru. Fie ca el să nu ne părăsească niciodată, decât pentru a merge la mai bine, şi fie ca succesele sale în mijlocul nostru să fie atât de mari, încât să fie cu neputinţă să-i meargă mai bine!” Aclamaţiile care au însoţit această închinare au depăşit orice închipuire. Ca valurile oceanului, se ridicau şi se lăsau neîncetat. În cele din urmă, când totul s-a liniştit, WILKINS MICAWBER, ESQUIRE, s-a ridicat spre a le mulţumi celor de faţă. Departe de noi gândul de a ne încumeta, ţinând seama de posibilităţile comparativ reduse, deocamdată, ale ziarului nostru, să redăm întocmai perioadele curgătoare ale cuvântării elegante şi foarte cizelate rostite de distinsul nostru concetăţean! E de ajuns să spunem, că a fost o capodoperă de elocvenţă; şi că pasajele în care şi-a povestit amănunţit cariera, încă de la începuturile ei, precum şi acelea în care a atras atenţia ascultătorilor tineri asupra primejdiilor ascunse ce decurg din contractarea unor datorii pecuniare pe care nu le vor putea acoperi au stors lacrimi chiar şi din ochii celor mai căliţi. S-a mai ridicat apoi paharul în cinstea DOCTORULUI MELL, în cinstea lui MISSIS MICAWBER (care a mulţumit cu multă graţie, salutând din pragul unei uşi laterale în dreptul căreia un şirag de femei frumoase, aşezate în fotoliu, asistau şi în acelaşi timp împodobeau această scenă încântătoare); a lui MISSIS RADGER BEGS (fosta miss Micawber); a lui MISSIS MELL; a lui WILKINS MICAWBER, ESQUIRE, JUNIOR (care a stârnit mare ilaritate declarând cu mult umor că, nesimţindu-se în stare să mulţumească printr-o cuvântare, va cere voie să cânte ceva); a FAMILIEI lui MISSIS MICAWBER (precum se ştie, binecunoscută în patrie) etc., etc., etc. După încheierea acestora, mesele au fost scoase ca prin farmec, rămânând sala liberă pentru dans. Printre discipolii TERPSIHOREI58, care s-au întrecut pe ei înşişi până ce soarele a dat semnalul plecării, s-au remarcat îndeosebi domnul Wilkins Micawber, Esquire, Junior, şi drăgălaşa şi desăvârşita miss Helena, cea de a patra fiică a doctorului Mell.</p>
               <p rend="justify">Tocmai mă uitam încă o dată la numele doctorului Mell, bucuros de a-l regăsi într-o ipostază mai fericită pe bietul mister Mell, care fusese cândva un pârlit de suplinitor al magistratului meu din Middlesex, când mister Peggotty mi-a arătat cu degetul o altă rubrică a gazetei, unde am văzut numele meu şi am citit cele ce urmează:</p>
               <p rend="justify">Către DAVID COPPERFIELD, ESQUIRE.</p>
               <p rend="justify">Eminentul Scriitor.</p>
               <p rend="justify">SCUMPE SIR, Au trecut ani de zile de când am, avut prilejul să văd, cu propriii mei ochi, trăsăturile feţei aceluia care acum e cunoscut de un segment considerabil al lumii civilizate.</p>
               <p rend="justify">Dar, scumpe sir, deşi (prin forţa unor împrejurări aflate mai presus de voinţa mea) m-am depărtat de prietenul şi tovarăşul tinereţii mele, n-am rămas nepăsător la zborul lui avântat. Şi cu toate că mări furioase ne despart, (BURNS) nimic nu m-a putut opri să iau parte la sărbătorile intelectuale pe care ni le-a oferit.</p>
               <p rend="justify">De aceea nu pot lăsa să plece de aici un om pe care amândoi îl cinstim şi îl preţuim fără a mă folosi de acest prilej public, scumpe sir, spre a vă trimite mulţumirile mele şi, mă încumet să adaug, şi cele ale tuturor locuitorilor din Port Middlebay pentru bucuriile pe care ni le-aţi dăruit.</p>
               <p rend="justify">Înainte, scumpe sir! N-aţi rămas necunoscut printre noi; lumea de aici ştie să vă preţuiască! Deşi suntem „departe”, nu suntem nici „neprieteni”, nici „melancolici”, nici (se cuvine să adaug) „greoi”! Înainte, scumpe sir, urmaţi-vă zborul ca un vultur! Locuitorii din Port Middlebay doresc cel puţin să-l urmărească cu bucurie, cu încântare, cu folos!</p>
               <p rend="justify">Printre ochii care, din această parte a globului pământesc, se înalţă către dumneavoastră, vor fi întotdeauna, atâta timp cât lumina vieţii va mai licări în ei, Şi ochii lui WILKINS MICAWBER, Magistrat.</p>
               <p rend="justify">Cercetând şi restul gazetei, am constatat că mister Micawber era un corespondent sârguitor şi preţuit al ziarului, în acelaşi număr mai era publicată o scrisoare a sa cu privire la un pod; şi am găsit şi un anunţ vestind apropiata apariţie a unui volum frumos, care va cuprinde o culegere din „scrisorile” sale, „cu importante adăugiri”. Şi, dacă nu mă înşel, articolul de fond tot de el era scris.</p>
               <p rend="justify">Şi serile, cât a stat la noi mister Peggotty, am vorbit nu o dată despre mister Micawber. A locuit la noi – în Anglia, adică – pare-mi-se ceva mai puţin de o lună, iar sora lui şi mătuşa au venit la Londra să-l vadă. La plecare Agnes şi cu mine l-am petrecut pe bord şi nu ne-am despărţit de el decât în clipa în care corabia a ridicat ancora; şi nu cred că ne va fi dat să-i mai spunem alt „adio” pe lumea asta.</p>
               <p rend="justify">Înainte de plecare ne-am dus împreună la Yarmouth, să vadă placa pe care o aşezasem pe mormântul lui Ham. În timp ce, la cererea lui, copiam inscripţia funerară, l-am, văzut că s-a aplecat şi a smuls un pumn de iarbă şi de pământ.</p>
               <p rend="justify">—  Pentru Em'ly, mi-a zis, punând totul în buzunarul de la piept, i-am făgăduit, mas'r Davy.</p>
            </div>
            <div type="div2" rend="P2">
               <head>
                  <label>Capitolul LXIV.</label>O ultimă privire retrospectivă</head>
               <p rend="justify">Şi acum, povestea-mi ia sfârşit. Înainte de-a încheia aceste pagini mai privesc o dată – ultima dată – în urmă spre trecut. Cu Agnes alături, mă văd străbătând calea vieţii. În jur văd copiii şi prietenii noştri; şi aud, pe măsură ce înaintez, numeroase glasuri, care nu-mi sunt indiferente.</p>
               <p rend="justify">Din mulţimea care se perindă înaintea mea, ce chipuri se desprind mai limpede? Iată-le, acestea sunt; se întorc către mine de îndată ce-mi pun această întrebare.</p>
               <p rend="justify">Iat-o mai întâi pe mătuşa, cu ochelari mai tari o femeie trecută de 80 de ani, dar încă dreaptă, şi în stare să străbată pe jos, fără să se oprească, vreo şase mile, pe vreme de iarnă.</p>
               <p rend="justify">Iat-o şi pe Peggotty, bătrâna şi buna mea dădacă de altădată, care o însoţeşte întotdeauna; poartă şi ea ochelari şi e deprinsă să coasă seara foarte aproape de lampă, dar niciodată nu se aşază la lucru fără un muc de lumânare, fără o ruletă ca o colibă, în care e înfăşurat iardul, şi fără o cutie de lucru, pe capacul căreia este zugrăvită catedrala St. Paul.</p>
               <p rend="justify">Obrajii şi braţele lui Peggotty, cu pielea atât de aspră şi atât de rumenă pe vremea când eram copil, încât mă minunam de ce nu veneau păsărelele că ciugulească din ele, luându-le drept mere, sunt zbârcite acuma; ochii ei, care cândva îi puneau în umbră întreaga faţă, au pălit (deşi mai au oarecare strălucire), iar degetu-i arătător, atât de aspru pe vremuri, încât mi se părea că seamănă cu o răzătoare de nuci, la fel e şi azi, iar când îl văd pe mezinul meu cum se agaţă de el, după ce, cu paşi şovăitori, a străbătut distanţa de la mătuşa la Peggotty, îmi amintesc de salonaşul de acasă şi de zilele când învăţam şi eu să merg. Vechea dezamăgire a mătuşii a fost lichidată şi dată uitării. Este naşa unei Betsey Trotwood în carne şi oase; iar Dora (fetiţa mea cea de a doua) spune că mătuşa prea o răsfaţă pe Betsey.</p>
               <p rend="justify">În buzunarul lui Peggotty se află un obiect voluminos. Nu e nimic altceva decât cartea cu crocodili, care între timp s-a cam jerpelit şi are multe file rupte şi prinse cu ace, dar pe care Peggotty o arată copiilor ca pe o relicvă de preţ. Îmi pare foarte ciudat să-mi văd chipul, aşa cum era în copilărie, privindu-mă dintre poveştile cu crocodili; şi chipul ăsta îmi aduce aminte de vechea cunoştinţă cu Brooks din Sheffield59.</p>
               <p rend="justify">În timpul acestei vacanţe de vară, văd în mijlocul băieţilor mei un bătrânel care construieşte zmeie uriaşe şi le urmăreşte cum plutesc prin văzduh cu o încântare de nedescris. Mă salută cu frenezie, şi făcându-mi nenumărate semne cu ochiul şi din cap, îmi şopteşte:</p>
               <p rend="justify">—  Trotwood, are să-ţi facă desigur plăcere să auzi că am să isprăvesc de redactat memoriul îndată ce n-am să mai am nimic altceva de făcut, şi că mătuşa dumitale e cea mai extraordinară femeie din lume!</p>
               <p rend="justify">Cine-i această bătrână lady adusă de spate, care merge sprijinindu-se într-un baston, în a cărei ţinută disting urmele demnităţii şi frumuseţii apuse, încercând să ţină piept unei rătăciri certăreţe, neputincioase şi neliniştite a minţii? Se află într-o grădină; şi lângă ea stă în picioare o femeie aspră, întunecată, ofilită, cu o cicatrice albă de-a curmezişul buzei. Daţi-mi voie să trag cu urechea la ce vorbesc.</p>
               <p rend="justify">—  Rosa, am uitat numele acestui gentleman.</p>
               <p rend="justify">Rosa se apleacă şi-i spune:</p>
               <p rend="justify">—  Mister Copperfield.</p>
               <p rend="justify">—  Mă bucur să vă văd, sir. Dar bag de seamă cu părere de rău că sunteţi în doliu. Sper că timpul are să vă aducă alinare.</p>
               <p rend="justify">Aprigă, însoţitoarea ei o dojeneşte, îi spune că nu sunt în doliu şi o pofteşte să se uite încă o dată şi încearcă s-o dezmeticească.</p>
               <p rend="justify">—  L-aţi văzut pe fiul meu, sir? mă întreabă bătrâna lady. V-aţi împăcat?</p>
               <p rend="justify">Uitându-se fix la mine, îşi duce mâna la frunte şi geme. Deodată strigă cu un glas înfricoşător:</p>
               <p rend="justify">—  Vino lângă mine, Rosa! A murit!</p>
               <p rend="justify">Rosa îngenunche la picioarele ei, şi ba o mângâie, ba o ceartă; aci îi spune fără cruţare: „L-am iubit mai mult decât l-ai iubit tu vreodată!”… pentru ca după aceea s-o strângă şi s-o legene la pieptul ei ca pe un copil bolnav. Aşa le las; aşa le regăsesc întotdeauna; aşa îşi irosesc timpul an după an.</p>
               <p rend="justify">Ce corabie e aceea care soseşte din Indii şi cine-i această lady căsătorită cu un Cresus scoţian, ursuz, cu urechi mari şi blegi? N-o fi cumva Julia Mills?</p>
               <p rend="justify">E  chiar Julia Mills, înţepată şi frumoasă, însoţită de un negru, care-i va prezenta pe o tavă de aur scrisorile şi cărţile de vizită, şi de o femeie arămie, în rochie de olandă albă şi legată la cap cu o basma viu colorată, care în fiecare zi îi va aduce dejunul în budoar. Dar Julia nu mai ţine jurnal intim; nu mai cântă „Bocetul pentru o dragoste defunctă”; în schimb, necontenit se ceartă cu bătrânul Cresus scoţian, care e un fel de urs gălbui, cu pielea tăbăcită. Julia se scaldă în aur şi nu vorbeşte şi nu se mai gândeşte la nimic altceva decât la aur. Îmi plăcea mai mult când se afla în pustiul Saharei.</p>
               <p rend="justify">Sau poate că adevăratul pustiu al Saharei acesta e! Căci, deşi Julia are o casă somptuoasă, primeşte numeroase vizite şi dă în fiecare zi mese îmbelşugate, nu văd să crească nimic proaspăt în preajma ei; nici o mlădiţă care să poată înmuguri şi înflori vreodată. Ştiu ce numeşte Julia „lumea bună”; printre oaspeţii ei se numără mister Jack Maldon, care are o slujbă la oficiul de brevete şi care-şi râde de acela din mâna căruia a primit-o şi care-mi spune că doctorul e „fermecător de învechit”. Dar dacă aşa-numita „lume bună” e alcătuită din asemenea gentlemen-i şi asemenea ladies cu mintea găunoasă, şi dacă esenţa ei este nepăsarea declarată faţă de orice ar putea grăbi sau frâna progresul omenirii, atunci, Julia, pesemne că ne-am rătăcit în pustiul Saharei şi că am face bine să căutăm o ieşire.</p>
               <p rend="justify">Iată-l şi pe doctorul Strong, bunul nostru prieten dintotdeauna, lucrând la dicţionarul lui (a ajuns la litera D) şi fericit în căsnicie, lângă soţia lui. Iat-o şi pe Cătana-Bătrână, care a devenit simţitor mai modestă şi a cărei influenţă e departe de a fi ce a fost altădată!</p>
               <p rend="justify">Şi ajung acum, destul de târziu, la vechiul şi scumpul meu prieten Traddles, care, cu aerul unui om foarte ocupat, lucrează în birourile lui din cartierul Temple, iar părul (pe unde n-a chelit) îi e mai zburlit, ca niciodată, datorită contactului cu peruca de avocat. Biroul lui e acoperit de teancuri uriaşe de hârtii; şi, rotindu-mi privirea, îi spun:</p>
               <p rend="justify">—  Dacă acuma Sophy ar fi secretara ta, cred, Traddles, c-ar avea de lucru berechet!</p>
               <p rend="justify">—  Ai dreptate, dragă Copperfield! Dar ce zile frumoase am trăit la Holborn Court! Nu-i aşa?</p>
               <p rend="justify">—  Când ţi-a spus c-ai să ajungi judecător? Dar atunci lumea nu prea era de aceeaşi părere!</p>
               <p rend="justify">—  În orice caz, dacă am să ajung vreodată…</p>
               <p rend="justify">—  Ştii prea bine că ai să ajungi.</p>
               <p rend="justify">—  Bine, dragă Copperfield, când am să ajung, am să istorisesc toată povestea, aşa cum am făgăduit.</p>
               <p rend="justify">Pornim pe jos, braţ la braţ. Mă duc la Traddles să iau parte la o masă de familie. E ziua de naştere a Sophyei şi, pe drum, Traddles îmi vorbeşte de norocul pe care l-a avut.</p>
               <p rend="justify">—  Am izbutit, într-adevăr, dragă Copperfield, să realizez tot ce doream mai fierbinte. Reverendul Horace a fost mutat într-o parohie unde are patru sute cincizeci de lire venit pe an; cei doi flăcăi ai mei primesc o educaţie îngrijită, se disting la învăţătură şi sunt băieţi de ispravă: trei dintre cumnatele mele s-au măritat foarte bine; trei locuiesc cu noi: iar celelalte trei, de când s-a prăpădit missis Crewler, îngrijesc de casa reverendului Horace; şi toate sunt fericite.</p>
               <p rend="justify">—  Afară de… am început eu.</p>
               <p rend="justify">—  Afară de „Frumuseţea” noastră, a încuviinţat Traddles. Da. Păcat că s-a măritat cu un asemenea vagabond. Dar avea o anumită eleganţă şi strălucire cu care a vrăjit-o. Totuşi, acum, că am adus-o cu bine la noi acasă şi am scăpat-o de el, trebuie să căutăm s-o consolăm.</p>
               <p rend="justify">Casa lui Traddles este – sau ar fi putut să fie – una din acele case pe care el şi Sophy obişnuiau să le împartă în cursul plimbărilor lor de seară. E o casă mare; dar Traddles îşi ţine hârtiile în vestiar, iar ghetele stau lângă ele; dânsul şi Sophy stau înghesuiţi într-o odăiţă de la catul de sus, căci dormitoarele cele bune le-au lăsat „Frumuseţii” şi celorlalte fete. În toată casa nu-i nici o încăpere disponibilă; fiindcă, pentru un motiv sau altul, în casă se află întotdeauna un număr de „fete” pe care nu sunt în stare să-l stabilesc… La intrare ne întâmpină un stol de fete, care se reped să-l îmbrăţişeze şi să-l sărute pe Traddles, gata-gata să-l sufoce. Aici, unde locuieşte în permanenţă, o găsim pe biata „Frumuseţe” rămasă singură cu o fetiţă; aici, la masa dată pentru a sărbători ziua de naştere a lui Sophy, se află cele trei surori măritate, împreună cu cei trei bărbaţi ai lor, precum şi un frate al primului dintre aceştia, un văr al celui de al doilea şi o soră a celui de-al treilea, care, pare-mi-se, e logodită cu vărul celui de al doilea. Traddles, simplu şi inimos ca totdeauna, şade ca un patriarh la un capăt al acestei mese lungi; iar de la celălalt capăt, Sophy îl priveşte radioasă peste cuvertura veselă, pe care strălucesc tacâmuri ce nu sunt de aliaj Britannia.</p>
               <p rend="justify">Şi acum, când povestirea s-a sfârşit, îmi stăpânesc pofta de a mai zăbovi şi chipurile se şterg. Doar unul singur, care străluceşte în faţa mea ca o lumină cerească şi luminează în ochii mei toate celelalte, se înalţă mai presus de toate. Şi acela rămâne.</p>
               <p rend="justify">Întorc capul şi-l văd, lângă mine, în frumuseţea-i senină. Lumina lămpii a scăzut. Am stat şi am scris până în adâncul nopţii; dar prezenţa-i dragă, fără de care n-aş fi ajuns nicăieri, îmi ţine de urât.</p>
               <p rend="justify">O, Agnes, o, sufletul meu, fie ca în clipa din urmă chipul tău să fie tot lângă mine, fie ca în ziua când realitatea se va topi înaintea ochilor mei, ca umbrele pe care le alung acuma, fie ca în ziua aceea să te mai găsesc alături, de mine, arătând către cer!</p>
               <p rend="justify">SFÂRŞIT</p>
               <p rend="justify">1  Vezi vol. II, cap. XIX, p. 18 şi urm.</p>
               <p rend="justify">2  Vezi vol. II, cap. XXXVIII, p. 348.</p>
               <p rend="justify">3  Vezi vol. I, cap. X, p. 180.</p>
               <p rend="justify">4  Hamlet, I, 5.</p>
               <p rend="justify">5  Bath – staţiune balneară din sud-estul Angliei vestită pentru apele ei termale.</p>
               <p rend="justify">6  Micuţă floare (engl.).</p>
               <p rend="justify">7  Fructele unui arbore tropical cu acelaşi nume, originar din America Centrală (psidium guajava).</p>
               <p rend="justify">8  Fiertură de fulgi de ovăz (engl.).</p>
               <p rend="justify">9  Aluzie la un cuplet pentru copii (nursery rhyme), care spune că omul cu pricina şi-ar fi fript limba cu porridge rece.</p>
               <p rend="justify">10 Un sfert de penny, cea mai mică monedă divizionară engleză pe vremea lui Dickens.</p>
               <p rend="justify">11 Numele latin al Angliei; şi, începând din secolul al XVII-lea, personificarea poetică a Regatului Unit al Marii Britanii şi al Irlandei de Nord.</p>
               <p rend="justify">12 În Anglia, deoarece se obişnuieşte ca documentele oficiale să fie legate cu un şnur roşu, acesta este privit ca un simbol al formalismului şi al birocraţiei.</p>
               <p rend="justify">13 Cu alte cuvinte, realiza un venit de 350 lire pe an.</p>
               <p rend="justify">14 Paragon: model de virtute şi de perfecţiune.</p>
               <p rend="justify">15 Unitate de măsură pentru lichide folosită în Anglia; un quarter este egal cu 1,136 l.</p>
               <p rend="justify">16 Joc de cărţi răspândit în ţările anglo-saxone.</p>
               <p rend="justify">17 Cu alte cuvinte: fără lexicografi; „doctorul Johnson” pomenit în text este celebrul critic, eseist şi lexicograf englez Samuel Johnson (1709-1784), al cărui Dicţionar al limbii engleze (A Dictionary of the English Language), publicat în 1755, a reprezentat o contribuţie preţioasă la dezvoltarea lingvisticii anglo-saxone.</p>
               <p rend="justify">18 Hotarul între oraşul vechi – City – şi noile cartiere ale Londrei.</p>
               <p rend="justify">19 Pod peste Tamisa, ridicat în secolul al XVIII-lea în cartierul Blackfriars.</p>
               <p rend="justify">20 Complex de venerabile edificii bisericeşti din Londra, dominat de catedrala Westminster (ridicată între 1232 şi 1534), unul dintre monumentele de seamă ale artei gotice engleze.</p>
               <p rend="justify">21 Veche închisoare londoneză, între 1816 şi 1890.</p>
               <p rend="justify">22 Cumplita molimă care a bântuit la Londra în 1655, secerând aproape 100000 de vieţi.</p>
               <p rend="justify">23 Este vorba de Westminster Bridge, pod construit între 1739 şi 1750.</p>
               <p rend="justify">24 Richard Wittinghton, lord-primar al Londrei de la sfârşitul secolului al XIV-lea şi de la începutul celui de-al XV-lea; textul face aluzie la două amănunte ale biografiei, în mare măsură legendară, a acestui demnitar: primul, că în tinereţe ar fi fost înfiat de un bogat negustor londonez, în casa căruia ar fi fost persecutat de slugi, şi, în special, de un bucătar; al doilea, că ar fi făcut avere vânzându-şi pisica unui cârmuitor răsăritean, a cărui ţară era binecuvântată de şoareci şi şobolani.</p>
               <p rend="justify">25 Abreviere pentru expresia latinească Deo volente – cu voia lui Dumnezeu.</p>
               <p rend="justify">26 Ultimele trei litere ale cuvântului London (forma englezească a numelui oraşului Londra).</p>
               <p rend="justify">27 Cartierul aristocratic al Londrei.</p>
               <p rend="justify">28 Expresii latineşti; în esse: actuală; în posse: viitoarea.</p>
               <p rend="justify">29 În original, asemănarea pronunţiei cuvintelor corespunzătoare (elephants şi elements) fiind mai mare, lapsusul e mai plauzibil.</p>
               <p rend="justify">30 În limba engleză, heap, cuvântul corespunzător românescului „grămadă”, este omofon cu Heep, numele personajului, şi această împrejurare permite autorului să facă un joc de cuvinte.</p>
               <p rend="justify">31 Vezi vol. I, cap. XVII, p. 324.</p>
               <p rend="justify">32 Cântecul la care se referă este evident Auld Lang Syne; epitetul de „Nemuritor perceptor al accizelor” se explică prin aceea că Robert Burns a îndeplinit timp îndelungat slujba de perceptor, în ce priveşte precizarea că şi-a avut leagănul dincolo de Tweed, ea are menirea să arate că poetul era scoţian, fluviul Tweed formând hotarul între Anglia şi Scoţia.</p>
               <p rend="justify">33 Distihul citat aparţine cunoscutei Elegii de ţară (Elegy în a Country Churchyard), a poetului englez Thomas Gray (1716-1771).</p>
               <p rend="justify">34 Edward, principe de Wales (1330-1376), poreclit Prinţul Negru, pesemne pentru că purta o armură neagră; a luat parte la aşa-numitul Război de o sută de ani dintre Anglia şi Franţa şi este înmormântat în catedrala din Canterbury.</p>
               <p rend="justify">35 Parafrazare a cuvintelor vrăjitoarei din Macbeth (Actul I, scena 3).</p>
               <p rend="justify">36 Hamlet, Actul III, scena 4.</p>
               <p rend="justify">37 Vers din cântecul The Death of Nelson (Moartea lui Nelson) de John Braham (1774-1856).</p>
               <p rend="justify">38 Primele două versuri ale unui mic poem închinat de Byron poetului irlandez Thomas Moore (1779-1852).</p>
               <p rend="justify">39 În Anglia, funcţionar administrativ însărcinat cu executarea legilor şi a creanţelor.</p>
               <p rend="justify">40 Abreviere pentru latinescul versus = contra.</p>
               <p rend="justify">41 Este vorba de Edward al II-lea, rege al Angliei (1307-1327), care a încercat să-i subjuge pe scoţieni, dar a fost înfrânt de Robert Bruce la Bannockburn în 1314.</p>
               <p rend="justify">42 Versuri din Scots Wha Hae (Marşul lui Robert Bruce spre Bannockburn) de Robert Burns.</p>
               <p rend="justify">43 Oraş situat cam la jumătatea distanţei dintre Londra şi Yarmouth şi la 18 km de litoral.</p>
               <p rend="justify">44 Resac: întoarcerea violentă a unui val după ce s-a lovit de un obstacol.</p>
               <p rend="justify">45 Corabie de mărime mijlocie, cu două catarge.</p>
               <p rend="justify">46 Tricou de lână groasă, albastră, purtat de marinarii englezi; numit astfel după insula Guernsey din Canalul Mânecii.</p>
               <p rend="justify">47 Citat din Iuliu Cezar de Shakespeare, Actul IV, scena 3.</p>
               <p rend="justify">48 Este vorba de pictorul olandez Adrian van Ostade (1610-1684).</p>
               <p rend="justify">49 Casa Vămilor, sediul administraţiei vamale britanice, unde se efectuează şi controlul călătorilor debarcaţi în portul Londrei.</p>
               <p rend="justify">50 Numele uneia dintre cele patru mari organizaţii profesionale ale juriştilor englezi şi în acelaşi timp numele complexului de clădiri grupate în preajma sediului ei, în care se află birourile membrilor.</p>
               <p rend="justify">51 Aripă a vechiului palat regal Westminster (construit în 1399), singura ce s-a păstrat până în zilele noastre; până în 1882 a servit ca palat de justiţie, adăpostind principalele instanţe de judecată ale Londrei şi ale Angliei.</p>
               <p rend="justify">52 Aliaj de cositor şi antimoniu, care imită argintul.</p>
               <p rend="justify">53 Abreviere pentru demander – reclamant.</p>
               <p rend="justify">54 Praznicul Sfântului Mihail, înscris în calendarul englezesc la 29 septembrie; potrivit tradiţiei, marchează începutul celui de al treilea trimestru al activităţii instanţelor judiciare superioare din Anglia.</p>
               <p rend="justify">55 Constable (sau petty constable): în Anglia, gardian sau agent de poliţie comunală: până în 1856 se alegea pe termen de un an; funcţiunea era onorifică şi obligatorie.</p>
               <p rend="justify">56 În administraţia locală engleză, şeful puterii executive în comitate.</p>
               <p rend="justify">57 Nu nouă; primele două cuvinte ale unui psalm de mulţumire (115).</p>
               <p rend="justify">58 Terpsihora – în mitologia greacă muza dansului şi a corurilor.</p>
               <p rend="justify">59 Vezi vol. I, cap. II, p. 36.</p>
            </div>
         </div>
      </body>
   </text>
</TEI>
