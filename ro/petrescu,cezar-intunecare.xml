<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Cezar Petrescu</title>
            <author>Cezar Petrescu</author>
         </titleStmt>
         <editionStmt>
            <edition>
               <date>2013-08-08T10:23:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-22T22:05:44.572681463</date>
            </change>
         </listChange>
      </revisionDesc>
   </teiHeader>
   <text>                       
      <body>
         <author>Cezar Petrescu</author>
         <div type="div1">
            <head>Întunecare</head>
            <div type="div2">
               <head>CUPRINS:/x/</head>
               <p rend="justify">CARTEA ÎNTÂI.</p>
               <p rend="justify">Prolog. A zburat o pasăre neagră. 6</p>
               <p rend="justify">I.</p>
               <p rend="justify">Mergeau cântând vitejeşte. 37</p>
               <p rend="justify">II.</p>
               <p rend="justify">Vrem România Mare! 66</p>
               <p rend="justify">III.</p>
               <p rend="justify">Războiul steguleţelor. 105</p>
               <p rend="justify">IV.</p>
               <p rend="justify">Havuzul cu peşti japonezi. 125</p>
               <p rend="justify">V. Acolo şezum şi plânsem. 162</p>
               <p rend="justify">CARTEA A DOUA.</p>
               <p rend="justify">I. Mâinile albe şi mâinile negre. 220</p>
               <p rend="justify">II. A fost odată un mic copilaş. 270</p>
            </div>
            <div type="div2">
               <head>Cartea întîi</head>
               <div type="div3">
                  <head>
                     <label>Prolog.</label>
                     <lb/>A zburat o pasăre neagră</head>
                  <p rend="justify">Colonelul Pavel Vardaru pipăi în cutia de lemn cafeniu o ţigară de foi îndestul de pufoasă. De pe gravura capacului îi surâse, cu tot şiragul dinţilor de porţelan, o creolă purtând pe umeri, în chip de amforă, un coş de foi de tutun, sub inscripţia aurită „Henri Clay-Habana”.</p>
                  <p rend="justify">Era numai o simplă etichetă şi totuşi femeia îi părea gro-zav de cunoscută.</p>
                  <p rend="justify">Deodată îşi aminti cu mare bucurie: „Dar sunt ochii lui Mimi. Extraordinar cum seamănă cu ochii lui Mimi!”…</p>
                  <p rend="justify">Acoperi restul figurii cu latul palmei. Într-adevăr, din gravură îl priveau acum ochii râzători ai dansatoarei.</p>
                  <p rend="justify">Trăi o clipă vedenia fugitivă: perdelele de catifea roşie lăsându-se moale, femeia împărţind cu amândouă mâinile sărutări sălii, ropotul de aplauze, o fâlfâire de fuste scurte peste pulpe în tricou roz… Toate, toate de atât de departe!</p>
                  <p rend="justify">Colonelul scotoci apoi buzunările tunicii, căutând bricea-gul cu mica ghilotină de oţel pentru tăiat vârful ţigării. Nu îl află. Ca întotdeauna, Vanea, soldatul, uitase să strămute dintr-o tunică într-alta toate instrumentele nichelate care alcătuiau trusa de concentrare a domnului comandant: lanterna electrică, cuţitul de desfăcut cutii de conserve, pe-dometrul, tirbuşonul, bricheta cu benzină şi fitil, busola în miniatură.</p>
                  <p rend="justify">Când cel din urmă buzunar fu explorat fără izbândă, colo-nelul Pavel Vardaru suspină cu o nemărginită milă pentru propriu-i destin: era, fără îndoială, cel mai nefericit comandant de regiment de pe planetă!</p>
                  <p rend="justify">Se resemnă să decapiteze cu dinţii vârful ţigării, îl scuipă scârbit peste balustradă, în mare şi întinse peste masă, după cutia cu chibrituri, mâna grasă şi albă de prelat.</p>
                  <p rend="justify">Doamna colonel – tanti Laura – strânse buzele vişinii cu o spaimă care dădea înfăţişare de copil alintat obrazului de grăsulie şi vârstnică păpuşă blondă, cu pomeţii trandafirii şi cu genele lungi, răsucite în sus:</p>
                  <p rend="justify">— Pol, iarăşi începi cu ororile tale? Mută cel puţin sca-unul! Ştii că nu pot suporta mirosul ăsta de catran!</p>
                  <p rend="justify">Ca măsură defensivă, tanti Laura scoase din portţigaretul îngust de platină, cu încrustaţii de email, o ţigaretă egipţiană şi o aprinse la flacăra unei brichete, prinsă cu lanţ sub-ţire de argint.</p>
                  <p rend="justify">Chelnerul aduse două fructiere cu struguri de Constanti-nopol. Piersici şi pere, între bulgări de gheaţă, pe culcuş de frunze crestate de viţă. Un picolo, cu gâtul sufocat de gule-rul tare şi prea înalt, distribui cu dexteritate farfurioarele şi tacâmurile de desert.</p>
                  <p rend="justify">Orchestra tăcuse.</p>
                  <p rend="justify">Se înălţa acuma larma glasurilor, sunetul cristalin al pa-harelor, hohotele şi comenzile întărâtate de aşteptare, umplând terasa cazinoului de rumoarea neîntreruptă a marilor res-taurante, cafeuri şi baruri, de care, cu părere de rău, ca de ultimul post înaintat al civilizaţiei, colonelul Pavel Vardaru, după un concediu de patruzeci şi opt de ore, trebuia să se rupă a doua zi, în zori… În câteva ceasuri de drum, maşina avea să-l înfunde iarăşi în satul tătăresc, cu bordeie strâmbe şi oarbe de lut, cu împrejmuirile de tizic, câini flocoşi, măgari zbierând în asfinţit şi cu praful acela dobrogean – care în-fundă nările, zgârie gâtlejul şi sureşte părul – răsucit în vâr-tejuri peste câmpuri dogorite, fără zare de umbră.</p>
                  <p rend="justify">Cu înduioşare de deportat în preziua exilului, privea arbuştii exotici, plantaţi în cutii de lemn pe marginea terasei, cu frunzele lor lucii care, în bătaia luminii cretoase, păreau tăiate artificial, în zinc; mesele cu necunoscuţi; femeile în toalete spumoase şi străvezii; virajele savante ale chelnerilor printre scaune, balansând în vârful braţelor tăvile încărcate; pavilionul capelei vieneze cu femeile în haină roşie, acordându-şi viorile între genunchii strânşi; ferestrele largi, încununate de colierele becurilor; afişele uriaşe, strigător văp-site, înfăţişând un dansator negru şi o celebră dizeuză. Spec-tacol nepreţuit de confort, risipă şi trai bun, care se va dez-lănţui fără preget, scăldat în aceeaşi orgie luminoasă de ar-curi voltaice şi răcorit de briza umedă a mării şi mâine, atunci când dânsul, orbecăind în bezna satului, apărându-se de câini duşmani şi călcând în movili de gunoaie, îşi va amăgi ne-somnul inspectând santinelele de noapte.</p>
                  <p rend="justify">Colonelul Pavel Vardaru îşi simţi pieptul înăbuşit de tris-teţea şcolarilor la sfârşit de vacanţă.</p>
                  <p rend="justify">— Cafele, vă rog?</p>
                  <p rend="justify">Chelnerul aştepta, înclinat de mijloc, cu faţa rasă, neclin-tită şi severă, ca şi cum era vorba de cea mai gravă hotărâre diplomatică.</p>
                  <p rend="justify">— Desigur şi cafele! Tresări, din altă lume, colonelul. Copii, care mai ia cafea? Auzi: două îngheţate, un mazagran… Tu eşti cu mazagranul, Luminiţo? Două marghilomane… Şi lichioruri! Dă-mi lista!</p>
                  <p rend="justify">Chelnerul nu se clinti. Clipi numai din ochi.</p>
                  <p rend="justify">— Ştiu! Aniseta domnului colonel. Marie Brizard!</p>
                  <p rend="justify">Pavel Vardaru îşi prinse monoclul în arcada sprincenei şi privi, de jos în sus, servul în frac, care-i cunoştea gusturile.</p>
                  <p rend="justify">Se lumină, cu o mare fericire:</p>
                  <p rend="justify">— A! Tu erai, Jean?</p>
                  <p rend="justify">Şi repetă, întârziind pe cuvinte, plimbându-se cu amintirea prin paradisul interzis.</p>
                  <p rend="justify">— Jean, de la Alcazar!</p>
                  <p rend="justify">Jean zâmbi onctuos, scuturând profesional colţul mesei cu şervetul.</p>
                  <p rend="justify">Colonelul Pavel Vardaru era vestit în toate localurile de zi şi de noapte ale Capitalei şi tuturor reşedinţelor de vară. Capul său pretimpuriu sur, cu obrazul şi mustăţile întotdea-una proaspăt rase, cu înfăţişare de militar în glumă, de salon şi de operetă, prezidase multe mese rămase de pomină. Era celebru în întocmirea măiastră a meniurilor, în reţetele de mâncări recomandate bucătăriilor cu ritualuri gastrono-mice speciale şi în cunoaşterea fără greş, de la prima degus-tare, a tuturor pivniţelor şi recoltelor faimoase de vinuri.</p>
                  <p rend="justify">Când lichiorul fu turnat, colonelul ridică în lumină paharul cu piciorul înalt, ţinându-l între degetele grase, cu o luare-aminte şi o înduioşare de savant examinând un elixir miraculos. Admiră limpeziciunea culorii, aspiră aroma cu nespusă fericire şi sorbi în răstimpuri. Pe urmă, cu ţigara de foi între dinţi, se întoarse către frate-său, Alexandru Vardaru, deputatul, care, plecat deasupra gazetelor de seară, fuma una la fel.</p>
                  <p rend="justify">— Alexandre, simţi briza? E un aer, un aer!</p>
                  <p rend="justify">Alexandru Vardaru, cufundat în lectura telegramelor de pe frontul oriental, făcu un gest vag de confirmare, cu mâna.</p>
                  <p rend="justify">Dar Mihai Vardaru, nepotul lor, din colţul de unde îşi savura îngheţata în felii subţiri, cu graţii de pisică, ridică obrazul feminin şi vru să întrebe cum se mai poate simţi răcoarea şi puritatea aerului, aspirat prin asemenea adevărate coşuri de locomotivă, aşa cum arătau ţigările de foi. Îşi aminti, însă, că trebuia neapărat să ceară cinci sute de lei unchiului Pol, înainte de plecare şi, înăbuşindu-şi gluma, se hotărî prudent să o amâne pentru alt prilej mai prielnic, zâmbind în sine.</p>
                  <p rend="justify">— De ce râzi, Mihai? întrebă Luminiţa.</p>
                  <p rend="justify">Toţi ochii se îndreptară către el. Mihai roşi.</p>
                  <p rend="justify">— Vă rog să nu-mi necăjiţi băiatul! protestă tanti Laura, apărându-şi nepotul, sfios şi cuviincios, în mijlocul acestei familii sportive, unde ea singură şi adolescentul cu obraz de elevă de pension nu aveau apucături şi vocabular de camping, stadion şi câmp de curse.</p>
                  <p rend="justify">Îşi aminti ceva şi deschizând portţigaretul de platină, spuse:</p>
                  <p rend="justify">— Acum, Mihai, când eşti bacalaureat, bărbat în toată firea, cred că poţi fuma… Nu e aşa, Pol, Alexandre, nu e aşa că-i daţi permisiunea?</p>
                  <p rend="justify">Mihai roşi şi mai tare, implorând:</p>
                  <p rend="justify">— Vai, tanti!</p>
                  <p rend="justify">Luminiţa Vardaru îşi scutură capul negricios din umbra arbuştilor unde stătuse ascunsă, privind întunericul mării şi-l strâmbă, imitându-l:</p>
                  <p rend="justify">— Vai, tanti!” Uf, ce văr molâu mai am! Ce „vai tanti”? Zi: „Mersi, tanti, nu fumez egipţiene. Sunt prea slabe şi con-ţin opiu! Fumez ţigări mai bărbăteşti, de exemplu Regale!”… Uite!</p>
                  <p rend="justify">Înainte de a se putea apăra, Luminiţa Vardaru, cu înde-mânare de poliţist la o percheziţie corporală, scoase din buzu-narul lui Mihai, de la piept, un portţigaret de piele – cadoul ei de astă-vară, când îşi sărbătorise examenul de absolvire – îi puse o Regală între dinţi, în silă, luă şi ea una, aprinse şi-i aruncă un colac de fum în nas.</p>
                  <p rend="justify">— Poftim!</p>
                  <p rend="justify">Toţi zâmbiră şi Mihai răsuci stângaci, între degete, ţigara aprinsă. Ce idee! Şi ce nebună! Lui nu-i tihnea ţigara decât fumată singur, fără atâţia ochi ţintă asupră-i.</p>
                  <p rend="justify">Luminiţa îşi scoase pălăria de pai. O înfipse într-un stâlp al balustradei. Îşi scutură părul tuns şi inelat. Şi cu coatele pe masă, cu obrazul arămiu mat, după o lună de plajă, prins în pumn, închizând ochii negri şi puţin oblici, să-i ferească de fumul ţigării, declamă autoritar, ca într-un consiliu de familie:</p>
                  <p rend="justify">— Numai armata are să-l facă bărbat! Unchiule Pol, la toamnă numaidecât trebuie să-l dezgheţi! Eu mă declar învinsă!</p>
                  <p rend="justify">Mihai găsi prilej să se răzbune. Îi şopti printre dinţi, în ureche:</p>
                  <p rend="justify">— Şi pe tine numai popa de la Domniţa Bălaşa are să te domesticească, atunci când ţi-o cânta pe nas Isaiia dănţu-ieşte…</p>
                  <p rend="justify">Apoi, adresându-se unei persoane nevăzute:</p>
                  <p rend="justify">— Domnule Comşa, la primăvară, trebuie s-o iei în primire şi s-o dresezi. Noi ne declarăm învinşi!</p>
                  <p rend="justify">Luminiţa, uimită de o atât de neaşteptată îndrăzneală, rămase cu ţigara la jumătatea drumului spre buze.</p>
                  <p rend="justify">— Ce-ai zis? Mă rog, ce-ai zis?</p>
                  <p rend="justify">Mihai se plecă şi-i şopti a doua oară în ureche, apăsat:</p>
                  <p rend="justify">— Am zis că numai domnul Radu Comşa are să-ţi scoată sticleţii din cap. Na!</p>
                  <p rend="justify">— Poftim, domnilor! făcu Luminiţa cu cea mai mare minunare. Abia i-aţi permis să se emancipeze, că a şi început să-şi schimbe dinţii de lapte! Încearcă să muşte… Bravo! Mergi repede, mon vieux! Într-o lună, te văd iscălind poliţe, pufăind o coşcogea havană în nasul unchiului Pol şi – mai ştiu eu? – aşezându-te, poate, la masa de alături, cu portugheza…</p>
                  <p rend="justify">— Ce portugheză, mă rog? Se mişcă, între braţele jilţului de paie, foarte îngrijorată, tanti Laura.</p>
                  <p rend="justify">Luminiţa îşi scutură părul pe spate, explicând volubil:</p>
                  <p rend="justify">— O portugheză, o femeie din Portugalia, fost mare imperiu colonial, actualmente modestă republică situată la extrema Ibericei! Capitala Lisabona, în provincia Estramadura, banalizată de poeţi simbolişti. Oraş însemnat: Porto, cu vinuri vestite, despre care poate să ne spună ceva mai pe larg unchiul Pol. Portugalia, în sfârşit, patria apei de păr, a lui Camoens şi donei Ines de Castro! Pentru rest şi detalii precise adresaţi-vă domnului, care face pe mironosiţa! Vă poate delecta şi cu un Fado de amor, din repertoriul popular…</p>
                  <p rend="justify">Luminiţa fredona cu mâna pe inimă, revărsându-şi dintr-o scuturare părul negru peste ochi, să-şi dea mai patetică înfăţişare:</p>
                  <p rend="justify">Amor č sonho que mata, Sorriso que desfalece;</p>
                  <p rend="justify">Amor č nuevera de prala…</p>
                  <p rend="justify">Mihai se sili să asculte această vertiginoasă şi perfidă disertaţie de geografie, istorie şi folclor, cu cea mai desăvârşită nepăsare.</p>
                  <p rend="justify">Dar micşorându-şi ochii, ca din pricina fumului, îşi strivi o lacrimă de necaz.</p>
                  <p rend="justify">Povestea cu portugheza fusese cea dintâi suferinţă a lui, copilărească. Luminiţa îi descoperise fotografiile şi caietul de note. Fusese confidenta lui două luni, cât ţinuse întreg romanul sentimental, îi făgăduise să nu destăinuie nimic nimănui. Din caietul acela de note, descifrase şi dânsa, la pian, romanţa portugheză populară, numărul Carmencitei la Majestic. Atunci îi apăruse cântecul interesant, frumos şi îl învăţase. Iar acum îşi bătea joc! Toate femeile, toate sunt deopotrivă de…</p>
                  <p rend="justify">— Aşadar, a fost oprită şi ofensiva lui Brusilov! declară Alexandru Vardaru, ridicând obrazul aspru deasupra gazetelor, împăturindu-le şi aşezându-le sub cot. Mi se pare că de astă dată începe criza cea mare! Pol, să nu uiţi procura! Până în zece zile trebuie să vindem şi grâul vostru. Pe urmă, cine ştie ce se mai întâmplă!</p>
                  <p rend="justify">Colonelul întinse picioarele sub masă, cu un zăngănit de pinteni, privind la lumină alt pahar de lichior, plin.</p>
                  <p rend="justify">— Dar întâmplă-se orice, numai să se sfârşească! M-am săturat de ţinut trupa în bordeie… Ştiţi voi ce mizerie e faimosul Cadrilater? O murdărie! Şi nişte nume de sate! Daidâr, Balbunar, Siahlar, Sarsânlar! Să le ia dracul. Parcă au fost botezate de bâlbâiţi. Auziţi: Balbunar, Sarsânlar!</p>
                  <p rend="justify">Ridică ochii, invocând mărturia cerului.</p>
                  <p rend="justify">Nimeni însă nu se arătă înduioşat de această deznădejde.</p>
                  <p rend="justify">Exilul în Cadrilater nu era atât de înfricoşat, cum voia să-l arate unchiul Pol. Îşi adusese automobilul. Îşi instalase o baie cu duş automat. Acum o lună, făcuse un drum la Bucureşti numai ca să obţină de la corp mutarea unui bucătar special la popota regimentului. Soldaţi trimişi cu ordine cărau de la Constanţa şi din Capitală, trufandale în coşuri de papură, aparate de fabricat îngheţată şi maşini de măcinat cafea.</p>
                  <p rend="justify">Popota regimentului era vestită în toată divizia. Iar ofiţerii începeau să se îngraşe şi să capete gusturi patriciene.</p>
                  <p rend="justify">— Se pare că Czernin caută o întrevedere cu primul-ministru! îşi urmă gândul Alexandru Vardaru.</p>
                  <p rend="justify">— Sigur! Iar ne mai oferă ceva! Iar încep cu tocmelile! se supără colonelul, duşman neîndurat al puterilor centrale, de când se închiseseră graniţele spre Riviera.</p>
                  <p rend="justify">—  Cred, cu toate acestea, urmă Alexandru Vardaru, cred că până la sfârşitul recoltei nu poate fi vorba decât de pregătiri! În Moldova, nici nu s-a sfârşit secera… Vagoanele sunt prinse, soldaţii în permisii agricole… Apropo, Pol. pentru treier, la Făloasa, n-aş putea cere prin minister soldaţi de la tine? Am iscălit scrisoarea să predau patruzeci de vagoane până la cincisprezece ale lunii. Mă ţine consorţiul german numai în telegrame…!</p>
                  <p rend="justify">— Cum, tot la nemţi ai dat grâul şi anul ăsta? Lărgi cu mirare ochii albaştri tanti Laura.</p>
                  <p rend="justify">— Evident! Politica e una şi afacerile sunt alta. Dragă Lauro, din nefericire, viaţa e ceva mai complicată decât în romanele tale. Trăim cu picioarele pe pământ.</p>
                  <p rend="justify">— Bine, dar e monstruos să hrăneşti o armată împotriva căreia poate că ai să te baţi mâine!</p>
                  <p rend="justify">— Monstruos, nemonstruos, aşa stau lucrurile! Dacă nu vând eu, vinde altul… Vinde cerealistul care a cumpărat recolta mea… Pe urmă nici nu ştiu dacă vom lupta vreodată! Toate sunt ipoteze…</p>
                  <p rend="justify">Tanti Laura nu se dădu bătută.</p>
                  <p rend="justify">Între dânsa, reprezentând elementul romantic, „în nori”, al familiei şi Alexandru Vardaru, cumnatu-său, spiritul practic şi „terestru”, era întotdeauna un necurmat duel.</p>
                  <p rend="justify">— Aceasta n-o mai cred! Suspină, lăsându-se pe spatele jilţului de paie, care scârţâi din toate mădularele. Peste o lună ori peste un an, România trebuie să fie alături de aliaţi, împotriva nemţilor. Sunt un popor pe care eu personal nu-l pot iubi! Adu-ţi aminte, Alexandre, acum trei ani, la Würzburg… Bărbaţii care, printre două halbe de bere, îşi manifestau tandreţa conjugală în plin public; femeile purtându-şi maternitatea ca un trofeu. Şi vitrinele unde crenvurştii şi şuncile stăteau expuse printre violete şi mănunchiuri de Vergissmeinnieht! Şi costumele femeilor cu cele mai extraordinare împerecheri de culori: bleu pal, roz, orange, verde de spinarea buraticului! Şi conflictul din vagonul-restaurant cu Herr Kommerzienrath! Pfui! Dacă şi aceasta se mai numeşte civilizaţie!</p>
                  <p rend="justify">Alexandru Vardaru înfipse un cuţit într-o pară şi o curăţă cu o răbdare minuţioasă, aşa cum îţi cauţi de lucru până-şi termină un copil capriciul. Tanti Laura încheie, cu o încruntare care, cu toate silinţele, nu putea tulbura de fel albastrul limpede şi copilăros al ochilor.</p>
                  <p rend="justify">Nu s-ar fi spus că aceşti ochi plini de candoare priveau peste capete o legiune nevăzută de germani, purtând şunci de Praga în baionetele încununate cu mănunchiuri de nu-mă-uita şi cântând Die Wacht am Rhein…</p>
                  <p rend="justify">Alexandru îi întinse calm şi zâmbind, în vârful furculiţei, jumătate din para curăţată:</p>
                  <p rend="justify">—  Laura, Laura, judeci ca femeia cea mai femeie dintre femei!</p>
                  <p rend="justify">— Cum adică? N-am dreptate? Spun. – nu e aşa? – spun ca orice femeie absurdităţi! Eşti foarte politicos în astă seară, dragule! Nu ştiam că iubeşti atât de mult gustul nemţesc! Poate ai dori să mă vezi îmbrăcată în haine liliachii, cu cingătoare verde, pălărie roz şi ciorapi bleu-pal…</p>
                  <p rend="justify">Alexandru Vardaru nu se arătă indignat de această perfectă logică femeiască.</p>
                  <p rend="justify">Îşi curăţi tacticos cealaltă jumătate de pară. Apoi, numai după ce muşcă din fructul untos şi dulce, răspunse:</p>
                  <p rend="justify">—  Nu e vorba de asta! Dar nu se duce un război cu un popor, fiindcă ţie personal nu-ţi place fidelitatea conjugală, manifestată în public şi fiindcă negustorii de mezeluri expun şunca la un loc cu florile… Aceasta e altceva. Războiul, dacă-l vom porni vreodată, avem pentru asta alte, îndestule motive! Va fi un război pentru Ardeal. Pentru drepturi şi dreptate românească! Iar aceste drepturi şi această dreptate românească, în conjunctura actuală, ne împing în tabăra adversă germanilor… Mi se pare însă că nu sântem adunaţi aci pentru a ajunge la conferinţe diplomatice. Pol pleacă mâine dimineaţă şi cine ştie când mai scapă de la regiment, uite ce tenebros el… Tu, Mihai şi Luminiţa, cred că o să rămâneţi la Sinaia până în septembrie. Eu, într-o săptămână, trebuie să văd cum stau lucrurile la Făloasa şi Arpăşeşti, să pun la treier la Vadu-Luncii şi să găsesc vreme să vă vând şi grâul vostru. Ne împrăştiem iarăşi… Cine ştie când ne mai adunăm laolaltă, până la toamnă! Pe urmă se descinde parlamentul, mă aşteaptă îndestule griji. Cum vedeţi, Luminiţa îmi complică viaţa cu altele!</p>
                  <p rend="justify">Luminiţa se răsuci pe scaun, cu o indignare ipocrită, micşorându-şi privirea oblică între gene:</p>
                  <p rend="justify">— Eu, papŕ?!</p>
                  <p rend="justify">— Ssst! Făcu Alexandru Vardaru, ameninţând cu degetele între care ţinea ţigara de foi. Tu n-ai cuvânt! Şi păzeşte-te, ai văzut că Mihai atât aşteaptă.</p>
                  <p rend="justify">— O! Dacă e vorba de Mihai!</p>
                  <p rend="justify">Mihai se simţi ofensat de acest dispreţ şi, ca să dovedească imediat că nu e cantitate atât de neînsemnată, îi murmură în ureche, cu intonaţia Luminiţei de adineauri:</p>
                  <p rend="justify">— Amor č sonho que mata”… Pentru rest ţi detalii precise, adresaţi-vă domnului Radu Comşa…</p>
                  <p rend="justify">Era acum rândul Luminiţei să ia înfăţişarea celei mai desăvârşite nepăsări.</p>
                  <p rend="justify">Deschizând ţi închizând încuietoarea poţetei de bagŕ, dădu din umeri:</p>
                  <p rend="justify">— Uf! Sunteţi toţi nişte, nişte…</p>
                  <p rend="justify">Nu găsi cuvântul îndestul de usturător.</p>
                  <p rend="justify">Se întoarse îmbufnată cu spatele către masă şi cu faţa spre marea înghiţită de întuneric, arătând aşa, cu hotărâre, că n-o mai interesează discuţia.</p>
                  <p rend="justify">Alexandru Vardaru găsi în sfârşit răgaz să dovedească colonelului nevoia de a arenda moşia din Ialomiţa. Nu se mai simţea în stare să se mai ocupe de atâtea. Îl chemau şi oarecare îndatoriri politice. Acum, când, la iarnă, Luminiţa avea să-şi aibă gospodăria ei, el rămânea singur. Îmbătrânea. Stărui asupra cuvântului, dezminţit de părul negru, de dantura puternică şi de întreaga-i făptură vânjoasă şi neobosită.</p>
                  <p rend="justify">Într-adevăr, în această familie deprinsă cu trai uşor şi bun, el singur nu-şi găsea odihnă. În afară de rostul din ce în ce mai temut în parlament, de procesele grele şi complicate în care pleda întotdeauna cu izbândă sigură, Alexandru Vardaru mai îngrijea şi de cele două moşii din Muntenia, rămase pe urma neveste-sii, Elena, mama Luminiţei, moartă cu zece ani în urmă la Vichy. Administra averea lui Mihai şi a celor două surori ale sale, Cora şi Ralu, nepoţi rămaşi orfani acum patru ani, pe urma unui accident de automobil pe Valea Prahovei. Şi, pe deasupra, în fiecare toamnă şi primăvară, trebuia să descurce şi gospodăria haotică a lui Pol şi a Laurei, moşie mare şi bogată, de aproape cinci mii de pogoane, lăsată pe mâna vechililor şi devorată de ipoteci.</p>
                  <p rend="justify">Viaţa şi-o petrecea mai mult în vagonul de dormit şi hoteluri. În aceeaşi săptămână apărea la Craiova, într-un proces; la Iaşi, într-o întrunire publică; conducând automobilul pe o şosea către una din moşii; rostind o cuvântare aplaudată la Cameră; organizând campania electorală a unei alegeri parţiale. Pretutindeni, apariţia omului acestuia bine legat, lat în spate, înfipt dârz pe picioarele scurte în scoarţa planetei, cu părul tuns perie şi cu ochii cenuşii, aspri şi sfredelitori, inspira hotărâre, încredere şi acţiune.</p>
                  <p rend="justify">Născut pentru luptă şi dominare, răscolea lumea pe unde trecea şi nu-şi îmblânzea privirea decât pentru cei din jurul lui. Slăbiciunile lor îl amuzau, fiindcă le socotea fără urmări cât timp era el să vegheze.</p>
                  <p rend="justify">Când îşi oprea asupra Luminiţei ochii de răceala oţelului, îndată i se învăluiau de duioşie, ca ochii vietăţilor sălbatice de pădure când îşi privesc puii fără putere încă.</p>
                  <p rend="justify">În această îmblânzire protectoare, nu îngloba dintre străini decât pe Radu Comşa, fostul său secretar vreme de doi ani, acum asociat în biroul de avocatură. Tânăr, plin de toate făgăduielile viitorului şi, prin alegerea lui şi a Luminiţei, viitorul ei tovarăş de viaţă.</p>
                  <p rend="justify">La cuvintele lui Alexandru Vardaru, colonelul asculta distrat, privind valurile de lume revărsate din cazinou, unde sfârşise ceva, vreun dans ori vreun spectacol. Ce însemnătate aveau toate, dacă puteau fi duse la bun sfârşit de Alexandru? Dacă era mai bine să arendeze moşia, n-are decât s-o arendeze! Nu se împotriveşte nici el, nici Laura. De ce însă să tulbure această ultimă seară, atât de plăcută, cu muzică aleasă, lichior fin, ţigări minunate, amintind că viaţa mai e complicată şi cu atât de absurde şi stupide griji?</p>
                  <p rend="justify">— Pol, tu n-asculţi! îl surprinse Alexandru Vardaru.</p>
                  <p rend="justify">— Pardon! Ascult. De ce să n-ascult? se apără moale colonelul.</p>
                  <p rend="justify">Dar ochii îi rămâneau ţintuiţi la uşa cazinoului larg deschisă, prin care sălile de joc şi de spectacol vărsau o necurmată procesiune. Un amiral cu somptuoasă barbă albă trecu între două femei din cale afară de înalte, cu un ogar rusesc prins în lănţug; militari în tunici strânse; o negresă întovărăşită de un domn scurt şi gras, cu ochelari daţi după ureche; mulţi ofiţeri de marină cu obrazul ras şi pudrat cu îngrijire; pantaloni albi şi pantofi de olandă cu talpa elastică, pălării de paie şi decolteuri dezvelind sâni de toate dimensiunile, umeri fardaţi şi coliere de perle, figuri cunoscute de pe Calea Victoriei şi necunoscute, din cine ştie ce fund de provincie, mari proprietari şi oameni politici, jucători de cărţi şi convalescenţi trimişi să respire aer marin, actori şi băieţandri chinuindu-se să pară obosiţi şi blazaţi. Lume amestecată, alungată de pe plajele şi din staţiile balneare cosmopolite, inaccesibile acum, peste hotare, unde bântuie războiul.</p>
                  <p rend="justify">Chelnerii alergau zăpăciţi, înghesuind alte scaune şi alte mese. Se auzeau bătăi nerăbdătoare cu bastonul în mozaicul pardoselii; chemări peste capete; tineri se ridicau pentru a oferi curtenitor, femeilor jilţurile de paie. Larma acoperea uvertura din Semiramis, cântată pe toate coardele orchestrei vieneze.</p>
                  <p rend="justify">Colonelul Pavel Vardaru privea şi asculta cu cea mai desăvârşită fericire.</p>
                  <p rend="justify">— În sfârşit şi Radu!</p>
                  <p rend="justify">Radu Comşa, oprit în uşă, îl căuta cu ochii peste mese.</p>
                  <p rend="justify">Când zări mâna colonelului ridicată, făcu semn că i-a văzut.</p>
                  <p rend="justify">Era cu un om în haine castanii vărgate, decolorate pe umeri, cu faţa ascunsă de umbra unei panamale demodate, cu borurile foarte largi.</p>
                  <p rend="justify">— E cu un tip! Anunţă unchiul Pol.</p>
                  <p rend="justify">Tonul acestei constatări lămurea îndestul că, după aparenţă, colonelul îl categorisise printre indivizii de la periferia umanităţii, care nu prezintă nici un interes pentru neamul Vardarilor.</p>
                  <p rend="justify">Tipul voia să se despartă şi, din gesturi, se înţelegea că Radu Comşa stăruia să-l târâie după dânsul.</p>
                  <p rend="justify">— Dar e domnul Probotă! Strigă Mihai, recunoscându-l şi sărind de pe scaun. Mă duc să-l aduc!</p>
                  <p rend="justify">Virgil Probotă, coleg de şcoală şi prieten al lui Radu Comşa, dascăl de ştiinţe la un liceu din Capitală, fusese, ca student, câţiva ani, preceptorul Luminiţei şi al lui Mihai. Cu toată sarcina ingrată de a iniţia doi copii răsfăţaţi în tainele trigonometriei, în legile lui Newton şi paragrafele lui Tacit, lăsase foştilor elevi amintirea unui om cu multe ciudăţenii şi stângăcii, amuzant de deformat, până la pedanterie, de învăţătură, dar de o largă înţelegere şi de o pasionată dragoste a cărţilor. Şi acum încă, de câte ori Mihai Vardaru trebuia să ia o hotărâre în viaţă şi trecea printr-o criză a sufletului, se întreba, ca ultimă instanţă a conştiinţei, dacă fapta ori gân-dul lui ar fi sau nu aprobate de fostu-i dascăl.</p>
                  <p rend="justify">Îi scutură deci amândouă mâinile cu neţărmurită bucurie… Radu Comşa îşi lăsă prietenul în seama lui Mihai şi se apropie de masă cu pălăria în mână, desfăcându-şi mănuşile de piele.</p>
                  <p rend="justify">Purta haină cenuşie, strânsă la mijloc într-un singur nasture, pantaloni şi pantofi albi, cămaşă de mătase, fără vestă şi o fantă îngustă, cum cerea moda timpului.</p>
                  <p rend="justify">Obrazul brun, neted, cu linii care din toate părţile păreau privite din profil, era şi mai arămiu, după o lună de soare şi de vânt marin. Dar asprimea voluntară a feţei era îndulcită de catifelarea umedă a ochilor şi de buzele cărnoase, roşii şi voluptos desenate.</p>
                  <p rend="justify">„Ai gură de odaliscă, Radule! repeta colonelul Vardaru, de câte ori Comşa amintea despre firea lui hotărâtă, de om care ştie să vrea şi ştie ce să vrea. Ai gură de odaliscă, iar cu stigmatul ăsta de senzualitate nu poţi sfârşi întotdeauna ce ai hotărât, cuminte şi cu sânge rece, între patru pereţi ai camerei!” declarase unchiul Pol, care avea şi el o bărbie foarte voluntară, ca în busturile romane, dar îşi pierdea viaţa, făcând astăzi tocmai contrariul de ceea ce hotărâse ieri.</p>
                  <p rend="justify">Radu Comşa sărută mâna Luminiţei la încheietura pumnului, sub brăţara ceasului, unde pielea albă e străbătută de vine albăstrii.</p>
                  <p rend="justify">Mihai izbutise să-l târâie pe Virgil Probotă, remorcat de mânecă.</p>
                  <p rend="justify">Dascălul de ştiinţe, ocolind masa să dea mâna cu toţi, găsi mijlocul să răstoarne un pahar deşert. Când se întoarse speriat să-l aşeze la loc, trase după el un şervet şi, dedesubt, un cuţit înfipt într-un măr. Cuţitul se rostogoli, printre gratiile balustradei, jos în mare.</p>
                  <p rend="justify">Aceasta nu era însă de ajuns!</p>
                  <p rend="justify">Printr-un capriciu neprevăzut de legile balisticii, mărul aruncat făcu drumul îndărăt pe masă, o parcurse în toată lungimea, săltă peste un păhărel de lichior şi căzu în braţele doamnei colonel, care sări în sus, neaşteptându-se la acest dar, pe această cale, din partea unui muritor ce nu aducea nici pe departe cu păstorul Paris.</p>
                  <p rend="justify">Virgil Probotă, în hainele lui cafenii vărgate, rămase încremenit la capătul atâtor catastrofe.</p>
                  <p rend="justify">Înlemnirea zugrăvită pe figură îi dădea o înfăţişare comică şi cum stătea cu mâna neclintit întinsă, părea un scamator care, după cele dintâi tururi de forţă, se pregăteşte pentru un mare număr final: să mai scoată ceva, un ou roşu ori un iepure de casă, din mâneca cu manşete tari şi rotunde, cum nu mai purtau decât pensionarii.</p>
                  <p rend="justify">De fapt, prestidigitatorul ruga pământul să i se deschidă sub picioare.</p>
                  <p rend="justify">— Ce spui despre război, domnule Probotă? întrebă tanti Laura, stăpânindu-şi râsul şi căutând aşa să-l scape din încurcătură. Ia loc, te rog şi spune-mi! Întreprind o adevărată anchetă.</p>
                  <p rend="justify">Virgil Probotă căută un loc, să-şi pună pălăria. Luminiţa i-o smulse din mână, îi meremetisi panglica strâmbă şi o înfipse într-un stâlp al grilajului, alături de a sa.</p>
                  <p rend="justify">— Ce să spun, doamnă? îngăimă dascălul, fără să-şi ia ochii de la pălărie, îngrijorat să nu urmeze calea cuţitului, în mare. Cine poate spune ceva sigur? răsuflă uşurat când îşi văzu pălăria neprimejduită. Războiul poate face parte din principiile de conservare ale speciei. O generaţie se sacrifică pentru a asigura traiul bun al generaţiilor viitoare. Insectele ne dau exemple eroice! Asistăm la cele mai minuţioase precauţiuni, la adevărate minuni de răbdare şi de ingeniozitate, pentru ca părinţii să asigure descendenţilor un adăpost igienic, hrană, vânat proaspăt şi conservat, aşa cum omul nu s-a învrednicit încă să descopere procedee… Dacă judecăm aşa – şi nu putem judeca decât aşa! – războiul este pentru generaţia noastră o datorie…</p>
                  <p rend="justify">— Va să zică, dumneata compari destinul nostru cu al insectelor, se simţi ofensată doamna colonel, care era încântată că profesorul mărea numărul intervenţioniştilor, dar nu putea admite drumul pe unde ajunsese la această concluzie. Îndată ce e vorba de cele mai generoase sentimente ale omului, le explicaţi prin legi, instincte, mai ştim noi ce, care pun alături pe Anatole France cu mormolocii de broască şi pe Rafael cu fluturii de varză! Domnule Probotă, ştiinţa dumneavoastră ne răpeşte tot ce viaţa mai oferea poezie… Acum trei ani, când eram cu Pol şi cu Alexandru la Monaco, am vizitat muzeul oceanografie. Ce crezi că am descoperit, etichetat cu cele mai poetice numiri din mitologia greacă? Nereis, Hermione, Meduza, Astarte, argonauţi? Tot felul de larve uricioase, viermi păroşi, crustacei dezgustători şi gângănii să nu le vezi! Bietul Homer nu şi-ar mai recunoaşte divinităţile!</p>
                  <p rend="justify">Profesorul de ştiinţe, ciugulindu-şi mustaţa rară şi roşcată, încercă de câteva ori să întrerupă.</p>
                  <p rend="justify">Dar tanti Laura îi făcu semn autoritar cu mâna că n-a terminat.</p>
                  <p rend="justify">Când ajunse în sfârşit la invocaţia lui Homer, doamna colonel se lăsă pe spatele jilţului de paie, cu un gest: „Poftim, acum încearcă de mai spune ceva!”</p>
                  <p rend="justify">Virgil Probotă nu luă seama însă la sensul ironic al gestului. Scoase din buzunarul vestei un creion cu capsa galbenă, fără de care, din obişnuinţă dăscălicească, nu putea vorbi şi îşi apără cu înverşunare religia.</p>
                  <p rend="justify">— Aci vă înşelaţi, doamnă! Mai întâii n-am botezat noi gângăniile cu numele mitologice pe care le găsiţi atât de oribile… Spuneaţi de argonauţi, de o pildă! Cunosc o poveste foarte interesantă cu aceşti indivizi. I-aţi văzut, desigur, la muzeul prinţului de Monaco! Nişte moluşte inferioare: un soi de caracatiţe mici, adăpostite într-o scoică.</p>
                  <p rend="justify">Dascălul desenă cu creionul, pe faţa de masă, „un individ de argonaut”.</p>
                  <p rend="justify">— Aristot povesteşte de ce şi-au meritat acest nume… Fiindcă aceste moluşte ar fi învăţat arta navigaţiei cu pânze pe tovarăşii lui Iason, când au plecat să fure lâna de aur… Aristot credea că din scoica unde stau, ca într-o nacelă, argonauţii îşi ridică braţele ca nişte pânze şi se lasă duşi de briză pe mare, ca bărcile… Aristot nu făcea însă decât să-şi însuşească o eroare a timpului. Marinarii antichităţii venerau într-adevăr argonauţii ca pe autenticii precursori ai meşteşugului de a pluti cu pânze şi când îi întâlneau în drum, socoteau semn bun, că vor face o călătorie norocoasă… Foarte frumoasă legendă şi foarte poetică! Se întâmplă însă că după două mii de ani, o femeie, o fostă păstoriţă şi croitoreasă, o oarecare Janetta Pover, devenită, după mai multe peripeţii, savantă şi precursoarea unei ştiinţe, se întâmplă, zic, să dovedească definitiv că Aristot a susţinut o prostie! Faimoasa şi poetica pânză de navigat a argonauţilor nu e decât un organ de secreţie, iar aceste moluşte, departe de a se lăsa duse de adierea vântului, înoată foarte prozaic, înghiţind şi pompând apa printr-o pungă, cum fac de altfel toate caracatiţele, ca să zic aşa ordinare!</p>
                  <p rend="justify">— Concluzia e că Aristot e un idiot şi nu face două parale pe lângă ciobăniţa şi croitoreasa dumitale? încheie doamna colonel, cu ironie şi compătimire.</p>
                  <p rend="justify">— Nu ştiu ce a fost Aristot de data aceasta, dar sunt sigur că ciobăniţa mea are dreptate, fiindcă dovedeşte experimental ceea ce spune! răspunse profesorul, care avea, se vede, o răfuială personală cu „indivizii” argonauţi.</p>
                  <p rend="justify">— Experimental! Experimental! Dumneavoastră, cu experimentalul şi ştiinţa dumneavoastră, aţi transformat războiul cavaleresc şi eroic într-un asasinat metodic! Într-adevăr o ucidere savantă… Ştiinţa dumneavoastră e imorală, aceasta el.</p>
                  <p rend="justify">— Nu e nici morală, nici imorală! zâmbi dascălul de ştiinţe, de astă dată el cu compătimire şi ironie faţă de asemenea erezii comune. Nu e morală, nici imorală… E indiferentă! Nimeni nu s-a indignat fiindcă sulfura de carbon miroase neplăcut, ori fiindcă acidul prusic ucide fulgerător. Sunt realităţi pe care ştiinţa le constată, le verifică şi câteodată încearcă să le explice… Omul e o oxynitrocarbură de hidrogen coloidal cu câteva impurităţi, atât ştim sigur! Celelalte sunt ipoteze! Calităţile şi cusururile omului trebuiesc, aşadar, explicate mai întâi prin proprietăţile fizico-chimice ale acestui coloid şi pe urmă numai confruntate cu preceptele morale, dacă cineva mai are vreme de pierdut. N-am descoperit însă nicăieri semne despre virtuţile morale ale coloidelor…</p>
                  <p rend="justify">Dascălul de ştiinţe vorbea cu aprindere, desenând pe faţa de masă o flotă de argonauţi şi în aceeaşi vreme se întreba ce rost au aci, el şi monologul său, între oameni sătui, binedispuşi după digestie şi cu desăvârşire indiferenţi unor chestiuni care, fără îndoială, li se par grozav de plicticoase.</p>
                  <p rend="justify">Într-adevăr, numai doamna colonel asculta şi Mihai, cu coatele pe masă, ca la teatru.</p>
                  <p rend="justify">Colonelul şi Alexandru Vardaru puneau la cale arenda moşiei din Ialomiţa, înşirând şi verificând cifre cu creionul pe marginea gazetelor.</p>
                  <p rend="justify">Radu Comşa, plecat peste masă, şoptea Luminiţei, uitându-se ţintă în ochii ei. Şi dintr-o singură privire se înţelegea că dincolo de cuvinte, ochii lor îşi spun ceva încântător, adânc, veşnic şi nerostit.</p>
                  <p rend="justify">— Răsare luna! murmură încet Mihai.</p>
                  <p rend="justify">Ochii se întoarseră către mare.</p>
                  <p rend="justify">Peste ape, într-o ceaţă alburie, luna îşi înălţa discul neobişnuit de aproape şi imens, cu nu ştiu ce înfăţişare glacială şi solemnă, de apariţie mitologică.</p>
                  <p rend="justify">Tot astfel se va fi arătat misterioasă lui Ovidiu, exilat între barbarii traci, zgribulit într-un suman miţos, pe ţărmul deşert al acestui Pont Euxin unde şi-a scris Tristele. Şi poate tovarăşilor lui Iason, navigând pe mări pustii şi necunoscute, unde au întâmpinat întâia oară, mânate de adiere, micile corăbioare de scoici ale argonauţilor…</p>
                  <p rend="justify">Glasurile terasei amuţiră. Numai viorile mai suspinară lin-prelin.</p>
                  <p rend="justify">Luminiţa atinse tremurat şi lung mâna lui Radu Comşa.</p>
                  <p rend="justify">Trecu prin mulţimea risipită la mese o înfiorare. Tot ce era deşertăciune adunată din cele mai ascunse unghere ale ţării fu o clipă uitat. Oameni veniţi să-şi ucidă urâtul; femei să-şi arate veşmintele şi sânii; mulţime mistuită de rele nespuse; ochi obosiţi de toate spectacolele lumii, tulburi de toate suferinţele nespovedite, lacomi de toate senzaţiile nemaisimţite. Toţi şi toate căutară hipnotic ascensiunea domoală a lunii.</p>
                  <p rend="justify">Obrajii nu mai aveau crispaţiile de adineaori. Toţi uitaseră tot.</p>
                  <p rend="justify">Gândeau la ceva nelămurit, blând şi fără de pricină trist! Pe lângă fiecare trecu o umbră, o părere de rău: ceea ce n-a fost, ceea ce n-a spus, înduioşare de o clipă, pentru gânduri pierdute, pentru vieţi pierdute, umbre… De aceasta aveau să-şi amintească mâine, altă dată, ca de un lucru foarte îndepărtat, de o frumuseţe simplă şi fără întoarcere.</p>
                  <p rend="justify">Radu Comşa vedea dincolo de timp. Suflarea sărată de pe ape îi tremura în obraz o şuviţă subţire din părul Luminiţei. Şuviţa palpita o dezmierdare ascunsă, oprită când adierea se oprea şi din nou, fluturând când respira vântul. Îi învălui o mare, o rară fericire de a trăi, de a se simţi alături, de a şti bătăile inimii lor apropiate, întovărăşindu-se precis, tânăr, ritmic şi pentru totdeauna nedespărţite.</p>
                  <p rend="justify">Nimic nu mai era în jurul lor. Nimeni nu mai era.</p>
                  <p rend="justify">Lumina răsfirată prindea să lucească palid în obraji, biruind lumina becurilor şi dând tuturor o înfăţişare enigmatică şi necunoscută.</p>
                  <p rend="justify">Pe mare, curgea acum o pânză tremurătoare de zale metalice, aşternută din răsărit până la picioarele fiecăruia. Astfel, fiecare putea socoti că minunea e numai pentru el.</p>
                  <p rend="justify">Dar nimeni nu putea gândi şi nu-şi amintea că aceeaşi minune, veche de când veacurile, se ridică în ceasul acela, dincolo, undeva, peste câmpuri halucinate şi pline de înfricoşare; şanţuri răscolite, morţi cu dinţii rânjiţi în lucirea lu-nară, zbucniri de mână şi făşii de proiector plimbate oblic pe cer; peisaje de vis rău şi straniu, de unde, din noroaie şi surpături calcinate, fiinţe fără nume, alţi oameni, alţi foşti oameni, ridică ochii dureroşi spre cerul cu splendori deşarte… Aceasta nu putea fi undeva aievea, şi gândul, dacă s-ar fi îndreptat într-acolo, s-ar fi întors îndată cu spaimă, ca de la o înşelare monstruoasă şi fără de sens.</p>
                  <p rend="justify">Un nor subţire străpunse luna ca un pumnal.</p>
                  <p rend="justify">Ogarul rusesc, neliniştit de atâta tăcere, se ridică de la masa amiralului şi celor două doamne înalte. Păşi cu picioarele subţiri până la marginea balustradei, încotro se îndreptau privirile. Nu văzu decât marea şi luna.</p>
                  <p rend="justify">Dezamăgit, se întoarse la loc, încolăcindu-se decorativ la picioarele stăpânilor, cu botul aşternut pe labe.</p>
                  <p rend="justify">— Ce minunată lumină albastră! suspină tanti Laura, îmbrăţişând cu un gest larg cerul luminat.</p>
                  <p rend="justify">Demonul atotştiinţei îl împinse pe Virgil Probotă să surâdă, cu o crudă plăcere de a zdruncina nevinovatele bucurii ale doamnei colonel.</p>
                  <p rend="justify">— Cum vă înşelaţi, doamnă! Spuse, uitându-se acru la lună, ca la o felie de lămâie din care de mult a fost stors tot sucul şi aroma. E, dimpotrivă, o lumină foarte roşie, mult mai roşie ca a soarelui!</p>
                  <p rend="justify">Tanti Laura nu mai vru să creadă ochilor şi istoria aceasta.</p>
                  <p rend="justify">— Asta e acum! Nici ceea ce văd nu mai e cum văd? Iar începi cu ştiinţa dumitale!</p>
                  <p rend="justify">— Exact! Stărui cu neîndurare profesorul. Fiindcă luna este de şase sute de ori mai puţin luminoasă decât soarele, numai din această pricină ni se pare nouă mai albastră ca el… E un simplu fenomen optic, fenomenul lui Purkinjel spuse Probotă privind cu adevărată compătimire luna, ca pe un biet astru pârlit şi prost luminat ce se afla.</p>
                  <p rend="justify">Doamna colonel ridică mâinile deznădăjduită:</p>
                  <p rend="justify">— Mai cercaţi să înţelegeţi ceva! Dar ai devenit imposibil, domnule profesor! Lasă-ne nouă, bieţilor muritori ignoranţi, măcar stelele, cerul şi calea laptelui…</p>
                  <p rend="justify">Virgil Probotă strânse din umeri.</p>
                  <p rend="justify">Înţelegea prea bine „punctul de vedere” al doamnei colonel, dar n-avea ce face. Adevărul e adevăr!</p>
                  <p rend="justify">Şi continuă, după ce parcurse distrat cu ochii calea laptelui, boltită de-a curmezişul cerului:</p>
                  <p rend="justify">— Eu cred dimpotrivă, că abia acum, aşa cum o vede ştiinţa noastră, calea lactee începe sa însemne adevărata minune a cerului! Ce spunea, la urma urmei, naiva legendă grecească despre această splendoare? Că s-a născut din câteva picături de lapte pe care Hercule, când era copil de ţâţă, le-a lăsat să curgă de la sânul Junonei. O adevărată lăptărie cerească! Şi ce-a pus ştiinţa în locul laptelui prelins de la gura lui Hercule? Un milion jumătate de stele, cu sori şi sisteme de sori, universul nostru galactic, patria noastră stelară, spre deosebire de alte un milion de universuri… Şi în acest univers, în această cale a laptelui din care facem şi noi o minimă părticică, pământul, cu soarele, cu planeţii, cu luna şi cu orchestra noastră vieneză, cu războaiele noastre cu tot şi cu tot viermătul vieţii noastre, călătorind vertiginos cu o iuţeală de aproape douăzeci de kilometri pe secundă, spre un punct necunoscut, de lângă Vega, din constelaţia Lirei…</p>
                  <p rend="justify">Virgil Probotă îşi aşeză gulerul hainei vărgate, ca un călător gata să ajungă la destinaţia necunoscută de lângă staţia Vega, în constelaţia Lirei.</p>
                  <p rend="justify">Dar doamna colonel nu mai era indignată. Rămase privind, visătoare, stelele, calea laptelui întinzând hamac luminos pe cer, luna în care nu mai râdea ciobanul copilăriei.</p>
                  <p rend="justify">Mihai, cu bărbia sprijinită în pumni, ascultase cu admiraţie prelegerea de astronomie a dascălului.</p>
                  <p rend="justify">Virgil Probotă vru să adauge ceva despre ce socotea el ultima minune a cerului, acele un milion de universurinebuloase spirale, despre care se discuta cu aprindere, în lumea savantă, de câţiva ani, înainte de război, când oamenii mai priveau încă în stele.</p>
                  <p rend="justify">Îşi luă însă seama şi, ştergând cu mâneca de pe faţa de masă fărâmiturile ca tot atâtea universuri, rămase rozându-şi în dinţi colţul mustăţii roşcate.</p>
                  <p rend="justify">— Unu, copii, mergem! se ridică Alexandru Vardaru.</p>
                  <p rend="justify">Îi lăsă să treacă înainte, iar pe Virgil Probotă îl bătu proteguitor pe urmă.</p>
                  <p rend="justify">— Ei, Herr Profesor, cum stăm cu numirea?</p>
                  <p rend="justify">Dascălul de ştiinţe găsi întrebarea lipsită de tact între atâţia martori. Îl rugase să pună cuvânt pentru numirea neveste-sii, medic la un spital din Capitală. Alexandru Vardaru se ţinuse de făgăduială. Maria era numită de trei luni. Dar ce era nevoie să-i reamintească aşa, că i-a stat într-ajutor?</p>
                  <p rend="justify">Se sili totuşi să se arate recunoscător şi, împiedicându-se de scaunul care se agăţă în haină, îngăimă:</p>
                  <p rend="justify">— Maria vă mulţumeşte foarte mult! Şi eu, domnule Vardaru, fiţi sigur…</p>
                  <p rend="justify">Alexandru Vardaru îl întrerupse:</p>
                  <p rend="justify">— Te rog, te rog! Astea sunt fleacuri! Nu te prind temenelele electorale… Voiam numai să aflu…</p>
                  <p rend="justify">Apoi, cu un surâs, schimbând vorba:</p>
                  <p rend="justify">— Cum faci dumneata, care nu fumezi, de aduni tot scrumul fumătorilor de la masă?</p>
                  <p rend="justify">Virgil Probotă se uită la haine.</p>
                  <p rend="justify">Era într-adevăr numai pete de scrum, pe coate, pe piept, pe mâneci. Scrumul adunat din farfurii şi de pe masă, cât timp călătorise în spaţiile siderale şi gesticulase polemizând cu tanti Laura.</p>
                  <p rend="justify">Rămase, scuturându-se cu batista; iar când îl ajunse pe Alexandru Vardaru, acesta, rezemat în baston, aşteptându-l, privea din urmă la Luminiţa şi Radu Comşa, mergând alături, cu pas elastic; pereche suplă, voinică şi geamănă.</p>
                  <p rend="justify">— Sunt făcuţi unul pentru altul! Spuse nevinovat profesorul, ştergându-şi fruntea cu batista plină de scrum.</p>
                  <p rend="justify">Alexandru Vardaru nu răspunse: nu-i plăcea să-şi audă rostite de altul gândurile. Păşi îndesat pe trotuar, cu ghetele de piele de bizon care scârţâiau în noaptea sonoră ca pe lespezile unei catedrale cu ecouri multiplicate.</p>
                  <p rend="justify">Câte un automobil îi ajungea din urmă. În lumina albă şi brusc năvălită a farurilor, umbrele lor se lungeau nemăsurat înainte pe asfalt, fugeau pe sub paşi, apoi, când maşina se apropia şi trecea pe alături, umbrele se scurtau, îi ocoleau, se ridicau pe ziduri şi dispăreau absorbite de întuneric.</p>
                  <p rend="justify">Înaintea vilei se despărţiră toţi. Rămaseră în stradă numai Radu Comşa, care locuia la hotel şi Virgil Probotă.</p>
                  <p rend="justify">Luminiţa se mai întoarse în uşă şi făcu un semn cu mâna, plimbând un creion nevăzut pe o foaie de hârtie nevăzută, adică: „Vezi, nu uita şi scrie!”</p>
                  <p rend="justify">Apoi, uşa grea de stejar se închise. Înlăuntru, izbucniră la fereşti luminile becurilor.</p>
                  <p rend="justify">„Vezi, nu uita şi scrie!”</p>
                  <p rend="justify">Mai era nevoie sa i-o ceară?</p>
                  <p rend="justify">Dimineaţa, cu trenul de şase, Radu Comşa şi Alexandru Vardaru urmau să plece la Sinaia, fără să se mai oprească în Capitală, unde atât casa colonelului, cât şi aceea a lui Alexandru erau închise, cu ferestrele căptuşite de hârtie albastră şi cu toate covoarele presărate de naftalină.</p>
                  <p rend="justify">Pentru Radu Comşa vacanţa sfârşise.</p>
                  <p rend="justify">Era numai începutul lui august.</p>
                  <p rend="justify">Bucureştii se aflau, fără îndoială, încinşi în căldură, duhnind a mititei şi a carne sfârâită pe grătar. Nu-l aşteptau zile şi nopţi prea plăcute, după scurtul popas la Sinaia, când se va întoarce la datoriile sale.</p>
                  <p rend="justify">Dar se simţea odihnit şi gata să le înfrunte toate, încă un an, cu puteri învigorate.</p>
                  <p rend="justify">Cei doi prieteni merseră alături tăcuţi. Nu-şi rostiseră nimic; totuşi paşii îi aduceau îndărăt, la ţărmul mării.</p>
                  <p rend="justify">Se întâlneau rar acum; viaţa îi îndepărta, prietenia nedespărţită de şcoală sfârşise într-o bună camaraderie, fiecare privind însă drumul celuilalt prin viaţă cu o nemărturisită dezaprobare, fiindcă fiecare socotea drept, sigur şi bun numai drumul său.</p>
                  <p rend="justify">— Aşadar, Radule, la anul ne primeşti la gospodăria ta? Fireşte, apartament somptuos, maşină în garaj, birou cu fotolii de piele!</p>
                  <p rend="justify">Era bucurie sinceră şi admiraţie în cuvintele lui Virgil Probotă, dar, fără să vrea, străbătute de o vagă şi nevino-vată pizmă. În căsnicia-i săracă – două camere, antret prefăcut în birou şi îngusta grădiniţă provincială cu mixandre – „biroul cu fotolii de piele” înfăţişa culmea celui mai sibaric confort.</p>
                  <p rend="justify">— Nu mi-ai spus nimic despre Maria! Ocoli un răspuns precis Radu Comşa, într-un târziu. Sunt cinci, aproape şase luni, de când n-am mai văzut-o!</p>
                  <p rend="justify">— Tocmai! Voia să-ţi trimită nişte cărţi de-ale tale rămase la noi. Suntem la Movilă, cu copilul. Tu nu l-ai mai văzut pe Dinu… Creşte ca din pământ şi a început să scrie… La patru ani trecuţi, e extraordinar…</p>
                  <p rend="justify">— Da, la patru ani e extraordinar! repetă fără convingere Comşa, cu gândul aiurea. Stăm aici?</p>
                  <p rend="justify">Era o bancă în faţa mării. Ungher umbrit şi retras din cale. Cazinoul cu ferestrele sidefii şi cu larmă rămânea în celălalt capăt; dincolo, portul cu lumini neclintite şi cu lumini clipind în răstimpuri egale, semnale.</p>
                  <p rend="justify">Virgil Probotă aşeză pălăria de panama în creştetul unui brăduţ de lângă bancă.</p>
                  <p rend="justify">Brăduţul, cu vârful fraged, primi povara uşoară clătinând din cap în întuneric, ca un copil jucăuş, ascuns sub o pălărie de om mare.</p>
                  <p rend="justify">Amândoi veniseră aci mânaţi de vechea lor prietenie, simţind nevoia să-şi spună multe, fiindcă viaţa se dovedise a fi aspră şi altfel de cum o închipuiseră în cea dintâi tinereţe a lor, iar renunţările fuseseră de atunci multe. Noaptea albastră şi înstelată îi apropiase cu o chemare din trecut. Dar alături descopereau că toate acestea nu şi le vor spovedi niciodată, că vor rămâne pentru totdeauna străini, reci şi împărtăşindu-şi doar lucruri fără însemnătate.</p>
                  <p rend="justify">Radu Comşa mai ştia între dânşii încă o pricină care le zăvorea sufletul.</p>
                  <p rend="justify">Studenţi, debarcaseră de la liceul lor, din provincie, cu şapte ani în urmă, într-o cameră ieftină şi îndepărtată, de cartier mărginaş.</p>
                  <p rend="justify">Acolo şi-au făcut ei o prietenă din Maria, fata gazdei, firavă şi sârguincioasă fiinţă, veghind noaptea pe tratatele lui Testut şi Vidal! Tovărăşie de tinereţe cu desăvârşire robită de litera cărţilor. În discuţiile lor, studenta ţinea piept cu încăpăţânare şi eroism. Sălile de disecţie şi clinica îi răpiseră feminitatea. Niciodată nu s-au gândit că fetişcana cu fruntea bombată şi cu apucături băieţeşti, cu bluza încheiată strâns până sub bărbie, cu piepţii androgini şi cu braţele subţiri, de sub care arunca răvăşit ghiozdanul încărcat, putea fi altceva decât o camaradă… Într-o dimineaţă însă, din a doua toamnă, după o boală de o săptămână, Radu Comşa, la o masă de sub nucul din grădină, cu pardesiul pe umeri, sorbea un ceai cu medicamente. Razele soarelui străbăteau slabe şi abia călduţe printre crengi goale. Pe cărare, frunzele ruginii fugeau ca mici făpturi sperioase ale toamnei… Era o mare linişte… Departe numai, suna un tramvai şi pe grilaj, în echilibru, se prelingea o pisică de culoarea fumului de ţigară. Lăsase cartea deschisă pe masă şi vântul întorcea încet, una câte una, foile. Maria îi adusese o sticlă cu picături şi îi număra în linguriţa de ceai atâtea câte spunea prescripţia cu o atenţie încordată, care-i tremura uşor buza de deasupra, cu o umbră brună. Atunci, întâia dată, Radu Comşa îşi dădu seama că Maria are ochi foarte frumoşi, castanii, cu fire de aur în iris şi descoperirea aceasta îi împinse o năvală de sânge fierbinte în inimă. Îi prinse mâna care purta sticluţa… Nu ştia ce are să-i spună şi nici nu-i spusese nimic.</p>
                  <p rend="justify">Maria întoarse obrazul învăpăiat în altă parte şi se desprinse încet…</p>
                  <p rend="justify">Atât a fost între ei.</p>
                  <p rend="justify">Dar Radu Comşa a înţeles că-l pândeşte o mare primejdie. Pentru libertatea lui în viaţa pe care voia s-o cucerească îndârjit, ca pe o cetate duşmană, iubirea unei fete sărace şi cu ani de învăţătură înainte nu făgăduia nimic bun.</p>
                  <p rend="justify">După câteva săptămâni şi-a strămutat deci lucrurile aiurea.</p>
                  <p rend="justify">Virgil Probotă a rămas.</p>
                  <p rend="justify">Şi Virgil Probotă e astăzi bărbatul Mariei, duce gospodărie grea, aleargă cu tramvaiul după lecţii, dintr-un capăt al Bucureştilor în celălalt; are copil, ceea ce nu înseamnă o mare bucurie în căsniciile sărace; poartă haine castanii vărgate, după o croială antediluviană, iar prin luciul coatelor îi rânjeşte urzeala stofei ieftine şi grosolane.</p>
                  <p rend="justify">Peste această întâmplare au trecut mulţi ani. Nimic n-a lăsat să străbată că o cunoştea şi Virgil. Poate prietenul nu bănuise niciodată de ce tovarăşul de cameră şi-a strâns atât de repede cufărul lui sărac, să se refugieze sub alt adăpost. În ochii Mariei nu surprinsese niciodată mustrare, regret ori amintire. Era buna camaradă dintotdeauna. Se vedeau doar mai rar. Dar ochii aceia îl silesc să coboare privirea.</p>
                  <p rend="justify">Virgil Probotă îşi trecu mâna prin părul tuns şi roşcat.</p>
                  <p rend="justify">Îşi recapitulă în gând, privind pe cer stelele, planeţii tremurând diamantin pe mătasea albastră, numiri de constelaţii vag amintite.</p>
                  <p rend="justify">—  Dacă şi cei de-acolo vor fi făcând prostiile noastre, nu e nici o pricopseală că viaţa va mai fi existând şi aiurea, în univers! declară cu o amărăciune, pricinuită mai mult de ordinul de concentrare care îl chema la începutul lui septembrie, decât de destinul universului.</p>
                  <p rend="justify">— De ce? Parcă tu spuneai adineauri că războiul intră în principiile de conservare a speciilor, ori aşa ceva! se miră Radu Comşa, căscând şi aşezându-şi mai bine dunga pantalonului pe genunchi.</p>
                  <p rend="justify">— Principiile! spuse cu batjocură Virgil Probotă, umflând cuvântul. Crezi tu că-mi arde de principii când ştiu că au să mă ţină în bordeie, pe undeva, cine ştie câtă vreme?</p>
                  <p rend="justify">Vru să-l întrebe cum izbutise să scape de asemenea griji – desigur, tot Alexandru Vardaru fusese la mijloc – dar o pereche ciudată, venind din capătul aleii, îi atrase luarea-aminte.</p>
                  <p rend="justify">Erau un bărbat şi o femeie; în lumină se proiectau numai siluetele negre, fără să se desluşească nimic din chipuri.</p>
                  <p rend="justify">Femeia se smucea clătinându-şi pălăria cu aripi moi, căutând să scape din strânsoarea braţului.</p>
                  <p rend="justify">Bărbatul se răsucea scurt, o târa câţiva paşi; se oprea gesticulând cu mâna liberă. Voia să-i smulgă ceva şi nu izbutea.</p>
                  <p rend="justify">Apoi femeia se propti în tocuri, se plecă şi, lunecând şerpuit din încleştare, se depărtă în lături cu un salt. Omul se repezi s-o prindă. Se clătină… Măsură depărtarea şi văzu că n-are s-o prindă niciodată. Se întoarse, îşi scoase pălăria şi se rezemă cu amândouă coatele pe bara de fier, deasupra stâncilor, unde izbea marea dedesubt.</p>
                  <p rend="justify">Acum femeia se apropie în vârful picioarelor şi-i puse încet mâna pe umăr. Omul se scutură cum fac copiii furioşi. Femeia stărui. O dată, de două, de trei ori…</p>
                  <p rend="justify">Încercă să-i apuce braţul şi să-l desprindă de bară. Dar omul o îmbrânci.</p>
                  <p rend="justify">— Ce o mai fi şi aceasta? Se minună Virgil Probotă. Sunt cam!</p>
                  <p rend="justify">Şi arătă în jurul capului semnul cu degetele răşchirate, care, la orice popor din lume, exprimă fără cuvinte o neîndoioasă sminteală a creierului.</p>
                  <p rend="justify">— Mă duc să văd ce naiba vor!</p>
                  <p rend="justify">Dascălul de ştiinţe îşi luă panamaua din vârful brăduţului şi porni, cu înfăţişarea nepăsătoare a unui trecător care-şi urmează o nevinovată plimbare.</p>
                  <p rend="justify">Ocoli perechea şi se prefăcu, târând paşii, că priveşte cu luare-aminte, ceva, jos, în mare.</p>
                  <p rend="justify">Deodată, îi făcu semn lui Radu Comşa, strigând:</p>
                  <p rend="justify">— Vino! E Dan! Dan Şcheianu!</p>
                  <p rend="justify">Radu se ridică cu o mare plictiseală.</p>
                  <p rend="justify">Dan Şcheianu fusese colegul lor de şcoală. Toţi credeau atunci că e cel puţin un geniu în embrion, dacă nu ceva mai mult şi că va revoluţiona poezia românească. După câteva versuri într-adevăr rare, proaspete şi de adânc lirism interior, amuţise. Îl pierdeau alcoolul şi drogurile.</p>
                  <p rend="justify">O întâlnire cu el nu era din cele mai plăcute. Acru şi bănuitor, nu găsea nimic să-i intre în voie… Pe urmă, nu e un spectacol întăritor acel pe care ţi-l dă un fost tovarăş din cea dintâi tinereţe, pornit spre ruinarea cea din urmă.</p>
                  <p rend="justify">Radu Comşa se apropie de femeie şi, întinzându-i mâna, îşi rosti numele.</p>
                  <p rend="justify">Tovarăşa lui Dan Şcheianu, nedeprinsă se vede cu atâtea ceremonioase prezentări, oferi stângace la rându-i acestui domn cu atât de îngrijită îmbrăcăminte, o mână moale, umedă şi cu vârful degetelor lat.</p>
                  <p rend="justify">N-aveau nevoie de multă pătrundere ca să-i ghicească meseria. O spuneau pudra groasă de pe obraji, roşul prea tare de pe buzele largi, negrul de cărbune al sprincenelor îmbinate. Purta o haină de mătase verde; deşi măruntă şi slabă, sânii enormi care umpleau bluza lucie îi dădeau o înfăţişare de aţâţătoare voluptate animală.</p>
                  <p rend="justify">Dan Şcheianu, cu spatele rezemat de bară, deşirat, cu picioarele osoase răşchirate, privea tulbure la noii veniţi, fără surprindere şi fără prietenie. Avea faţa neînchipuit de scofâlcită, nerasă de trei zile, verzuie poate din cauza luminii şi un rânjet care-i descoperea dinţii negri şi măcinaţi de carie.</p>
                  <p rend="justify">—  V-a chemat ea?</p>
                  <p rend="justify">Se uită duşmănos la tovarăşă:</p>
                  <p rend="justify">Femeia dădu din umeri: „Înţelegeţi-vă cu el, dacă puteţi!”</p>
                  <p rend="justify">—  Cine să ne cheme? De ce să ne cheme? întrebă în loc de răspuns Radu Comşa, cu asprime. Virgil te-a văzut… Ne-am bucurat! Nu ne vedem doar prea des…</p>
                  <p rend="justify">— Se şi vede bucuria! Vă distrează spectacolul?</p>
                  <p rend="justify">— Nu mă distrează nimic! Şi te priveşte dacă îţi place să dai spectacole de noapte, în Constanţa…</p>
                  <p rend="justify">— Aveţi un costum foarte elegant, domnule Radu Comşa! Observă ironic, cu braţele încrucişate, omul rezemat de drugul de fier. Sunteţi corect ca o poză de jurnal… Noi…</p>
                  <p rend="justify">Îşi desfăcu haina largă pe trupul slab. Dedesubt se vedea o cămaşă cu dungi, nu prea curată. Era descheiată din nasturi şi lăsa gol o parte din pieptul uscat şi păros din cale afară.</p>
                  <p rend="justify">Radu Comşa, cuprins de o nemărginită milă, îi puse mâna pe umăr:</p>
                  <p rend="justify">— Dan! De ce faci asta? De ce nu…</p>
                  <p rend="justify">Dan Şcheianu îşi trase umărul ciolănos de sub mâna prietenului.</p>
                  <p rend="justify">— N-am nevoie de sfaturi… Nici de compătimire! Nu sunt sub tutela nimănui. Fac ce vreau!</p>
                  <p rend="justify">Îşi aminti şi din nou îşi întinse degetele scheletice, să prindă femeia.</p>
                  <p rend="justify">Dar ea săltă sprintenă în lături, scăpând şi de astă dată…</p>
                  <p rend="justify">— Dă-mi! Porunci, bătând din picior.</p>
                  <p rend="justify">Femeia ascunse la spate geanta de muşama neagră.</p>
                  <p rend="justify">— Vrea prafurile! Lămuri, cu un râs prostesc, care-i descoperea dinţii laţi şi o parte prea mare din gingii. Vrea prafurile lui, cocaina şi mâine… Mâine, din nou!</p>
                  <p rend="justify">Dan Şcheianu făcu un pas spre ea. Femeia se feri şi scăpă o batistă mototolită şi mirosind puternic a parfum ieftin, de liliac. O batistă cu noduri şi poate cu bani de argint strânşi la nodul fiecărui colţ.</p>
                  <p rend="justify">Niciunul din cei trei bărbaţi nu se gândi să se plece şi să i-o ofere.</p>
                  <p rend="justify">O ridică singură şi o depozită pe la gât, în bluză, între sânii mari şi moi.</p>
                  <p rend="justify">— S-a îmbătat cu marinarii! Se plânse mai departe fe-meia cu haina de mătase verde şi cu ciorapi albi. A pierdut banii! I-am dat şi pe ai mei… Aşa face de o săptămână. Nici n-are cu ce pleca!</p>
                  <p rend="justify">— Dă-mi! Arunc pălăria în apă! ameninţă omul.</p>
                  <p rend="justify">— N-ai decât! îl înfrunta tovarăşa, strângând instinctiv geanta de muşama.</p>
                  <p rend="justify">— Fac ce vreau!</p>
                  <p rend="justify">— De asta nu mă îndoiesc! Ştiu de ce eşti în stare! râse cu batjocură femeia, arătându-şi gingiile.</p>
                  <p rend="justify">Dan Şcheianu, ca să dovedească tuturor că face ce vrea, se întoarse cu faţa spre mare, aruncă pălăria de pai în apă, departe, ca un disc… După această bravură, rămase privind stupid pălăria, care plutea albă, pe valuri, în întuneric.</p>
                  <p rend="justify">Virgil Probotă îi prinse braţul cu hotărâre. Se întoarse către femeie.</p>
                  <p rend="justify">— Dă-i! Totuna e…</p>
                  <p rend="justify">Femeia scotoci în poşetă şi scoase cutia rotundă. Dan Şcheianu i-o smulse din mână. Desfăcu capacul, scutură praful alb pe unghia degetului mare şi mirosi cu lăcomie.</p>
                  <p rend="justify">Virgil Probotă îl aşteptă; apoi, încet, fără să întâmpine împotrivire, îi desprinse dintre degete cutia şi o trecu femeii.</p>
                  <p rend="justify">— Ajunge!</p>
                  <p rend="justify">Amândoi, lângă scheletul omenesc cu unghia îndesată în nări, erau doborâţi de o mare tristeţe.</p>
                  <p rend="justify">O copilărie îndepărtată îi lega; cărţi citite împreună, plănuiri de cucerit lumea, bucurii şi deznădejdi de odinioară. Viaţa lor, din care pierduseră şi dânşii ceva… Şi nebuniile băiatului cu capul zburlit şi neastâmpărat, de veveriţă, ri-dicat iscoditor deasupra băncii când profesorii explicau lecţiile! S-ar fi părut că nimic n-avea să fie vreodată atât de puternic ca să îngenunche tot neastâmpărul, înşelarea de toate gândurile şi de toate frumuseţile lumii!</p>
                  <p rend="justify">Dan Şcheianu, nemişcat, cu bărbia în piept şi cu părul ud, lipit de fruntea osoasă, sorbea acum praful alb.</p>
                  <p rend="justify">— De când sunteţi în Constanţa? întrebă într-un târziu, ca şi când abia în această clipă se pătrunsese de prezenţa lor.</p>
                  <p rend="justify">Ochii începeau să-i străluce.</p>
                  <p rend="justify">Se întoarse spre luna înălţată acum sus şi o arătă cu degetele uscate ca ghearele, rânjind:</p>
                  <p rend="justify">— Regina nopţii! Astarte! Diana! Hecate! Istar! Selene! Artemis! Secere de argint! Codoaşcă bătrână! Asta e, codoaşcă bătrână! Şi se mai găsesc idioţi s-o cânte! Se screm să-i descopere ceva nou! Au viaţa sub ochi, teribilă şi grandioasă şi ei cântă luna! Eunuci, hermafrodiţi! Fiindcă de trei mii de ani n-a scăpat poet să nu se încleie în ba-lele ei; toţi cântă luna! Cromolitografie pentru fete de pension; le iei la braţ, le porţi într-o seară cu lună, le susuri la ureche un madrigal, şi, când cască ochii pe cer, sus, le deschizi bluza jos… Uitaţi-vă; carte poştală! Şapte la franc!</p>
                  <p rend="justify">Pe luciul rece al apei o barcă trecu în lumină.</p>
                  <p rend="justify">Era într-adevăr o privelişte artificială şi dulceagă, de gravură trasă în mii de exemplare, pentru camere de hotel.</p>
                  <p rend="justify">Dan Şcheianu râse surd:</p>
                  <p rend="justify">— Poezia lor! Dar deschideţi un ziar, oricare, la informaţii şi la telegrame. La stupidele telegrame… Şi citeşte! Greve, accidente, a zburat un aeroplan, s-a inaugurat un pod, a murit un savant, a fost un scandal într-un parlament, a sosit un rege, s-a scufundat un vapor, s-a deschis o fabrică… Trust, boicot, lokout! Şi războiul! O escadrilă de hidroavioane a bombardat un port. Au înaintat englezii o sută de metri. Au luptat tancuri. S-au născocit gazuri. Fapte diverse, ştiri, litere negre… Şi ce viaţă grandioasă înseamnă toate, dacă ştii să vezi şi să asculţi glasul planetei! Vapoare se depărtează din porturi; se văd agitându-se batiste albe… Exprese străbat lanuri; ţâşnesc din tuneluri, se reped peste viaducte. Şi tic-tacul maşinii de scris! Şi undele nevăzute ale telegrafiei fără fir, căutând staţiile şi înfăşurând globul! Vezi traiectoriile farurilor şi şantiere cu cinci mii de lucrători; ghişeele băncilor, aeroplanul rotindu-se miraculos; dedesubtul nostru un oraş necunoscut şi fantastic, care se deşteaptă acum: Sydney, Melbourne… Şi acei de acolo se iubesc, sufăr, au idealuri! De, o parte, au înălbit zăpezile; de alta, înfloresc pajişti; un tren chiuie ieşind dintr-un oraş şi aiurea, în aceeaşi clipă, un sălbatic din insulele Polineziei, gol, dă drumul unei piroage pe apa oceanului, într-o insulă calmă de coraliu, care încinge apa cu un inel! Minuni pe care nu le-au văzut, nu le-au putut închipui nici Horaţiu, nici Dante, nici Shakespeare, nici Corneille, nici Goethe… şi ei alambichează aceeaşi zeamă poetică; ne cântă luna! Pe vârfuri de brazi, pe lacuri, pe mare, în parc; iarna, toamna, primăvara; crai-nou, lună plină, răsărit, apus. Ce mizerie! Lenuşca, dă-mi!</p>
                  <p rend="justify">Femeia, care ascultase cu buzele întredeschise de admiraţie, fără să înţeleagă, n-avu când să ferească geanta.</p>
                  <p rend="justify">Dan Şcheianu i-o trase, scoase cutia, presără praful pe unghie.</p>
                  <p rend="justify">Barca se întorcea în lacul tremurător de lumină. Se vedeau acolo oameni mici, ca mărunte şi negre furnici.</p>
                  <p rend="justify">Virgil Probotă vru să-l mişte. Dar celălalt, cu pieptul lipit de bară, nu se clinti, privind ceva nevăzut în adânc.</p>
                  <p rend="justify">— Ai pierdut cheia! îşi aminti tovarăşa lui Dan Şcheianu.</p>
                  <p rend="justify">Omul se scotoci în buzunare, spasmodic, fără să se întoarcă. Aruncă pe trotuar, la spate, peste umăr, un pieptene de damă, o cutie de chibrituri, apoi un carnet soios, în sfârşit cheia… Femeia le strânse, cu un genunchi plecat în pământ.</p>
                  <p rend="justify">Radu Comşa făcu câţiva paşi, ca să nu-l vadă nimeni; împături o hârtie de o sută de lei, se apropie şi încercă să o strecoare în haina lui Dan Şcheianu, fără ca dânsul să simtă. Întâi, celălalt nu înţelese. Se pipăi înlăuntru, scoase hârtia săltând-o în palmă, o privi cu sentimente amestecate. Însemna preţul camerei la hotel, biletul de tren, masa pe a doua zi… Mai însemna şi altceva, care-l cutremură de spaimă şi de dezgust. Aceasta era? Aceasta ajungea? Strânse ghem hârtia şi o aruncă în obrazul prietenului:</p>
                  <p rend="justify">— Canalie!</p>
                  <p rend="justify">Radu Comşa îi răsuci mâna şi trupul deşirat se răsturnă peste drugul de fier.</p>
                  <p rend="justify">Apoi îşi aduse aminte; îi dădu drumul cu milă.</p>
                  <p rend="justify">Dan Şcheianu, gâfâind, îşi trecu degetele pe frunte şi se întoarse cu pieptul apăsat în fierul ruginit.</p>
                  <p rend="justify">Nu le răspunse la noapte bună. Femeia culese hârtia mototolită şi se aşeză pe un bloc de piatră, s-aştepte.</p>
                  <p rend="justify">Înaintea hotelului, Radu Comşa se despărţi şi de Virgil.</p>
                  <p rend="justify">Portarul, somnoros, îi întinse o dată cu cheia un plic.</p>
                  <p rend="justify">Cunoştea culoarea, monograma din colţ, scrisul lung, sigiliul cameei de inel în ceara albastră.</p>
                  <p rend="justify">„Trebuie să sfârşesc cu Zoe!” îşi spuse, urcând scările cu paşii înăbuşiţi de covorul vişiniu.</p>
                  <p rend="justify">„Trebuie să sfârşesc cu Zoe!” îşi repetă în cameră, răsucind butonul luminii şi aruncând plicul pe masă, fără să-l deschidă.</p>
                  <p rend="justify">Somnul îi pierise.</p>
                  <p rend="justify">Se dezbrăcă, dădu drumul robinetului, îşi frecă îndelung cu mănuşa spongioasă şi cu apă rece, pieptul, gâtul, braţele până sus, umerii. Îşi răcori ochii cu apa adunată în pumn.</p>
                  <p rend="justify">Din oglinda dreptunghiulară, prinsă în ţinte de metalul nichelat, îi răspundea fiecărei mişcări, trecând peria cu pasta de dinţi, o faţă împrospătată, fără urme de oboseală, arămie şi prietenoasă, cu dinţii albi şi robuşti.</p>
                  <p rend="justify">Îşi trase pijamaua şi, cu coatele pe pervazul ferestrei deschisă deasupra mării, rămase nemişcat îndelungată vreme. Respiră cu nesaţ suflarea sărată şi udă. Gura răcorită de apa cu mintă, sângele biciuit de masajul rece, haina subţire lipită de trup, în care muşchii se mişcau elastic şi tânăr, îi dădeau o senzaţie triumfătoare de sănătate, de tărie şi siguranţă.</p>
                  <p rend="justify">Viaţa i se arăta simplă, limpede, fără primejdii.</p>
                  <p rend="justify">Cei porniţi o dată cu dânsul rămâneau în urmă, pe drum… Pe ce drumuri!</p>
                  <p rend="justify">Se amestecau gânduri şi imagini nehotărâte… Hainele vărgate ale lui Virgil Probotă… Ochii bestiali ai femeii cu bluza verde şi sânii mari. Unde o fi dormind în astă noapte Dan Şcheianu? Cu craniul lui putred, de strigoi!</p>
                  <p rend="justify">Deasupra, adierea balansa sfoara de la stor.</p>
                  <p rend="justify">O înnodă ca să nu-i împiedice privirea spre cerul înalt.</p>
                  <p rend="justify">Se adunau acolo nori repezi, târându-se pe faţă lunii, ştergând câte o stea, începea să sufle vânt răscolit din larg.</p>
                  <p rend="justify">Jos, valurile loveau mai puternic în lespezi.</p>
                  <p rend="justify">Adierea îi legăna pe frunte o şuviţă de păr; şi-n carne îi tremura amintirea şuviţei din părul Luminiţei. De aci, gândul lunecă cu trei zile în urmă…</p>
                  <p rend="justify">Pe plaja încropită în soare… Luminiţa în costumul de lână ud, cu bărbia în pumn, cătându-i în ochi… Înotaseră până departe, era obosită, pieptul săpase două culcuşuri rotunde în nisip, ca două cupe, în care sânii se ridicau şi coborau o dată cu respiraţia. Nisipul plajei scânteia ca mii de cristali pisaţi, marea era foarte albastră, de culoarea cerului şi cerul foarte albastru, de culoarea mării.</p>
                  <p rend="justify">Plecat peste margine, Radu Comşa îşi simţea şi-acum ochii şi sufletul inundat de lumina cu pâlpâiri fierbinţi, amăgitoare şi fluide…</p>
                  <p rend="justify">Atunci, din noapte, un duh al brizei, umed şi întunecat, îi zvâcni în faţă.</p>
                  <p rend="justify">O umbră neaşteptată fâlfâi, atingându-l aproape, acoperindu-l cu două aripi de funingine.</p>
                  <p rend="justify">Se trase îndărăt, ridicând mâinile cu o tresărire de spaimă.</p>
                  <p rend="justify">Pasărea se zbătu, neagră, izbi orb în fereastră, bătu din aripi, cercând să se agaţe. Se auzi scrâşnetul ghearelor lunecând pe sticlă… Se răsuci, apoi, risipindu-se…</p>
                  <p rend="justify">Radu Comşa reveni în pervazul ferestrei şi privi din nou, cu obrajii în palme.</p>
                  <p rend="justify">Dar vraja era ruptă. Era nemulţumit de spaima cu care dăduse înapoi. Slăbiciune a nervilor pe care nu şi-o ierta. Peste lumina de adineauri, apăsa umbra făpturii de noapte.</p>
                  <p rend="justify">Şi cerul era acum întunecat…</p>
                  <p rend="justify">Fugeau rostogolindu-se nori fumegoşi. Un strat subţire şi despletit, jos, gonind spre miazăzi; altul, încâlcit şi nepătruns, deasupra, târându-se mai încet, către întunecimile de miazănoapte.</p>
                  <p rend="justify">Din scorburile lor, apărea în răstimpuri o lună decolorată şi necunoscută, din altă lume.</p>
                  <p rend="justify">Coasta de la Tuzla, cuburile albe ale vilelor de la Movilă se luminară brusc şi ireal de aproape, într-o flacără albastră, de magneziu.</p>
                  <p rend="justify">În larg, furtuna cu fulgere lungi trecu dintr-o parte în altă parte.</p>
               </div>
               <div type="div3">
                  <head>Capitolul I.<lb/>         MERGEAU CÂNTÂND VITEJEŞTE.</head>
                  <p rend="justify">O stropitoare de stradă împroşcă cu un pieptene lichid asfaltul.</p>
                  <p rend="justify">Radu Comşa se lipi de perete, aşteptând-o să treacă.</p>
                  <p rend="justify">Un copil cu pulpele suflecate şi subsuoară cu un coş de papură fluieră, îmbăindu-şi picioarele goale în acest duş gratuit. În urma stropitoarei, din pietrele ude se înălţa o răcoare plăcută.</p>
                  <p rend="justify">Radu Comşa traversă strada către birou. Soarele dimi-neţii era învăluit de nori alburii şi subţiri. Nu începuse arşiţa. Capitala avea înfăţişarea primenită dinainte de ceasurile nouă, când circulă numai oameni grăbiţi, slugi întorcându-se de la piaţă, olteni cu coşurile în cumpănă, trăsuri cu bagaje de la gară, funcţionarele de birou şi magazin, cu obrajii proaspăt pudraţi, păşind mărunt şi sonor.</p>
                  <p rend="justify">Huruiau ridicându-se obloanele prăvăliilor. Rândaşii şuruiau cu apă, pe trotuar, din tinichelele albe, nenumăraţi opt; 88888888.</p>
                  <p rend="justify">— Victoria italienilor la Gorisia! Moldova, cu declaraţiile domnului Carp! A apărut ediţia… A apărut!</p>
                  <p rend="justify">Ţigănuşul îi întinse gâfâind foile cu miros păcuriu de cerneală. Puse banul în gură, cât căută restul şi o rupse mai departe în goana:</p>
                  <p rend="justify">— Ediţiaaa! Comunicatul inglez! A apărut!</p>
                  <p rend="justify">Radu Comşa îşi aruncă ochii din mers la telegrame: „Frontul oriental. Verdun. Amiralul Tirpitz şi războiul submarin.” Aceeaşi poveste! Nimic nu se mai petrece nou.</p>
                  <p rend="justify">Războiul era acum ceva familiar şi statornic, ca îndeletnicirea cea mai firească a noroadelor.</p>
                  <p rend="justify">Trecu cu glas vibrant de trompete o companie de gardă. Fără voie, până s-au depărtat, trecătorii păşiră mai vioi în cadenţă.</p>
                  <p rend="justify">În vestibulul biroului îi luă pălăria Ioniţă, făcându-şi raportul:</p>
                  <p rend="justify">— Vă adastă un domn! Domnişorul Sachelarie n-a venit încă… Lucră numai domnişoara…</p>
                  <p rend="justify">Se auzea ţăcănitul maşinii de scris.</p>
                  <p rend="justify">— S-a înnegrit fain domnişorul la feredee! constată cu admiraţie Ioniţă, ştergându-i cu peria praful nevăzut de pe haină. Este şi-o telegramă de la domnu deputat…</p>
                  <p rend="justify">Când intră, domnişoara Betty nu întrerupse scrisul la clapele care zvâcneau picioarele lungi de lăcuste mecanice. Clătină numai capul exagerat de mic, sub frizura enormă, pufoasă şi bălană.</p>
                  <p rend="justify">Un domn foarte înalt şi spătos, tuns cu maşina, cu figura, roşie, puse alături gazeta germană şi se ridică ţeapăn, în hainele cenuşii cu mari pătrate verzi, salutând milităreşte:</p>
                  <p rend="justify">— Doctorul Carol Mayer! V-a vorbit, desigur, domnul deputat! Pentru grâu… Doresc să semnez neapărat scrisoarea astăzi.</p>
                  <p rend="justify">Radu Comşa trecu în dosul biroului şi răsfoi repede hârtiile de sub cubul de cristal.</p>
                  <p rend="justify">— Un moment! Se află, îmi pare, e telegramă tocmai de la domnul deputat…</p>
                  <p rend="justify">Telegrama lui Alexandru Vardaru vestea că se întoarce chiar în dimineaţa aceasta.</p>
                  <p rend="justify">— Perfect! Aştept! Se aşeză domnul Carol Mayer, uitându-se la ceas şi reluând gazeta.</p>
                  <p rend="justify">— V-a căutat cineva la telefon. Întreba dacă aţi sosit! spuse domnişoara Betty, mutând coala de hârtie albastră, şi potrivind-o cu mare băgare de seamă. N-a vrut să spună cine. Zice că nu e nevoie. Un domn! Dar era glas de doamnă.</p>
                  <p rend="justify">Radu Comşa răspunse un: „bine!” scurt.</p>
                  <p rend="justify">„Trebuie să se termine odată povestea cu Zoe!” îşi repetă o hotărâre veche acum, uitându-se duşmănos la pâlnia neagră a telefonului, de unde putea să cheme iarăşi glasul nedorit.</p>
                  <p rend="justify">Desfăcu plicurile cu un cuţit de os; răsfoi dosare; însemnă datele în agendă şi pe calendarul-block. Era puţin de lucru, tribunalele în vacanţă; câteva termene de fixat în septembrie; îşi aruncă din nou ochii pe ziare.</p>
                  <p rend="justify">Domnul Carol Mayer cercetă ceasul şi îl controla cu ora pendulului din perete.</p>
                  <p rend="justify">— Al dumneavoastră merge în urmă… În România nu se potrivesc două ceasuri! surâse, punându-şi gazeta împăturită în buzunar şi dezvelindu-şi o dantură cu prea mult aur, sub mustaţa tunsă după moda prusiană: două dungi înguste sub nări. La palat, orologiul arată douăsprezece; la Fundaţie, e douăsprezece şi cinci; când ajungi la Independenţa, e abia douăsprezece fără cinci… Şi până la bulevard, zece paşi, s-au făcut douăsprezece şi un sfert… E ca şi în politica dumneavoastră! Domnul Filipescu spune că a bătut ora; domnul Brătianu, că nu a sosit încă. Iar domnul Carp nici nu vrea să se uite la ceas. Domnul Carp e un foarte solid cap politic!</p>
                  <p rend="justify">Radu Comşa mută din faţă cutia cu codurile Hamangiu care-i împiedecau privirea şi flutură ziarul de unde începuse să citească un articol.</p>
                  <p rend="justify">— Aceasta o credeţi dumneavoastră… Aici însă scrie altfel!</p>
                  <p rend="justify">— O! Ce scrie în gazetele româneşti! Germanii sunt pentru dumneavoastră un popor de antropofagi… Gazetele româneşti vor războiul; dar noi, pentru binele României, dorim să nu aibă loc. Ar fi teribil! În două luni e un război sfârşit! Pronunţă domnul Carol Mayer această sentinţă fără apel, cu cel mai afabil surâs din lume.</p>
                  <p rend="justify">Pe Radu Comşa îl ofensă siguranţa cumpărătorului de grâne.</p>
                  <p rend="justify">— Domnule doctor, spuse, germanii n-au fost niciodată prea buni psihologi! Credeţi prea mult în forţa organizării… Un război nu se face numai cu tancuri şi zepeline. Mai este încă ceva… Dar ce-ţi spun dumitale, străin, care n-ai de unde să cunoşti poporul?</p>
                  <p rend="justify">— Pardon! întrerupse domnul Carol Mayer, mângâindu-şi cu un surâs de satisfacţie lanţul de aur trecut prin nasturele vestei. Pardon! Sunteţi în eroare! Trăiesc în România de la etatea de cinci ani. Vedeţi că vorbesc româneşte aproape ca limba maternă. Şi fiindcă cunosc, cred, sunt sigur că România nu are să reziste mai mult de două luni…</p>
                  <p rend="justify">— Fiindcă n-are tunuri?</p>
                  <p rend="justify">— Şi fiindcă n-are tunuri… Dar mai întâi fiindcă îi lipseşte acel încă „ceva” de care vorbeaţi adineaori.</p>
                  <p rend="justify">— Atunci, dumneata crezi că Ardealul…</p>
                  <p rend="justify">— Ce ştie badea Ion de Ardeal? Aceste sunt discuţii de oraş, articole de gazetă. Discursuri şi întruniri… După ce a aplaudat discursul, publicul merge la grădină şi aplaudă cupletele domnului Tănase, care are un nas foarte inteligent exploatat şi foarte iubit de bucureşteni… Astă-primăvară au fost splendide bătăi de flori. Cine le-a văzut n-are nevoie de prea multă psihologie ca să înţeleagă că un public care se bate cu atâta frenezie cu roze nu poate vorbi de război decât în glumă! Iar badea Ion gândeşte că n-are porumb şi blestemă concentrarea, care-i smulge flăcăii de la seceră… Pentru Germania, însă, războiul e o chestie de viaţă şi de moarte. O ştie şi cel din urmă cultivator de cartofi din Pome-rania… De aceea au alergat din America de Sud, din Asia Mică, din Balcani, de oriunde se află un german în stare să lupte.</p>
                  <p rend="justify">— Îmi pare, cu toate acestea, că…</p>
                  <p rend="justify">Radu Comşa nu-şi sfârşi gândul, măsurând din cap până în picioare omul voinic care nu se afla pe nici un front; ci în acest Bucureşti, cu dispreţuitele lui bătăi de flori, se îndeletnicea nesupărat cu negustoria de grâu, fără îndoială foarte bănoasă. „Ori poate e un informator, un agent de propagandă… prea mult flecăreşte!”</p>
                  <p rend="justify">Domnul Carol Mayer îi înţelese însă întrebarea şi ridică mâneca stângă.</p>
                  <p rend="justify">Sub manşeta de mătase moale se văzu un aparat ortopedic: mâna era de lemn, ascunsă în mănuşa de piele.</p>
                  <p rend="justify">— Suvenir de la Yser! Lămuri fără să stăruie, continuându-şi îndată cuvântul: războiul modern este un examen serios pentru un popor şi cere tenacitate… Românii nu sunt un popor tenace. O recunosc şi cei mai înfocaţi patrioţi ai dumneavoastră. Brav, da; dar nu tenace! Şi bravura nu înseamnă nimic, dacă e numai o calitate anarhică a individului! Războiul cere eroism disciplinat, colectivitate organizată… Vă subliniam că în România nu se potrivesc nici două ornice.</p>
                  <p rend="justify">— Ştiu! Individul, la dumneavoastră, este număr: o unitate într-un tot. Dar dintr-o renunţare a individului, faceţi o virtute naţională! vorbi Comşa, urmărind în aceeaşi vreme cu ochii o scenă care se desfăşura în birou.</p>
                  <p rend="justify">Onisfor Sachelarie, secretarul biroului, îşi strecurase pe uşă capul pătrat şi negricios, cu fruntea chinuită de creţuri adânci, cu părul negru-albăstriu, pornit ţepos îndată deasu-pra sprincenelor late de-un deget. Îşi luă locul de la masa sa de la fereastră, plecându-şi obrazul cu trăsături muncite deasupra hârtiilor. Încercă peniţa pe unghie, ascuţi un creion, adună foiţele de lemn pe sugătoare.</p>
                  <p rend="justify">Apoi, din buzunar, scoase un pachet de hârtie subţire, dezveli pe genunchi un mănunchi de garoafe roşii şi cărămizii; pândi când domnişoara Betty scria mai cu zor pe clapele rotunde şi-i lunecă florile pe mescioară, pe vârful unei rigle.</p>
                  <p rend="justify">Domnişoara Betty le dădu la o parte, fără să le privească şi fără să se întrerupă: nu era vreme pentru fleacuri! Dar încântat de ispravă, Onisfor Sachelarie îşi frecă mâinile şi se aşternu de astă dată într-adevăr pe lucru.</p>
                  <p rend="justify">Era muncitor bun. Fugar din Ardeal, venit la birou o dată cu Ioniţă…</p>
                  <p rend="justify">Aci, omul aspru şi simplu căzuse în mâinile cu unghişoare subţiri ale domnişoarei Betty.</p>
                  <p rend="justify">Radu Comşa surprindea unul din multele episoade ale acestei mici drame, farse, comedii ori simple idile?</p>
                  <p rend="justify">— Ştiu! reluă Comşa, întorcându-şi atenţia la domnul Mayer. Războiul de până acum a verificat însă fundamental erorile de psihologie ale germanilor…</p>
                  <p rend="justify">Domnul Carol Mayer îşi aşeză cu mâna sănătoasă mâna de, lemn pe braţul fotoliului şi continuă să zâmbească la aceste copilării, fără să se arate supărat.</p>
                  <p rend="justify">— E tema franceză! Ne-o spun de doi ani. Ne-au spus-o mereu de la 70! Ne urăsc, fiindcă nu suntem niciodată distraţi; fiindcă ştim să voim, cu toată fiinţa… Într-adevăr, nu ne amuzăm cu eleganţă. Suntem un popor grav… Frivolitatea noastră, când o încercăm, e nenaturală şi de aceasta ne intimidează într-atât, încât ne întoarcem îndată la gravitatea noastră de toate zilele. Căci viaţa nu e un amuzament… Aceasta am arătat-o şi-avem s-o mai arătăm! Germania are s-o arate tuturor celor ce nu vor să înţeleagă… Mi se pare însă că domnul deputat întârzie! îşi cercetă încă o dată ceasul din vestă, dispreţuind măsurătoarea pendulului din perete.</p>
                  <p rend="justify">Alexandru Vardaru intră tocmai în clipa aceea, în manta albă de drum, cu genele albe de praf. Ioniţă, din urmă, îi aduse servieta şi-i dezbrăcă pardesiul, ţinându-l departe, să nu scuture colbul.</p>
                  <p rend="justify">— Te-am făcut să aştepţi, domnule Mayer! Rosti deputatul, scoţându-şi mănuşile de piele şi aruncându-le pe masă. Pariez însă că n-ai pierdut vremea! I-ai zis niţică propagandă pentru Mitteleuropa. Ca mâine o să te transportăm pachet într-un lagăr, sau o să te trezeşti expulzat ca indezirabil! Fii sigur că n-am să pun nici un cuvânt pentru dumneata… Dimpotrivă! Am să-ţi plătesc cu ingratitudinea noastră moldovalahă toate binevoitoarele dumitale poveţe…</p>
                  <p rend="justify">Domnul Carol Mayer îşi arătă într-un râs foarte vesel toţi dinţii de aur, dovedind că e un om care ştie să preţuiască glumele fără urmare.</p>
                  <p rend="justify">Alexandru Vardaru scutură mâna lui Radu Comşa, îşi frecă praful de pe ochi cu batista despăturită, mişcându-se prin cameră ca să se dezmorţească.</p>
                  <p rend="justify">— Mizerabilă şosea! De la şase de când tot vin… Desigur, n-a dat nici un semn Staicovici!</p>
                  <p rend="justify">Şi fără să aştepte răspunsul, întorcându-se către domnişoara Betty:</p>
                  <p rend="justify">— Domnişoară Betty, domnişoară Betty, mai puţină manichiură şi mai multă atenţie! Mi-ai scris pretutindeni în contract şaptesprezece mii în loc de patruzeci şi şapte… O oră am pierdut până să transcriem copiile.</p>
                  <p rend="justify">Domnişoara Betty şi-ar fi retras, dacă ar fi fost cu putinţă, unghiile lăcuite, în carne, ca pisicile. Nu i se mai vedea decât ceafa roză sub cârlionţii bălani ca laptele în care s-ar dilua câteva picături de sânge.</p>
                  <p rend="justify">Scrisoarea domnului Carol Mayer fu semnată într-o jumătate de oră.</p>
                  <p rend="justify">Grâul trebuia predat în două săptămâni.</p>
                  <p rend="justify">Domnul Carol Mayer, ţinând portbiletul pe colţul biroului, cu degetele de lemn în mănuşă, trase şi numără treizeci de hârtii foşnitoare.</p>
                  <p rend="justify">Se ridică de plecare, salutând milităreşte, cu tocurile lipite, sunând un pinten nevăzut.</p>
                  <p rend="justify">— Dacă nu ai nimic de lucrat, mergi cu mine, Comşa! Cât mă spăl şi mă schimb putem vorbi. La trei, plec în Moldova! Spuse Alexandru Vardaru, luându-şi servieta de pe teancul de coduri.</p>
                  <p rend="justify">Radu Comşa aruncă hârtiile în sertar.</p>
                  <p rend="justify">— Întorci acasă! porunci Vardaru şoferului, care se răsuci să închidă portiera maşinii, trântind-o în încuietoare.</p>
                  <p rend="justify">Casa lui Alexandru Vardaru se afla la Şosea. Era cu hârtie albastră în ferestre. În grădina din faţă crescuseră florile stufoase şi dese. Trandafirii se scuturau. Pe alei năpădiseră ierburile, ca într-un loc de mult neumblat.</p>
                  <p rend="justify">O bancă albă şi o masă rotundă de trestie, sub un arţar cu frunzele verzi pătate cu alb, aşteptau părăsite.</p>
                  <p rend="justify">— De ce nu pliveşti? arătă Alexandru Vardaru cărările servitoarei care târa geamantanul gâfâind. Nu-ţi dă în cap?</p>
                  <p rend="justify">Ca şi domnişoara Betty, Mariţa nu încercă să se dezvinovăţească. Lăsă valiza pe peron şi fugi, cu picioarele desculţe, să deschidă pe din dos.</p>
                  <p rend="justify">Candelabrele erau înfăşurate în pânză subţire şi verde. Oglinzile, în aburul de praf, răsfrângeau umbre-fantome. Covoarele strânse sul. Miros de naftalină.</p>
                  <p rend="justify">Paşii sunau deşert pe parchet în sălile înalte. Numai biroul lui Alexandru Vardaru, camera de dormit şi baia erau aerisite, cu ferestrele în lături.</p>
                  <p rend="justify">— Într-un sfert de oră am terminat! se grăbi Alexandru Vardaru, desfăcându-şi butonul de la guler şi trecând în camera de baie. Mariţo, două cafele! Comşa, găseşti ziarele străine pe birou, dacă nu le-o fi întrebuinţat idioata… „Idioata” plecase după cafele.</p>
                  <p rend="justify">Radu Comşa nu desfăcu benzile neatinse. Se aşeză pe scaun: iar din cadra de la birou îi surâse Luminiţa.</p>
                  <p rend="justify">În perete, în faţă, se afla un tablou mare, o pictură de meşter iscusit. Elena Vardaru, mama Luminiţei, aşa cum va fi fost la douăzeci de ani. Era o mare asemănare între mamă şi fiică; dar în chipul Luminiţei lipseau liniile moi şi transparente, care dădeau portretului din perete un aer îndepărtat, străin de această lume.</p>
                  <p rend="justify">Luminiţa era numai viaţă şi fotografia-i păstra ceva din lucirea neastâmpărată a ochilor… „Cu numele meu de gaiţă ar fi ridicol să fac figură de tragedie!” izbucnise în râs, într-o seară, când o întrebase dacă a fost vreodată tristă.</p>
                  <p rend="justify">Aşeză cadra mai în lumină. Cu dânsa, viaţa nu poate avea nimic trist şi ascuns.</p>
                  <p rend="justify">— Caută, te rog, în servietă! vorbi Alexandru Vardaru, prin uşa întredeschisă, din camera de baie. E un plic oficial care te interesează!</p>
                  <p rend="justify">Radu Comşa desfăcu servieta şi răscoli între hârtii. Deschise plicul cu inscripţia „Ministerul de Interne” şi citi: „Domnule, în caz de mobilizare vă rugăm a vă prezenta, în termen de 48 ore la biroul… Serviciul… din Ministerul nostru, unde sunteţi repartizat pe ordinea de mobilizare în calitate de… Alăturat aveţi ordinul de mobilizare, emis de Direcţia… din Ministerul de Război.” Prins cu un ac, ordinul Ministerului de Război…</p>
                  <p rend="justify">Răsuci hârtiile pe toate feţele. Ce însemna aceasta?</p>
                  <p rend="justify">Hârtiile. Purtau data de acum trei zile, când îşi aminti că Vardaru întârziase toată dimineaţa la Interne şi la Război. Înţelese şi roşi. Dispunea, aşadar, de soarta lui, ca de a unui copil?</p>
                  <p rend="justify">Se ridică de pe scaun şi măsură parchetul cu nemulţumire.</p>
                  <p rend="justify">În camera de baie se auzea şuruitul continuu al apei.</p>
                  <p rend="justify">— Zici că n-a venit Staicovici? întrebă glasul lui Alexandru Vardaru. Trebuie să-i trântim somaţie. Notează, te rog!</p>
                  <p rend="justify">Afacerea Staicovici era de mică însemnătate. Se ghicea că Alexandru Vardaru stăruia asupra ei numai pentru a nu-i da răgaz să vorbească despre tot cei stătea lui Comşa pe suflet. Dar aceasta nu putea sfârşi cu atât! Nu s-a gândit niciodată să se pună la adăpost şi cu atât mai puţin să roadă scările ministerelor pentru asemenea manopere. Că a evitat timpul pierdut cu concentrările e altceva. Ar fi fost o prostie să fi făcut altfel. Dar de mobilizare… război! Acolo e o laşitate să eviţi. E viaţa pe care vrei s-o cruţi, când alţii şi-o dau…</p>
                  <p rend="justify">Oprit înaintea ferestrei, Radu Comşa îşi recapitulă cum avea să decurgă explicaţia.</p>
                  <p rend="justify">Pe şosea, dincolo de şiragul prăfuit al teilor, săgetau automobile repezi; o trăsură, cu o doamnă şi două fetiţe în haine albe, se întorcea în pasul cailor. Una din fetiţe ţinea pe genunchi un uriaş maldăr de flori…</p>
                  <p rend="justify">Se mută de la fereastră, înaintea bibliotecii şi, trecând mâna peste legătura de piele, citi titlurile familiare: Demangeat, Histoire du droit romain. Le droit pur… Ce situaţie idioată! Nu găsea cuvintele. Era mai greu de cum crezuse.</p>
                  <p rend="justify">Va lua plicul şi-l va înapoia simplu, fără multă vorbă. Din obicei, aşeză în ordine volumele desperecheate în raft.</p>
                  <p rend="justify">— Ce-ţi spunea doctorul Mayer? întrebă Alexandru Vardaru, intrând îmbrăcat în alte haine, bărbierit şi mirosind a apă de păr. Am venit cu dânsul în tren joia trecută: ţinea piept unui compartiment întreg, cu victoria finală a puteri-lor centrale… Simionescu de la Bârlad să-l ia în gheare, nu alta. Fierbea… Am ajuns la o fază absurdă a neutralităţii! Polemici între rusofili, germanofili, francofili, anglofili… Toţi am uitat că datoria noastră dintâi e să fim şi să rămânem românofili, români pur şi simplu!</p>
                  <p rend="justify">Radu Comşa luă plicul de pe birou cu hotărâre:</p>
                  <p rend="justify">— Nu înţeleg, domnule Vardaru…</p>
                  <p rend="justify">— Te rog să înţelegi! îl opri Alexandru Vardaru, punându-i pe umeri mâinile care miroseau a săpun proaspăt. Am făcut-o pentru mine, nu pentru dumneata! O să avem nevoie… În prima lună de mobilizare toate au să se dezorganizeze… Am nevoie de dumneata, până îmi adaptez lucrările la situaţia nouă care ne va surprinde atunci.</p>
                  <p rend="justify">— Se găsea alt mijloc, în loc…</p>
                  <p rend="justify">— Te rog! Te rog! Nu ne grăbeşte nimic… De altfel mai putem discuta şi altă dată. Acum serveşte dulceaţă!</p>
                  <p rend="justify">Mariţa, încălţată de data aceasta şi încinsă cu şorţ alb, aştepta cu tava de dulceţi şi cafea.</p>
                  <p rend="justify">După ce aşeză în farfurioară linguriţa de dulceţi, lui Radu Comşa îi fu greu să reia discuţia. Puse plicul în buzunar. Într-adevăr, nimic nu-l grăbea! Era o formalitate extrem de simplă, care se putea împlini oricând: n-au să fie prea mulţi acei care vor cere să meargă pe front…</p>
                  <p rend="justify">Alexandru Vardaru scoase agenda şi fixă programul pentru cele trei zile, cât avea să lipsească în Moldova. Vorbea păşind apăsat cu picioarele scurte, în parchetul fără covor, mutând câte un scaun din loc.</p>
                  <p rend="justify">Observă stratul subţire de praf de pe masa bibliotecii şi se întoarse să apese butonul de porţelan.</p>
                  <p rend="justify">Soneria izbucni lung în casa goală.</p>
                  <p rend="justify">Când se ivi Mariţa, Alexandru Vardaru, fără să întrerupă fraza, trecu un deget peste ceaţa de praf şi-i arătă urma rămasă. Servitoarea se repezi să şteargă cu colţul şorţului, dar Vardaru o opri:</p>
                  <p rend="justify">— Nu cu asta, cu cârpa! Şi nu acum! Când nu sunt aci!</p>
                  <p rend="justify">Obrazul fără vârstă al slugii roşi. Plecă ruşinată în pă-mânt ochii verzi, de culoarea pelinului veşted.</p>
                  <p rend="justify">— Acum, ce-mi stai ca în strană? Spune lui Neculai să întoarcă maşina!</p>
                  <p rend="justify">Îl conduse pe Radu Comşa până în Calea Victoriei. Lua dejunul la senatorul Bogza, fratele ministrului, de unde avea să afle cele din urmă ştiri; de acolo pleca direct la gară.</p>
                  <p rend="justify">— Mâine ori poimâine era vorba să se convoace Consiliul de Coroană. Dacă e ceva grav, amân! Las răspuns la telefon, lui Ioniţă. La revedere!</p>
                  <p rend="justify">Alexandru Vardaru se prăvăli pe spate, în fundul maşinii, Neculai sună şi, apăsând pedala, dădu drumul lanţului de trăsuri şi automobile, oprit o clipă.</p>
                  <p rend="justify">Radu Comşa porni fără ţintă, căutând umbra pe lângă ziduri.</p>
                  <p rend="justify">Amiaza de august dogorea acum din plin; trecătorii înaintau moleşiţi pe sub corturile vărgate ale vitrinelor. Femeile aveau rochiile foarte subţiri, o înfăţişare lâncedă de oboseală languroasă; bărbaţii, cu pălăriile în mână, îşi tamponau fruntea cu batistele. Ce putea să se mai întâmple „grav”? Era numai o mare toropeală, care muia asfaltul şi făcea caii birjelor să clempăne cu urechile blegi.</p>
                  <p rend="justify">Un vânzător de gazete, pe treptele unui gang, număra un pumn de gologani. Din uşa deschisă sufla un şuvoi de curent rece. De pe celălalt trotuar, un cunoscut îl salută întrebându-l din ochi, cu gestul mirat, ce caută în Capitală pe canicula aceasta?</p>
                  <p rend="justify">La palat, sabia soldatului de gardă sclipea fulgere fierbinţi în soare. Un câine se strecură printre trăsuri, cu limba roşie spânzurând lung afară.</p>
                  <p rend="justify">Înfricoşată căldură! Se decolorează cărţile în vitrine… N-a mai apărut nimic nou. Cine mai citeşte pe dogoarea aceasta?</p>
                  <p rend="justify">Îl priviră lung două femei; una se întoarse spunând ceva tovarăşei. Avea rochia albastră de culoarea fulgerelor noaptea; i se vedeau pulpele rotunde în ciorapi de mătase aurii, îşi amintea de undeva figura. Sunt multe figuri pe care le recunoşti, fără să le fi cunoscut vreodată. Chipuri fără nume, întâlnite pe stradă, într-un restaurant, într-o gară, între două trenuri. S-au oprit ochii în treacăt. A rămas imaginea lor fugace. Ascunsă, undeva, de unde acum tresare. Oameni cu bucurii, cu griji… Ciudat: alifia câţi trec pe lângă tine, fără să ştii cine sunt, ce duc cu ei!</p>
                  <p rend="justify">„Nimeni nu înţelege pe nimeni.” Flaubert a spus-o parcă aceasta! Dar realitatea e încă mai plină de înfricoşare. „A nu înţelege” înseamnă a fi încercat să înţelegi şi a nu fi izbutit. „Nimeni nu vrea să cunoască pe nimeni”. Acesta e adevărul cel teribil! Trăieşti cot la cot cu semeni de-ai tăi, pe care n-ai curiozitatea să-i cunoşti nici cât ai avea-o pentru o vietate din altă planetă, ori din altă epocă geologică… Şi aceşti oameni necunoscuţi între ei, indiferenţi, alcătuiesc un oraş, o ţară. Între ei şi domnişoara Betty; între Alexandru Vardaru şi Onisfor Sachelarie; între el şi Mariţa, sluga cu ochii de culoarea pelinului veşted, ce legătură poate exista? Ce pot vrea entuziast laolaltă? Pe căldura aceasta tropicală!</p>
                  <p rend="justify">Radu Comşa coborî de pe trotuar să ocolească mulţimea îmbulzită înaintea vitrinei de la Independenţa, unde o hartă uriaşă, cu steguleţe colorate în vârf de ac, arăta fronturile după ultimele comunicate.</p>
                  <p rend="justify">Şiragul trăsurilor şi maşinilor se încrucişa necurmat; un rând spre Capul Podului, un rând spre Poştă.</p>
                  <p rend="justify">Într-o limuzină, o femeie foarte frumoasă; alături de şofer, un câine-lup privea grav curgerea lumii. Cine sunt toţi? Un general cu bărbiţă căruntă salută pe cineva de pe tro-tuar, dând vesel din mâna îmbrăcată în mănuşa albă… Ce tainică legătură, tainică şi trainică poate fi între el şi popa de ţară cu umbrela de ploaie alergând unde a întârziat; între oamenii care se ghiontesc o clipă; între doamna foarte impunătoare cu haina de mătase plesnind pe trup şi între portarul de minister trecând cu condica vărgată subsuoară; între perechea în costume albe de tenis, cu rachetele în învelitoare cadrilată şi birjarul care s-a ridicat în picioare să vadă de ce s-a oprit, trăsura dinainte? Necunoscuţi! Se uită încruntaţi unul la altul când s-au izbit gonind piept în piept, sau politicos se feresc în lături, rostindu-şi scuze cu surâs prefăcut şi convenţional, alergând mai departe. Necunoscuţi fără număr. Fără nume. Nu ştii cine sunt, cum poţi şti ce vor? Cum poţi hotărî ceva grav, unanim, etern, în numele lor?</p>
                  <p rend="justify">Radu Comşa îşi scoase şi îşi aşeză batista în buzunarul de la piept, fără nici un motiv, uitând ce voia să facă cu dânsa.</p>
                  <p rend="justify">Surprinzându-şi gestul şi preocuparea, zâmbi în sine: „Mi se pare că pregătesc un discurs pentru neutralitatea eternă! Doctorul Carol Mayer m-ar aplauda încântat! Nu! Doctorul Carol Mayer nu mai poate aplauda. Cu o mâna de lemn nu se poate aplauda.”</p>
                  <p rend="justify">Îşi aruncă ochii la Capşa.</p>
                  <p rend="justify">Era ora aperitivului. Cafeneaua, îngustă ca un vagon, gemea. Îi făcu loc, trăgându-se pe canapea, Titel Iliescu, care întinse mâna cu prietenoase exclamări:</p>
                  <p rend="justify">— Când ai venit, Radule? Te-ai înnegrit, să joci rol de maur zuliar la Naţional.</p>
                  <p rend="justify">Radu Comşa se privi involuntar în oglinda din faţă. Era într-adevăr foarte brun, ars de soare, aci, între atâtea figuri bolnăvicios decolorate.</p>
                  <p rend="justify">Prietenul îl cercetă o clipă cu o imperceptibilă încruntare între sprincene, apoi vorbi, uitându-se pe fereastră şi surâzând, cu tristeţe parcă, unui gând:</p>
                  <p rend="justify">— Am văzut pe doamna Zoe Vesbianu. Mai frumoasă ca oricând!</p>
                  <p rend="justify">— Şi de ce îmi spui mie? Dădu din umeri, Comşa.</p>
                  <p rend="justify">— Cum, de ce-ţi spun ţie? se întoarse Titel Iliescu mirat, gata să-l tachineze.</p>
                  <p rend="justify">Dar văzând chipul înăsprit al prietenului, îşi reveni cu părere de rău.</p>
                  <p rend="justify">— Iartă-mă, dacă…</p>
                  <p rend="justify">Apoi, se sili să schimbe vorba:</p>
                  <p rend="justify">— Priveşte la masa Antantei! Ai zice că e Marele Consiliu Aliat.</p>
                  <p rend="justify">La o masă din fund, un grup plecat pe o hartă urmărea explicaţiile unui domn pipernicit, slab, ras până la culoarea vineţie a pielei, cu o pălărie imensă, dată pe ceafă. Demonstra, fără îndoială, o mişcare decisivă de trupe, aşa cum ar comanda-o el, căci, atunci când sfârşi, privi tovarăşii triumfător, dându-şi pălăria pe ceafă cu un bobârnac victorios: germanii erau pierduţi!</p>
                  <p rend="justify">Se aflau adunaţi gazetari cunoscuţi, oameni politici, poeţi cu şi fără volume, actori cu faimă, tineri fără nici o îndeletnicire, micul parlament nelipsit la ora zece dimineaţa, la douăsprezece, la două, la şase, la opt seara: ora cafelei cu lapte, a şfarţului, a ţuicii, a băuturilor răcoritoare.</p>
                  <p rend="justify">În amestecul de haine corecte după ultimul jurnal şi de haine boeme, cu lavalieră şi pălării late, figura aspră şi arsă de soare a câte unui proprietar, atunci întors de la seceră ori de la treier, arăta ca un urs păduratic într-un panoptic cu figuri de ceară.</p>
                  <p rend="justify">Un intervenţionist celebru, care dezlănţuise multe scandaluri şi huiduise în stradă pe trimisul extraordinar al Austriei, vocifera în picioare, cu glas detunat, fluturând un ziar filogerman în mână:</p>
                  <p rend="justify">— Am să le rup urechile! O să-i spânzurăm în Piaţa Teatrului! Să-i scuipe trecătorii!</p>
                  <p rend="justify">— Lasă, viteazule! îl întrerupse, tărăgănând, un bătrân chel, care nu-şi lăsă din gură paiul mazagranului. Mai bine ţi-ai încheia nasturii la pantaloni, Adriene!</p>
                  <p rend="justify">Intervenţionistul îşi trecu mâna la nasturi şi-i încheie fără grabă, potolindu-şi doar diapazonul peroraţiei.</p>
                  <p rend="justify">— Unde iei masa, Radule? întrebă Titel Iliescu, lăsând vermutul neisprăvit, prea fad, deşi în pahar pluteau două bucăţi de gheaţă artificială.</p>
                  <p rend="justify">Toate păreau moi, calde, fără gust, într-adevăr artificiale, pe zăpuşeala aceasta.</p>
                  <p rend="justify">— Indiferent: Enescu, Iordache!</p>
                  <p rend="justify">— Atunci la Enescu! Să-mi şterg gustul sleit de pe gât după două luni de popotă! Se plânse Iliescu, întors abia de o zi din concentrare.</p>
                  <p rend="justify">În timpul mesei, povesti episoade din aceste două luni. Lipsise din ţară multă vreme. Îşi cheltuia, fără pasiune şi cu discreţie, venitul unei moşteniri destul de însemnate. Prin viaţă trecea ca şi pe stradă, privind cu ochi care înţelegeau totul şi nu voiau nimic, obosit de toate fără să fi încercat ceva. Poate ascundea o mâhnire reală, dar nimeni nu i-o ştia.</p>
                  <p rend="justify">Cele două luni de concentrare aduseseră o schimbare de viaţă, care îl înviorase…</p>
                  <p rend="justify">Văzuse alţi oameni, trăise în case nevoiaşe de ţară, fără confort şi fără lumină, luptase cu insectele, îşi muncise oasele pe laiţe tari, toate luaseră proporţii de adevărate evenimente.</p>
                  <p rend="justify">— Două luni de viaţă pierdute, de care nu mă plâng… Dar n-aş vrea să se repete îndată! încheie, desfăcând carnea de pe osul unui picior de pui. Ceea ce m-a interesat cu deosebire a fost ţăranul. Abia acum l-am descoperit. Nu-l cunoscusem decât vara, în vilegiatură: femei care vindeau zmeură, pui; călăuze, în excursii; un cioban la o stână, unde ne-a prins odată ploaia, pe Caraiman… Acum l-am descifrat de aproape. Câteodată mi s-a deschis singur. Moale, cum mă ştii, nu prea făceam instrucţie şi nu-mi pierdeam răbdarea cu dânşii. Mă amuzau! Soldaţii au simţit-o şi nu-mi mai vorbeau cu sfiala obişnuită faţă de superior…</p>
                  <p rend="justify">Titel Iliescu făcu o pauză; în ochii albaştri şi clari luci o amintire care-l făcu să zâmbească.</p>
                  <p rend="justify">Radu Comşa înţelese că se pregăteşte să povestească ceva şi fu nerăbdător, fiindcă prietenul istorisea minunat, ca un actor, cu mimică şi umor, schimbând glasul după rolul personajelor.</p>
                  <p rend="justify">— Da, reluă Iliescu, sunt într-adevăr amuzante ideile lor despre stat, guvern şi toate prerogativele constituţionale… Îmi vorbeşte unul, un servant, Vasile Breazu, de pe undeva din ţinutul Tutovei. Nici mai breaz, nici mai sărac cu duhul decât ceilalţi… Soldatul tip, aşa cum găseşti trei sferturi într-o baterie: „Cât ne mai ţine, domnule sublocotinent? Că ne fac alţii copchii acasă!” „Cine să vă ţină, mă camarade?” „Statul, domle sublocotenent!” „Apoi dacă zici tu că statul, atunci statul, mă Vasile, o să ne ţină până la război…” „Cu nemţii, domnule sublocotenent, ori cu ruşii?” „Cu nemţii ori cu ruşii, aceasta numai statul o ştie…” Dă din cap cu neîncredere: „Cu ruşii, nu credem, domle sublocotenent. Ce are statul cu ruşii? Nu-s de-o lege cu noi?” „Atunci, dacă vrei tu, fie şi cu nemţii, Vasile!” „Păi şi cu nemţii, domle sublocotinent? Ce avem noi cu dânşii? Ei cu drăcăriile lor, cu maşinile! Încolo, de treabă oameni, care nu se mai află! Era unu la noi, la triirătoarea boierului, unu Iohan. Cam luă el, nu-i vorbă, luleaua neamţului sâmbăta seara şi nu se trezea până luni. Da era bun, Iohan! Tot ce-aveam betejit, la el îşi găsea leacul. O cinste de rachiu; nici nu vrea s-audă de mai mult…! Amu s-o dus în ţara lui, l-o chemat şi pe dânsu la datorie. Poate-o murit, săracu! Şi să vorbim drept, domle sublocotinent: cum o să ne batem cu Iohan? Ce-avem noi cu el?” „Bine, camarade! Nu ne-om bate atunci nici cu Iohan. Om sta în bordeie, până or isprăvi alţii să se bată…” Dă din cap: „Parcă statu zice aşa! Lui îi trebuie război cu ghermanul şi gata! Zice că prea să-ntinde şi statului nu-i convine asta.” „Dar ce crezi tu că e statul, mă urâtule?” „Hei, că parcă dumneavoastră, domnule sublocotinent, nu ştiţi mai bine decât noi! Sumedenia de domni generali şi boieri care scriu, umblă, dau poruncile, grijăsc de treburile ţării… Îi cheamă mai-marele peste toţi, când vede că s-o-nrăit ceilalţi şi le zice: Iaca, dau poruncă anu ista să fiţi voi stat! Dar vedeţi, să nu care cumva să vă prind şi pe voi cu mâţa-n sac, că vai de mama voastră! Se cheamă că se fac ei atuncea stat, ni poftesc frumuşăl la alegeri, ni mai duc cu jandarmu când ne lăsăm greu. Mai dă un boloboc cu vin, se mai tocmesc între dânşii – na şi ţie, să nu zici că-s om rău! – şi doi-trii ani ii îs statul… Pe urmă, când se ticăloşesc ş-aiştia, se supără mai-marele peste mărimi şi-i schimbă cu cel căruia i-o vinii cuminţenia, la cap: Te-am făcut stat, dar vezi să mi te porţi cu cinste! Ai văzut cum se-ntind ghermanii? Mie aiasta nu-mi place! Până-ntr-un an să le retezăm clonţu, că altfel nu mai încape lumea de dânşii! Să supără franţuzu şi rusu… Şi le-om reteza clonţu, domle sublocotinent. Dacă-i ordin.” „Fugi, mă, că spui idioţii!” Râde: „Parcă aieste nu le ştiţi dumneavoastră mai bine decât noi!” Aceasta e, dragă Radule, pregătirea morală a războiului! încheie Titel Iliescu, răsucind sticla în răcitoare, cu gândul îndepărtat şi cu mâhnire în glas.</p>
                  <p rend="justify">— Nici nu-ţi închipui cât ai fost în nota doctorului Mayer, un fost combatant german, care-mi demonstra astăzi dimineaţă lipsa noastră de pregătire…</p>
                  <p rend="justify">— Nu ştiu cine e acest Mayer al tău, dar are dreptate… Din nefericire are dreptate! Şi trist e, dragă Radule, că vina e a noastră, a mea, a ta, a tuturor celor pe care-i vezi aici şi care voim cu toţii războiul! Nu mă îndoiesc că toţi suntem sinceri şi că-l voim din toată inima. Nici nu mai putem admite că poate fi altfel! Dar ce-am făcut toţi, eu, tu, alţii ca noi; ce-am făcut ca să avem dreptul de a cere lui Vasile Breazu să ia puşca la umăr şi să treacă văgăunile munţilor, ca să fie eroic şi liberator? Dacă-i dai ordin, se duce, evident că se duce şi dacă-i dai ordin strigă şi ura, chiuie, merge la moarte, aşa cum a mers neam din neamul lui! „Le-om răteza clonţu, domle sublocotinent; dacă-i ordin di la stat, o facem şi pe aiasta!” Mă uitam la dânşii ca la nişte fenomene: aceştia sunt barbarii traci!</p>
                  <p rend="justify">Titel Iliescu picură romul în cafea şi privi obosit mesele dimprejur. Radu Comşa se întrebă încă o dată în ziua aceea ce legătură misterioasă şi subterană poate să fie între toţi necunoscuţii aceştia, ca să primească o hotărâre luată în numele lor şi să-i vrea împlinirea până la eroica lepădare de sine.</p>
                  <p rend="justify">— Război n-are să fie niciodată! decise Comşa, împingând ceaşca de cafea în lături.</p>
                  <p rend="justify">— Aceasta nu poţi s-o spui. Radule! zâmbi Titel Iliescu. Dacă statul lui Vasile Breazu dă ordin, n-ai ce face! Vasile Breazu se duce, te duci şi tu, merg şi eu…</p>
                  <p rend="justify">Aruncă şervetul.</p>
                  <p rend="justify">Restaurantul se golea. Prietenul îl întovărăşi câţiva paşi, până găsi o trăsură goală. Căută şi Radu Comşa una, din ochi. Dar toate cele deşarte erau cu pernele ridicate, se întorceau acasă.</p>
                  <p rend="justify">Birjarul arăta cu biciul, fără să oprească, direcţia în care i-ar face hatârul să meargă:</p>
                  <p rend="justify">— Bulevard, conaşule! Bariera Moşilor!</p>
                  <p rend="justify">Radu Comşa o luă pe jos, furios, în soarele care frigea mai cumplit decât acum două ore. Tocurile se înfundau în asfaltul moale. Ferestrele arătau perdele trase. „Cel puţin găsesc răcoare acasă!” se mângâie, grăbind paşii o clipă, dar domolindu-i iar, sub arşiţă.</p>
                  <p rend="justify">Pe Popa Tatu trecu bălăngănind deşert un tramvai. Conductorul îşi pusese o batistă roşie în jurul gâtului şi îndemna caii, ridicând numai pe jumătate biciul şi lăsându-l la loc, ca o mână de ceară care începe să se topească.</p>
                  <p rend="justify">În sfârşit ajunse şi în Ştirbei-Vodă. De aci, câţiva paşi…</p>
                  <p rend="justify">Răsuci cheia, dar uşa era deschisă. Aruncă pălăria pe divanul antreului şi intră în camera întunecoasă, cu îndoita umbră: a storurilor trase şi a draperiilor vişinii.</p>
                  <p rend="justify">Cineva se mişcă din întuneric, ridicându-se. Nu desluşi la început.</p>
                  <p rend="justify">— Zoe!</p>
                  <p rend="justify">— Da, Zoe! râse cu veselie silită umbra, ieşindu-i înainte cu foşnet de rochii. Nu spui ce surpriză?</p>
                  <p rend="justify">— Nu spun ce surpriză! răspunse fără prietenie Comşa, repetându-şi în gând hotărârea: „Acum trebuie să fiu scurt, fără şovăire, repede! Und jetzt, rasch! cum spune tactica doctorului Mayer.”</p>
                  <p rend="justify">— Radule! Ce însemnează toate acestea? se apropie umbra, schimbând glasul a linguşită mustrare.</p>
                  <p rend="justify">Cercă să-i cuprindă gâtul cu mâna şi-i căută gura cu buzele.</p>
                  <p rend="justify">Radu Comşa îşi feri obrazul; sărutul îl atinse, neisprăvit şi ridicol, în bărbie.</p>
                  <p rend="justify">— Înseamnă că trebuie să sfârşim! hotărî, depărtându-se ca de-o atingere primejdioasă. Înţelegi, o discuţie e penibilă…</p>
                  <p rend="justify">— Tre-bu-ie să sfârşim! silabisi apăsat şi teatral umbra, dând îndărăt şi lăsându-se într-un jâlţ.</p>
                  <p rend="justify">Aruncă pe un scaun gentuliţa:</p>
                  <p rend="justify">— Aşadar, trebuie să sfârşim! E foarte simplu, nu? Cum ai spune: de această pălărie m-am plictisit, trebuie s-o schimb, nu mai e de sezon! Şi cu atât s-a terminat…!</p>
                  <p rend="justify">Radu Comşa îi întoarse spatele şi se plimbă în cameră, cu mâinile în buzunări.</p>
                  <p rend="justify">— Şezi, te rog! Ia loc… îl invită ironic Zoe Vesbianu. Vezi: fac ca la mine acasă! Mi-ai spus-o de atâtea ori! Uite scaunul de colo, e la o distanţă îndestul de convenabilă… Şezi… şi sa vorbim!</p>
                  <p rend="justify">— N-avem nimic de vorbit. Ce să vorbim? continuă Radu Comşa să se plimbe.</p>
                  <p rend="justify">Zoe Vesbianu râse în ungherul ci întunecat, mişcându-se în jâlţ.</p>
                  <p rend="justify">— Oamenii binecrescuţi găsesc totdeauna ceva de vorbit… Uite, de exemplu: Cum te-ai amuzat la Constanţa? Ce lume cunoscută se afla acolo? Ce crezi de bătălia de pe Somme? Nu e nevoie de prea multă imaginaţie ca să le descoperi.</p>
                  <p rend="justify">— Şi pentru ca să afli astea vii pe cea mai teribilă căldură în casele oamenilor?</p>
                  <p rend="justify">— Da, domnule Radu Comşa! Pentru ca să aflu acestea vin pe cea mai teribilă căldură în casele oamenilor. Când oamenii nu răspund la scrisori, când dresează servitorii să spună că nu s-au întors de la băi, când oamenii întorc capul pe stradă, prefăcându-se că nu te văd, atunci îi descoperi unde ştii că se află. Acasă! Mai ales când nu intri întâia oară în această foarte bine fortificată retragere… E cum nu se poate mai simplu…</p>
                  <p rend="justify">— Într-adevăr, sunt anumite persoane pentru care toate acestea par cum nu se poate mai simple! întări agresiv Radu Comşa.</p>
                  <p rend="justify">— Cum spui aceasta, Radule! rosti dureros femeia. Vreau să-ţi văd ochii când spui aceasta… Întunericul te face laş!</p>
                  <p rend="justify">Se ridică şi trase în lături, cu o smucitură, draperiile; dădu drumul storului, care se răsuci până sus, cu un zgomot sec.</p>
                  <p rend="justify">În izbucnirea de lumină, femeia apăru cu trupul înalt şi elastic de viespe; sânul şi coapsele pline, curmate de un mijloc foarte subţire. Asemănarea era accentuată de costumul de mătasă în benzi circulare, negre şi galbene, strâns mănuşă pe trup.</p>
                  <p rend="justify">— Aşa da! Ne putem vedea ochii! spuse aşezându-se la loc în jilţ şi ridicând picior peste picior.</p>
                  <p rend="justify">Radu Comşa clipi des, până i se deprinseră ochii cu lumina; apoi se opri cu mâinile la spate, înaintea unei gravuri, studiind cu impertinenţă liniile fine ale desenului, ca şi cum nu se mai afla nimeni în cameră.</p>
                  <p rend="justify">— Vă admiraţi achiziţiile? Văd o groază de schimbări… Şi figuri noi văd, domnule Radu Comşa… Fetiţa aceasta cu ochii de japoneză!</p>
                  <p rend="justify">— Te rog! Se întoarse brusc Radu Comşa şi-i smulse din mână fotografia Luminiţei. Te rog, nu permit!</p>
                  <p rend="justify">Aşeză rama la loc pe birou.</p>
                  <p rend="justify">Dar în mâini îi rămăsese atingerea dogoritoare a femeii.</p>
                  <p rend="justify">Zoe Vesbianu cercetă curioasă fotografia.</p>
                  <p rend="justify">Era un instantaneu: Luminiţa Vardaru în flanelă albă de tenis, cu racheta în mână, râzând în soare. Umbrele şi luminile erau puternice, se vedeau numai dinţii albi şi, din pricina soarelui, ochii cu pleoapele micşorate apăruseră pe clişeu mai oblici decât în realitate; ochii de musmé. Îşi desprinse cu tristeţe privirea:</p>
                  <p rend="justify">— E domnişoara Vardaru? întrebă cu glas din care pieriseră intenţiile batjocoritoare.</p>
                  <p rend="justify">Radu Comşa îşi căută de lucru, punând în ordine un teanc de reviste.</p>
                  <p rend="justify">— Radule…! M-auzi? Radu! Am fi putut să ne despăr-ţim prieteni!</p>
                  <p rend="justify">Din pricina pălăriei mici şi cu borurile coborâte mult pe ochi, Zoe Vesbianu privea ţinând capul pe spate, cu bărbia albă ridicată.</p>
                  <p rend="justify">Aşa, avea o înfăţişare provocatoare, chiar când era umi-lită şi fără putere, ca acum.</p>
                  <p rend="justify">O pană subţire şi curbă tremura ca o antenă de insectă.</p>
                  <p rend="justify">Radu Comşa continuă să potrivească după mărime revistele ilustrate.</p>
                  <p rend="justify">— Radu! chemă femeia abia respirat.</p>
                  <p rend="justify">Radu Comşa ridică privirea şi o sfredeli întâia dată în ochi. De ce spusese Titel Iliescu că e mai frumoasă ca ori-când?</p>
                  <p rend="justify">Nu avea nimic ca nealtădată. Ochii umbriţi de cearcăne mari, albastre, nările subţiri, dilatate la fiecare respiraţie, buzele întredeschise pe dinţii mărunţi… Aceeaşi dintotdeauna. Când cunoşti fiecare colţ intim al trupului, când nu mai e o taină pentru tine, când ştii cum îşi încleaştă braţele după gât la sărut, cum se lipeşte de tine, ce femeie e mai frumoasă decât era când n-o cunoşteai?</p>
                  <p rend="justify">Zoe Vesbianu înfruntă examenul, legănând piciorul dezvelit, care arăta ciorapul străveziu, de culoarea elitrei de cărăbuş.</p>
                  <p rend="justify">Voia să fie rea şi tare, dar ochii îi înotară în lacrimi abia stăpânite.</p>
                  <p rend="justify">— Aşa sfârşim, Radule? Îşi acoperi rochia peste picior. Aceasta a fost tot?</p>
                  <p rend="justify">Radu Comşa strânse imperceptibil din umeri. Ce putea să facă? Cine era de vină?</p>
                  <p rend="justify">— Ai primit cel puţin scrisorile mele?</p>
                  <p rend="justify">Comşa deschise mut un sertar şi-i puse înainte scrisorile nedesfăcute: una, două, trei, patru.</p>
                  <p rend="justify">— Exact! Au fost mai multe?</p>
                  <p rend="justify">Zoe Vesbianu întoarse plicurile pe o parte şi pe alta. Le aruncă departe.</p>
                  <p rend="justify">— Nici n-ai fost curios să afli ce-ţi scriu aci? Poate eram bolnavă, poate te rugam… Altădată mă certai că scriu prea rar.</p>
                  <p rend="justify">— Altădată!</p>
                  <p rend="justify">— Da, altădată! Ce, e atât de demult? E atât de lung un an?</p>
                  <p rend="justify">— Trei sute şaizeci şi cinci de zile când e anul normal, trei sule şaizeci şi şase când e bisect! Dar aceasta rar; din patru în patru ani…</p>
                  <p rend="justify">— Sunteţi foarte spiritual, domnule Comşa!</p>
                  <p rend="justify">— Cum mă vezi! o privi Comşa cu ură.</p>
                  <p rend="justify">Tăcură un timp. În stradă se depărtă o trăsură. Două glasuri trecură râzând pe sub ferestre. Zbură, nesigur în evantaiul de lumină, un fluture mic, alb, catifelat, de molie.</p>
                  <p rend="justify">Zoe Vesbianu îşi privi fix unghiile; apoi, fără să ridice privirea:</p>
                  <p rend="justify">— Îmi dai şi celelalte scrisori? Acele de atunci, când erai curios să le deschizi…</p>
                  <p rend="justify">Radu Comşa aduse o cutie de lac negru şi răsuci o cheiţă aurie, cu şnur.</p>
                  <p rend="justify">Alese scrisorile şi le rândui teanc, pe masă.</p>
                  <p rend="justify">Zoe Vesbianu luă una la întâmplare, scoase hârtia albastră din plic şi îşi rătăci ochii pe rânduri, ca pe o scrisoare străină, a altcuiva.</p>
                  <p rend="justify">O puse la loc în plic, îşi făcu vânt cu plicul, fluieră în muchia hârtiei un început de arie.</p>
                  <p rend="justify">— Când te gândeşti că am putut scrie aceasta… Că am putut crede acestea…</p>
                  <p rend="justify">Radu Comşa răsuci cheiţa. Atâta era tot!</p>
                  <p rend="justify">— Acum?</p>
                  <p rend="justify">Zoe Vesbianu se ridicase în picioare şi adună vraful de scrisori. Erau multe. Abia le putea cuprinde cu mâna. În-cercă să le înghesuie în poşetă, dar nu încăpeau.</p>
                  <p rend="justify">— Dă-mi, te rog, o hârtie, ceva, un ziar! Nu pot merge ridicolă pe stradă, cu un teanc de scrisori în mână! Un teanc de scrisori de dragoste, ca o modistă…</p>
                  <p rend="justify">Radu Comşa căută în mapă o coală de hârtie şi începu să împacheteze scrisorile, cu grija unui amploaiat de librărie. Confecţionă un pachet dreptunghiular, alb şi corect, un adevărat pachet, de magazin. Lipsea numai şnurul şi laţul pentru trecut pe deget.</p>
                  <p rend="justify">Pachetul stătea acum între ei, pe colţul biroului.</p>
                  <p rend="justify">Zoe Vesbianu îl privi. Îl împinse cu degetul, într-un mare dezgust.</p>
                  <p rend="justify">— M-am gândit… Nu mă mai interesează… Arde-le! Fă ce crezi cu ele…</p>
                  <p rend="justify">Luă cadra de pe masă şi privi chipul Luminiţei, de aproape, căutând să-i descopere ceva nevăzut în ochii oblici, inundaţi de soare.</p>
                  <p rend="justify">— Şi când mă gândesc că toate sunt pentru aceasta… O fetişcană cu fusta scurtă…</p>
                  <p rend="justify">Radu Comşa vru să-i descleşte încetişor rama din mână, dar Zoe se feri în lături.</p>
                  <p rend="justify">— Lasă-mă. Vreau să văd ce are… ce…</p>
                  <p rend="justify">— Zoe! păşi Comşa prinzându-i braţul. Îţi spun: lasă!</p>
                  <p rend="justify">Femeia dădu drumul cadrei şi, răsucindu-se neaşteptat în tocuri, cuprinse gâtul bărbatului. Îi strivi buzele cu o sărutare încleştată.</p>
                  <p rend="justify">— Pentru aceasta… O, pentru aceasta! şopti şuierător printre dinţi, muşcându-i lacom buzele, până la sânge.</p>
                  <p rend="justify">Prin mătasea subţire, Radu Comşa simţi trupul femeii lipindu-se de el, căutându-l genunchi peste genunchi, cu sânii striviţi de pieptul lui. Mâinile cercau să se desfacă, dar cu o împotrivire din ce în ce mai slabă. În carne, amintirea fierbinte ca plumbul topit se deştepta întunecând cugetul. Era o luptă scurtă, fiecare simţind în obraz răsuflarea dogoritoare a celuilalt.</p>
                  <p rend="justify">Radu Comşa nu-şi mai feri buzele. Mâna lui încleştă capul femeii cu degetele răşchirate în păr, strângând cu sete rea, cu dorinţă şi ură; apăsând dinţii care scrâşneau pe dinţii lui, amestecându-şi respiraţiile şi sorbindu-şi-le ca o otravă amară şi ucigaşă.</p>
                  <p rend="justify">O ridică în braţe, târând-o în cealaltă cameră, izbind-o cu tâmpla de uşor, împleticindu-se. Femeia îşi scutură pălăria, care se rostogoli jos; pe obrazul bărbatului se revărsă părul roşu, scurt şi buclat, cu parfumul care-i intră în nări.</p>
                  <p rend="justify">— Nu vreau… Îmi sfâşii haina! gemu femeia.</p>
                  <p rend="justify">Smucindu-i rochia cu capsele descheiate, lunecă din ea şi amândoi o călcară în picioare.</p>
                  <p rend="justify">Afară, lung şi departe, pentru amândoi larma oraşului muri.</p>
                  <p rend="justify">— Îţi strălucesc ochii ca la o pisică în întuneric, Radule! spuse femeia, târziu, cu capul înfundat în pernă, zâmbind unui gând nelămurit.</p>
                  <p rend="justify">Îşi ridică panglica cămăşii pe umăr şi se întoarse într-un cot, să-l privească în faţă.</p>
                  <p rend="justify">— Altădată aveai ţigări… De ce taci? Nu vreau să taci! Se alintă, întorcându-se peste pieptul lui şi cercetându-i în ochi.</p>
                  <p rend="justify">Îi căută buzele. Răsuflarea îi era din nou şuierătoare.</p>
                  <p rend="justify">Şopti, repetând fără să ştie, cuvintele colonelului Pavel Vardaru:</p>
                  <p rend="justify">— Gura aceasta… gură de cadână!</p>
                  <p rend="justify">Radu Comşa întoarse capul.</p>
                  <p rend="justify">Era copleşit de ură şi de dezgust, pentru el, pentru ea, pentru tot… De ce făcuse aceasta? O iubise odată – i se părea acum atât de demult! – altfel, când această chemare unul lângă altul, căutare de suflete, nu de trupuri, îi făcea buni, îi înălţa, le înfiora tinereţea cu o îmbătătoare încântare. Credeau că-i apropie ceva în afară de cenuşiul fiecărei zile, o dorinţă pură, descătuşată de animalitate. Acum, între dânşii, dorinţa se împletea cu ura. Erau înlănţuiţi prin ceva obscur şi plin de degradare, o chemare a cărnii, care se căuta peste voinţa lor şi pe urmă îi obosea până la saţietate unul de altul.</p>
                  <p rend="justify">— Ce gândeşti aci? îi bătu fruntea Zoe cu un deget, dându-i neliniştită părul în lături.</p>
                  <p rend="justify">Radu Comşa îi feri mâna.</p>
                  <p rend="justify">— Lasă…</p>
                  <p rend="justify">— Uff, ce botos eşti! Te-ntreb unde sunt ţigările?</p>
                  <p rend="justify">Radu, cu mâinile sub cap, arătă cu cotul spre măsuţa de noapte, vorbind tărăgănat, cu jumătate de cuvinte:</p>
                  <p rend="justify">— Ştii doar! 'n sertar…</p>
                  <p rend="justify">Zoe Vesbianu sări în picioare şi scotoci în sertar:</p>
                  <p rend="justify">— Imposibil să văd ceva… Fac lumină…</p>
                  <p rend="justify">Trase perdeaua şi storul. Căută ţigările. Aprinse una şi, în cămaşa subţire, mergând prin cameră, se cercetă în oglindă.</p>
                  <p rend="justify">— Am nişte ochi!</p>
                  <p rend="justify">Îşi scutură părul roşu-ărămiu, răsfirându-l cu degetele.</p>
                  <p rend="justify">Radu Comşa o privi prin oglinda şifonierei, cum păşea în pantofii de antilopă cu tocurile înalte, în cămaşa mai scurtă de genunchi, cu pulpele arcuite fus în ciorapii de mătase. Sânii ridicau pânza subţire; străveziu se contura trupul înalt şi mlădios, cu toate tainele ascunzişurilor. Pe umărul rotund se cunoşteau urmele muşcăturii.</p>
                  <p rend="justify">Radu îşi schimbă ochii în tavan. Cum putea să se plimbe oare în casa altuia, aşa goală, impudică, fără nici o stinghereală?</p>
                  <p rend="justify">Pe urmă, se gândi că o judecă aspru fiindcă de intimitatea asta a pieliţei goale se teme; o urăşte, îl irită şi se teme.</p>
                  <p rend="justify">Femeia se încolăci pe divan, între perne, în faţa patului, cu o mână sub ceafă, ţinând cu cealaltă ţigara ridicată şi urmărind aţele albastre de fum.</p>
                  <p rend="justify">— Y en a-t-il, des cigarettes et des divans, dans notre souvenir!</p>
                  <p rend="justify">Îşi trase o pernă sub şold şi scutură scrumul pe covor. Risipi fumul cu mâna.</p>
                  <p rend="justify">— Tăcem!</p>
                  <p rend="justify">Radu Comşa mormăi:</p>
                  <p rend="justify">— Da, tăcem…</p>
                  <p rend="justify">Şi tăcură.</p>
                  <p rend="justify">Tăceau, spionându-se cu coada ochiului, străini şi duşmani.</p>
                  <p rend="justify">Comşa se ridică şi-şi încheie haina.</p>
                  <p rend="justify">Femeia aruncase ţigara şi stătea cu faţa ascunsă în braţul îndoit. Poate plângea. Poate numai cerca aşa, prefăcută, să-i cheme o dezmierdare.</p>
                  <p rend="justify">O clipă Radu Comşa gândi să-i spună ceva, blând şi împăciuitor. Dar ce însemnau toate? Totul între dânşii era minciună şi umilire.</p>
                  <p rend="justify">Trecu în cealaltă cameră, alese o carte la întâmplare şi încercă să citească. Ochii fugeau pe rânduri. Luă de mai multe ori fraza de la capăt: „La liberté est de moins en moins le droit subjectif qu'aurait l'individu d'agir ŕ sa guise…”</p>
                  <p rend="justify">Zoe apăru îmbrăcată.</p>
                  <p rend="justify">— Încheie-mă, te rog, la spate…</p>
                  <p rend="justify">Îi încheie capsele.</p>
                  <p rend="justify">Femeia se plecă şi-şi ridică pălăria de jos. O îndesă pe cap şi surâse trist, aşezându-şi părul sub boruri.</p>
                  <p rend="justify">— Radule, mă urăşti:</p>
                  <p rend="justify">— De ce?</p>
                  <p rend="justify">Puse un semn în carte şi o aruncă pe masă.</p>
                  <p rend="justify">Zoe îşi trase mănuşile, netezind pe fiecare deget pielea de căprioară, moale şi dezmierdătoare pipăitului.</p>
                  <p rend="justify">— Ţi-aduci aminte, acum un an? Stăteai tot aci, pe scaun… Intram întâia oară…</p>
                  <p rend="justify">Zoe îi trecu mâna înmănuşată pe frunte.</p>
                  <p rend="justify">Comşa deschise cu hotărâre cartea.</p>
                  <p rend="justify">— Dacă începi iar!</p>
                  <p rend="justify">Femeia îi luă cartea, o închise şi-o aşeză alături, rezemându-se de birou.</p>
                  <p rend="justify">—  Te temi de amintire? Spune-mi ceva…</p>
                  <p rend="justify">— Ce să spun? Ce ne putem spune!</p>
                  <p rend="justify">— Într-adevăr… Acum, ce ne putem spune?</p>
                  <p rend="justify">Şovăi. Se gândi, pentru despărţire, să-şi apropie buzele de fruntea lui, de obraz.</p>
                  <p rend="justify">Dar i se păru că ar fi acum ceva silit, teatral. Întinse numai mâna.</p>
                  <p rend="justify">— La revedere!</p>
                  <p rend="justify">Radu Comşa sărută degetele mănuşii cenuşii.</p>
                  <p rend="justify">O petrecu până la uşă.</p>
                  <p rend="justify">Auzi portiţa de fier, de la grilaj, închizându-se după ea.</p>
                  <p rend="justify">— Uff! respiră, cercând să păşească eliberat!</p>
                  <p rend="justify">Se descoperi însă lipsit de bucuria acestei eliberări. Era mâhnit. Se întreba de ce nu i-a rostit un cuvânt bun. Ar fi fost atât de uşor! I-au rămas scrisorile… Răsuci pachetul în mână. Deschise uşa sobei şi le aprinse cu un chibrit. La început nu ardeau. Erau prea îndesate. Le răvăşi şi dădu foc întâi uneia, desfăcută între degete.</p>
                  <p rend="justify">Pe urmă, toate se sfârlogiră în foi răsucite de scrum; fragili trandafiri de cenuşă cu inima de jăratic…</p>
                  <p rend="justify">Îşi schimbă hainele. Ceasul arăta trecut de şapte. Pe marmora lavoarului găsi, uitat, un ac pentru păr de bagá. Îl aruncă în sobă, peste scrumul scrisorilor. Izbucni o flacără mică, albastră; acul se încovoie, sfârâi, se destinse! Împrăştie fum albicios şi greu, care pluti în cameră.</p>
                  <p rend="justify">Radu Comşa trânti uşa. Atâta rămânea în urmă. Un miros dezgustător de corn ars.</p>
                  <p rend="justify">— Veronico, să aeriseşti! porunci slujnicii, care, în portul ei bucovinean, alb, cu pieptar de catifea şi fluturi de aur, vorbea, rezemată de portiţă, cu o ordonanţă.</p>
                  <p rend="justify">Veronica lăsă colţul barizului din gură şi fugi bocănind pe plăcile de ardezie, cu tocurile ciuboţelelor înalte, potcovite cu mici semilune de alamă.</p>
                  <p rend="justify">Radu Comşa coborî pe Schitul Măgureanu, ca să treacă pe drum ocolit prin Cişmigiu.</p>
                  <p rend="justify">Umbra copacilor, priveliştea lacului somnoros, scârţâitul nisipului sub paşi îi dădeau întotdeauna odihnă. Merse încet. Soarele se apropia de asfinţit; în dosul Cotrocenilor, incendia acoperişurile de tablă, punea flacără în ferestrele mansardelor. Furnalele fabricilor sprijineau cu stâlpi negri cerul învăpăiat; dungi întunecate de fum se despleteau peste clădirile sure.</p>
                  <p rend="justify">Când să intre în grădină, o trăsură trecu în goană la deal.</p>
                  <p rend="justify">Doctorul Carol Mayer, după o baricadă de valize, panere, pleduri vărgate şi cutii, îl privi fără să-l recunoască, poate fără să-l vadă.</p>
                  <p rend="justify">„Unde-o fi gonind aşa?” se întrebă Comşa, pătrunzând sub bolta copacilor.</p>
                  <p rend="justify">Pe cărările de nisip, copile în rochiţe albe se fugăreau cu cercuri. Bonele plimbau cărucioarele de pai împletit. Un copil bălan îi surâse după perdele de dantele, întinzând un clopoţel de metal. Fără să-şi dea seama, răspunse acestui surâs. „Ce poate gândi un copil? Cum se va fi oglindind lumea în ochii aceia apoşi, umezi şi tulburi încă, aşa cum sunt ochii de miel? E o umanitate embrionară în el, încă pură şi bună… Pe urmă devine crud, laş, ipocrit – om întreg; un domn, o doamnă… Va cunoaşte toate dezgusturile.”</p>
                  <p rend="justify">Pe lacul cu apă verde-ruginie pluteau câteva frunze de timpuriu căzute. Copacii şi cerul purpuriu tremurau răsturnaţi în luciul transparent. Totul era departe şi calm, ca la o sută de kilometri de fierberea oraşului.</p>
                  <p rend="justify">Dar cum dădu în Bulevardul Elisabeta, în faţa Ministerului de Lucrări Publice, înţelese că ceva neobişnuit se petrecea.</p>
                  <p rend="justify">Trecătorii grăbeau spre Calea Victoriei. Trăsurile se îmbulzeau lanţ. Două tramvaie sunau zădarnic, abia înain-tând. Figurile aveau ceva convulsionat. Cunoscuţii se strigau de pe celălalt trotuar făcându-şi semne. „Desigur, iar vreo manifestaţie! Distracţie de neutri!” se gândi Comşa, îndreptându-se spre chioşcul de ziare.</p>
                  <p rend="justify">Cineva îl atinse pe braţ.</p>
                  <p rend="justify">Onisfor Sachelarie, gâfâind, îşi scoase pălăria:</p>
                  <p rend="justify">— V-am ajuns din urmă! A telefonat domnu deputat…</p>
                  <p rend="justify">— Ei?</p>
                  <p rend="justify">Onisfor Sachelarie se căută în toate buzunările, scoase o batistă mototolită, îşi şterse obrazul roşu şi ud de sudoare. Apoi:</p>
                  <p rend="justify">— S-a gătat. Ne batem!</p>
                  <p rend="justify">Comşa îl privi fără să înţeleagă.</p>
                  <p rend="justify">Ochii i se opriră, îndărătnic şi absenţi, la obrazul lui Sachelarie, unde se lăţise o pată de cerneală violetă. Şi-a pierdut mintea? Ce spune?</p>
                  <p rend="justify">— S-a gătat! Războiul! Surâse cu fericire Onisfor Sachelarie, apucându-şi amândouă mâinile. În sfârşit, ne batem!</p>
                  <p rend="justify">Se opri intimidat de pornirea necugetată care rupea distanţa între şef şi subaltern. Nu ştiu ce să facă cu mâinile. Îşi împinse în buzunarul de la piept un capăt metalic de creion.</p>
                  <p rend="justify">— Nu poate fi războiul! refuză să creadă Radu Comşa. De atâtea ori s-a spus…</p>
                  <p rend="justify">Onisfor Sachelarie scoase clin buzunarul hainei un ziar împăturit şi-l desfăcu.</p>
                  <p rend="justify">— Citiţi! Starea de asediu. Şi acum se afişează decretul de mobilizare!</p>
                  <p rend="justify">Radu Comşa luă ziarul. Numai o foaie, ediţia specială cu litere mari de pe care cerneala se lăţise pătată de urmele degetelor. Citi dintr-o singură privire, peste rânduri: „Consiliul de Coroană. Starea de asediu în Capitală. Decretul de mobilizare…”</p>
                  <p rend="justify">Când s-au petrecut toate? Cu şase ceasuri înainte, războiul părea cea mai îndepărtată posibilitate.</p>
                  <p rend="justify">— V-am aşteptat la cancelarie. A vorbit la telefon domnu deputat… Ştia de la ora unu, de la domnul unde a cinat. N-a mai mers în Moldova. A plecat la Sinaia, să aducă domnişoara…</p>
                  <p rend="justify">Arătă un teanc de foi:</p>
                  <p rend="justify">— Mi-a dictat telegrame! Fug, să le dau la poştă…</p>
                  <p rend="justify">Onisfor Sachelarie făcu câţiva pasi… Se întoarse…</p>
                  <p rend="justify">— Ce e?</p>
                  <p rend="justify">— Mă rog frumos, gazeta! O ţiu. Pentru bătrânii de la Târna o ţiu…</p>
                  <p rend="justify">Radu Comşa îi întinse ziarul şi Sachelarie plecă repede, împăturindu-l.</p>
                  <p rend="justify">Aproape de Calea Victoriei, trăsurile şi automobilele făceau baricadă. Mulţimea se îmbulzea, revărsată de pe trotuare, într-un freamăt cumplit. Negustorii scoteau steaguri în vitrină.</p>
                  <p rend="justify">Pe sub botul cailor se strecură un băiat cu câteva foi de ziar, zbierând:</p>
                  <p rend="justify">— Ediţiaaaaa…, 'trarea României în războooi!</p>
                  <p rend="justify">— Mă, cu ziare! Făcu un domn gras, cu vestă albă, scotocindu-se în buzunarul pantalonului.</p>
                  <p rend="justify">Băiatul era însă departe, şerpuind pe sub coatele oamenilor.</p>
                  <p rend="justify">— Şi Jorj, care a plecat aseară la băi! exclamă cu glas de contraltă o doamnă din care Radu Comşa nu văzu decât ceafa, cu părul frizat sub pălăria neagră.</p>
                  <p rend="justify">Dar în urechi, glasul îi stărui plăcut.</p>
                  <p rend="justify">— Radule! Ce-ţi spuneam! îi ieşi în cale Titel Iliescu.</p>
                  <p rend="justify">Îi despărţiră trei doamne la braţ, pe urmă o ordonanţă care fugea ghiontind în dreapta şi-n stânga, pe urmă un domn cu o prea frumoasă barbă revărsată pe piept.</p>
                  <p rend="justify">— Ce-ţi spuneam? Repetă Titel Iliescu, izbutind în sfârşit să-i prindă braţul. Dacă dă „statul” ordin lui Vasile Breazu, toate s-au isprăvit! Să ne oprim aci… Ia aminte: trăim o zi memorabilă! Un moment istoric! O să ne ceară copiii să le povestim…</p>
                  <p rend="justify">Zeflemisea, cu înfăţişarea plictisită şi obosită dintotdeauna; dar sub cuvintele leneş îngăimate, se ghicea emoţia pudic ascunsă, ca o slăbiciune ruşinoasă.</p>
                  <p rend="justify">Se rezemară de bara ferestrei, la Capşa.</p>
                  <p rend="justify">Curgea lume pestriţă: măhălăli desfundate şi trecătorii din fiecare zi, de pe Calea Victoriei. N-aveau nici o ţintă. Paşii îi purtau într-o parte şi alta; să-şi vorbească, să vadă, să afle. Rândaşi cu straiele albe se încrucişau cu femei elegante – o tălăzuire de capete, de porturi şi de suflete, împinsă, rătăcită, târâtă.</p>
                  <p rend="justify">Radu Comşa se trudi să descifreze ce stă scris pe figura mulţimii; aceiaşi printre care trecuse dimineaţa. Aştepta nelămurit ceva nou, tragic, până atunci încă neîntâlnit.</p>
                  <p rend="justify">Dar figurile îşi păstrau, închise, aceeaşi taină. Şi doamna cu crosa albă, la braţ cu domnul în haine de soie-écrue şi cu ţigară de foi; şi soldatul bleg, gonind cu o tunică ofiţerească pe mână; şi fetiţa cu cutia de pălării; şi tânărul care-şi pipăia batista în buzunarul de la piept; toţi nu arătau nimic din ceea ce lacom cerea să le scânteie în ochi. Curiozitate, o bucurie asemeni celei din orişice desfătare populară; unde însă era sufletul acela, nespus şi epic, vibrant, vulcanic, patetic, pe care-l aşteptaseră toţi?</p>
                  <p rend="justify">Din capătul străzii răsună cântec de goarnă. Apoi tăcu.</p>
                  <p rend="justify">Mulţimea se împinse în lături şi trei batalioane trecură undeva, spre gară, ori aiurea.</p>
                  <p rend="justify">Erau soldaţi în uniformele verzi, cu obrazul pământiu, cu echipamentul de război.</p>
                  <p rend="justify">Călcau în marş, cot la cot, în rânduri strânse.</p>
                  <p rend="justify">Nu întorceau capul, nici privirile. Nu aveau pe figurile aspre nici râset, nici bucurie.</p>
                  <p rend="justify">Semănau toţi; neînchipuit cum semănau toţi.</p>
                  <p rend="justify">Feţe întunecate şi indescifrabile, trecând în lumina cenuşie a asfinţitului sub ziduri cenuşii. Paşii sunau icnit în piatră. Un ofiţer scund, cu sabia scoasă, fugi pe lângă rânduri să-şi prindă locul. Mulţi treceau, nesfârşit de mulţi.</p>
                  <p rend="justify">Un glas îndrăzni un strigăt scurt şi se opri.</p>
                  <p rend="justify">Alături de Radu Comşa îşi făcu loc un bătrân osos şi înalt, rezemat în baston, cu mustăţile albe şi răsfirate, galbene sub nări, de fumul tutunului. Radu Comşa văzu cum îi tremura bărbia şi buza de jos, ca la copiii gata să plângă. Şi pe el îl încercă emoţia, contaminată de la această emoţie a altuia.</p>
                  <p rend="justify">Prin gând îi trecu amintirea a tot ce făcuse în ziua aceea. Mirosul părului, trupului, al parfumului lăsat în nările şi în carnea lui, de Zoe Vesbianu, îi părea acum plin de oroare.</p>
                  <p rend="justify">Aceasta făcea el, când…</p>
                  <p rend="justify">De pe marginea trotuarului din faţă, domnişoara Betty îşi smulse de la pieptul bluzei garoafele – garoafele trimise azi-dimineaţă pe vârful liniei de Onisfor Sachelarie – şi le aruncă în picioarele soldaţilor.</p>
                  <p rend="justify">Dar niciunul nu le ridică.</p>
                  <p rend="justify">Trecu din rând în rând, de la capăt spre coadă, o comandă.</p>
                  <p rend="justify">Şi soldaţii începură deodată să cânte.</p>
                  <p rend="justify">Radu Comşa simţi sub braţ mâna prietenului tremurând.</p>
                  <p rend="justify">Bătrânul rezemat de baston privea, cu ochii în lacrimi, peste capete.</p>
                  <p rend="justify">Cântecul se ridică mai puternic, între zidurile sure, în întunecarea de cenuşă.</p>
               </div>
               <div type="div3">
                  <head>Capitolul II.<lb/>         VREM ROMÂNIA MARE!</head>
                  <p rend="justify">Să ne găsească ceasul pregătiţi!</p>
                  <p rend="justify">(Discurs la Dacia)</p>
                  <p rend="justify">Bulevardele din mijlocul Capitalei îşi primenesc inscripţiile, adesea cu fiecare schimbare de regim.</p>
                  <p rend="justify">Numele unui fruntaş politic, despre care nimeni nu va mai pomeni peste douăzeci ori treizeci de ani, izbuteşte pentru o clipă să-şi câştige o nemurire iluzorie şi temporară, scrisă cu litere albe pe tăblia albastră.</p>
                  <p rend="justify">Străzile mărginaşe sunt mai ferite de această concurenţă a faimelor trecătoare. Cu discreţie, poartă numiri pitoreşti, obscure şi veşnice. O fantezie, uneori îndestul de plină de duh, a scos la întâmplare, dintr-un lexicon, întru botez, cuvinte amestecate ca într-un poem dadaist. Cartiere întregi par de aceea specializate în mitologie, în geografia globului terestru, în domeniul sentimentelor şi în fenomenele meteorologice: strada Minotaurului şi strada Cerber, strada Zefirului şi strada Aurorei, strada Frumoasei şi strada Simpatiei, strada Bizanţ şi strada Engleză.</p>
                  <p rend="justify">De la linia de tramvai, străbaţi astfel în zece minute domeniile celor mai contradictorii noţiuni: de pe strada Inocenţei, dai în Sarmisegetuza, pe urmă în strada Emisferului, în strada Supliciului, pe Vampir şi în Orion.</p>
                  <p rend="justify">La colţul străzii Domiţian cu strada Centenarului, se află o casă lungă ca un vagon, cu un paravan de sticlă, o singură fereastră la drum şi grilaj de lemn, cu verdele spălăcit şi înecat în praf.</p>
                  <p rend="justify">Oraşul pare foarte departe. Clopotele tramvaiului abia străbat surd. Peste zaplazuri se apleacă crengile grădinilor ca într-un tihnit oraş provincial.</p>
                  <p rend="justify">De treizeci de ani, madam Ana Czvimbrovskich găzduieşte acolo, generaţii după generaţii, studenţi, cu veşminte nevoiaşe, dar cu proiecte grandioase.</p>
                  <p rend="justify">„Băieţii” i-au simplificat şi românizat de mult numele polonez, cu neputinţă de rostit pentru o limbă moldo-valahă: i-au spus mai întâi madam Cimbrovschi, pe urmă, mai sumar, madam Cimbru.</p>
                  <p rend="justify">La împământenirea aceasta silită a contribuit fără îndo-ială şi o vagă apropiere între numele răposatului Anton Czvimbrovskich şi cel al condimentului neaoş naţional. Dar hotărâtoare a fost, mai cu seamă, tocmai măiestria netăgăduită a cucoanei gazde în prepararea fripturilor în sânge, presărate cu aromate frunzişoare de cimbru uscat, de sub grinda cămării.</p>
                  <p rend="justify">Acum nimeni nu-i mai spune altfel şi mulţi nici nu-şi mai închipuiesc că a purtat cândva numele întortocheat şi zbârnâind în consoane al unui prigonit din Polonia infelice.</p>
                  <p rend="justify">Toată ziua, madam Cimbru e nevăzută. Din bucătăria cu sfârâituri de untură, din concertul de tigăi ciocnite, de tacâmuri şi farfurii spălate, i se aude numai glasul:</p>
                  <p rend="justify">— Lisbet! Adă smântân de la pivniţ! Modest, hoţ bătrân, acum ţi rupem piciorile!</p>
                  <p rend="justify">Ameninţarea aceasta e urmată întotdeauna de o dezlănţuire metalică de cleşte ori vătrai aruncat cu vehemenţă şi de pe uşă ţâşneşte atunci, cu coada între picioare, Modest, hoţul bătrân, mergând să-şi lângă botul sub scări, unde aşteaptă, filosof, să se potolească furtuna.</p>
                  <p rend="justify">La ora douăsprezece şi jumătate şi la ora opt, madam Cimbru începe a-şi face din când în când apariţia în uşă, învăluită într-un nor de aburi graşi de fum.</p>
                  <p rend="justify">Cu ochelarii bulbucaţi şi mari, ar părea un alchimist care părăseşte o clipă alambicurile unde fierb misterioase şi drăceşti amestecuri pentru magie neagră, dacă şorţul albastru, cu pete de sosuri şi linguroiul ori cuţitul din mână n-ar trăda inofensivele îndeletniciri culinare. Madam Cimbru cată cu nerăbdare spre portiţă, dacă nu vin „băieţii”. Îşi ridică ochelarii pe frunte şi cu un şervet de cânepă îşi şterge sudoarea de pe faţa roşie, cu vinişoare albastre pe nasul rotund, înflorit şi lucios. „Băieţii”, ca întotdeauna, întârzie, iar madam Cimbru se întoarce să tragă oalele cu bucate la o parte.</p>
                  <p rend="justify">Madam Czvimbrovskich a avut două mâhniri mari în viaţă.</p>
                  <p rend="justify">Una, acum treizeci de ani, când vecinii i-au adus pe braţe al domniei-sale soţ, Anton, lovit în stradă de dambla. Domnul Anton Czvimbrovskich, surghiunit politic din Polonia, pentru patriotice păcate ale juneţei, ajunsese, după numeroase peripeţii, în ţara românească, slujbaş de oarecare însemnătate la o fabrică de bere şi îşi manifesta dezgustul pentru această băutură leşietică şi greoaie, consumând cantităţi respectabile de alte băuturi mai tari şi mai nobile: coniac, rom, mastică de Hio, zubrovca şi cu preferinţă tot soiul de spirtoase de la cincizeci de grade alcool în sus.</p>
                  <p rend="justify">Când medicul, după acest avertisment, l-a oprit să mai pună spirt în gură, domnul Anton Czvimbrovskich a căzut într-o adâncă melancolie şi, după o lună, ca un om care şi-a socotit misiunea pe pământ încheiată, a închis ochii şi a murit.</p>
                  <p rend="justify">Pentru toate necazurile din viaţă, madam Cimbru l-a iertat. Acum vorbeşte despre răposatu-i soţ ca despre un om straşnic în tinereţe, mare cântăreţ şi iubitor de frumos, orn nefericit şi neînţeles.</p>
                  <p rend="justify">A doua mâhnire i-a fost pricinuită lui madam Cimbru de către fiica domniei-sale, Lisbet. Când a murit domnul Anton, Lisbet avea numai un an; o fetiţă născută târziu în căsnicia lor, în sfârşit binecuvântată; o vietate cu părul aproape alb de bălan ce era, cu ochii albaştri decoloraţi, târându-se în brânci prin odăi.</p>
                  <p rend="justify">A crescut-o cu mare nevoie, a dat-o la carte, pe urmă la Conservator. Talentele domnului Anton Czvimbrovskich se prelungeau în târzielnica odraslă. Se ridicase la optsprezece ani o fată înaltă şi trupeşă, o adevărată fiică a ţării sale îndepărtate, cu frumuseţi faimoase şi pomenite în toate cronicele dragostelor regeşti.</p>
                  <p rend="justify">Avea piciorul viguros şi fin, anume plăsmuit pentru dansurile care au fermecat juneţea bunicelor noastre: mazurci, polci şi menuete; avea părul împletit în două coade groase, sprincenele încondeiate, pieliţa obrazului străvezie, de se simţea sângele dedesubt, ca un abur cald.</p>
                  <p rend="justify">Madam Cimbru o privea cu mare severitate şi cu o presimţire rea, dimineaţa, plecând cu sulul de partituri subsuoară; iar chiriaşii de pe vremuri rămâneau cu ochii visători, până când domnişoara Lisbet dispărea la colţul străzii, ducând cu ea un uşor parfum primăvăratic şi ceva din prospeţimea dimineţii.</p>
                  <p rend="justify">Dar într-o seară, Lisbet nu s-a mai întors acasă. Glasul a mers să-i ciripească aiurea, unde era mai puţină posomorală şi nu supravegheau, cu atâta severitate, doi ochi cenuşii după ochelari bulbucaţi.</p>
                  <p rend="justify">Madam Cimbru nu i-a ştiut de urmă doi ani. A încercat să ascundă ruşinea, povestind chiriaşilor că se află undeva, la o rudă îndepărtată, în alt capăt de ţară.</p>
                  <p rend="justify">În noaptea de Crăciunul catolic, după al doilea an de la aceste întâmplări, madam Cimbru citea Universul, depărtând gazeta în lumina lămpii.</p>
                  <p rend="justify">Ţine şi acum bine minte: era vorba despre nişte evenimente grozave din Rusia. Se afla şi o gravură în mijlocul paginii: mulţimea înaintând deznădăjduită pe Perspectiva Nevski, spre palatul ţarilor, să ceară pace şi pline. Un escadron de cazaci, cu săbiile scoase, gonea dinspre colţul unei străzi; o femeie ridica un prunc în sus, oferindu-l tăiuşului de aramă; sub copitele cailor, cu braţele în lături, zăcea alt copil…</p>
                  <p rend="justify">Viscolul zgâlţiia ferestrele şi madam Cimbru se gândea, cu mare tristeţă, la soarta ei singură, în ţară străină.</p>
                  <p rend="justify">Ochii lăcrimoşi priveau barba neagră a unui luptător pentru pace şi pâine, de pe gravură, înfruntând cazacii cu căciuli late şi cu săbii încremenite în aer; iar femeia bătrână medita la alte prigoniri de acestea auzite din copilărie şi citite în depeşele gazetelor; execuţii cumplite din Varşovia unde are neamuri, despre care de multă vreme nimic nu mai ştia. Atunci cineva a deschis încet uşa de la antret, pipăind peretele prin întuneric. A răsucit încuietoarea de la a doua uşă. Când madam Cimbru şi-a ridicat ochelarii pe frunte să vadă cine e – toţi chiriaşii plecaseră în vacanţă şi nu aştepta pe nimeni – să lunece de pe scaun, nu alta!</p>
                  <p rend="justify">Lisbet, slabă ca o vedenie, în haine subţiri, vânătă de frig, cu un copil în braţe, învelit într-un şal de lână verde…</p>
                  <p rend="justify">A iertat-o şi pe ea. Era îngheţată de ger, pruncul scâncea amorţit; de fiară să-i fi fost inima şi n-o putea alunga afară, pe urgia care şuiera dezlănţuită pe străzi.</p>
                  <p rend="justify">Dar pe copil nu l-a putut apropia de suflet.</p>
                  <p rend="justify">L-a botezat Anton, după numele răposatului; iar Toni a crescut alungat din bucătărie, alungat din casă, mai mult pe stradă şi în maidanul cartierului. Era acum un soi de rebel, care ţinea piept copiilor din vecini, bombardându-se cu bolovani, spânzurându-se prin grădinile mahalagiilor, fumând capete de ţigări şi dresându-l pe Modest să execute o sumă de acrobaţii de circ, cu o străşnicie care făcea să mijească uneori în mintea dobitocească şi bătrână a câinelui gânduri disperate şi neaşteptate de la un neam de patrupede reputate drept statornice sclave omului; ca de pildă să-şi ia lumea în cap, ori să-şi muşte călăul de nasul cu pistrui.</p>
                  <p rend="justify">Prin aceste aprige peripeţii, madam Czvimbrovskich şi-a purtat trupul scurt şi gros cu acelaşi resemnat eroism, cum îşi poartă numele născocit de băieţi.</p>
                  <p rend="justify">Generaţii s-au petrecut una după alta, prin cele trei camere închiriate. De câteva ori a adăpostit în aceeaşi odaie, după douăzeci de ani, feciorul unui fost chiriaş de odinioară, venit să-şi sfârşească învăţătura unde a terminat-o părintele, acum magistrat, avocat, doctor ori dascăl prin cine ştie ce pierdută urbe de provincie.</p>
                  <p rend="justify">Pe lângă cele trei camere, madam Cimbru, ajutată de Lisbet, găteşte masa şi pentru alţi cinci-şase studenţi, cu adăposturi prin apropiere. Trei luni pe an, cât durează vacanţa de vară, locurile la masă sunt împuţinate, băieţii se risipesc şi nu rămân decât cei mai nevoiaşi, cu slujbe în Capitală.</p>
                  <p rend="justify">Toamna, masa din geamlâc se lungeşte cu o tăblie adaos: băieţii se adună aducând vreun recrut, doi; discuţiile ţin de la masa de seară până la miezul nopţii uneori, şi Modest, după ce a sfârşit de ros toate oasele şi după ce a înghiţit toate fărâmiturile, urmăreşte, cu ochii lui veterani şi somnoroşi, cu botul pe labe, gesturile aprinse ale acestor personaje ciudate, care nu mai pleacă la culcare şi fără să se atingă de farfuria de brânză în care au rămas câteva felii albe; se frământă pe scaune, câteodată foarte supăraţi, altă dată şoptindu-şi domol despre ceva depărtat şi neînţeles; pe urmă, din nou se întărită bătând cu pumnul în masă de se cutremură paharele şi îl fac să tresară în patru-labe, mârâind indignat.</p>
                  <p rend="justify">În vara aceasta madam Cimbru are numai un singur chiriaş, în camera de la stradă: Onisfor Sachelarie.</p>
                  <p rend="justify">Ceilalţi doi sunt plecaţi, unul la părinţi, la ţară, în Mehedinţi; altul în concentrare, în munţii Bacăului, de unde a trimis o carte poştală cu vederi de la băile Slănic: un şipot alb într-o poiană de brazi şi un domn cu capul gol, sorbind dintr-un pahar apă din izvorul numărul 3.</p>
                  <p rend="justify">Vederea a fost aşezată de madam Cimbru în rama oglinzii, făcând vizavi cu o fotografie a domnului Anton Czvimbrovskich, ciocnind şi dânsul paharele – altfel de pahare, cu altfel de conţinut – împreună cu doi prieteni necunoscuţi, la bâlciul din Nămăeşti.</p>
                  <p rend="justify">Mai pregăteşte masa încă pentru trei studenţi, rămaşi în Bucureşti pe timpul vacanţei; toţi trei băieţi buni, cuviincioşi şi la zi cu plata.</p>
                  <p rend="justify">Acum, în pridvorul cu geamlâc, masa e întinsă pentru patru persoane. Trei au şi sosit; Lăscăruş Codreanu, Stelian Minea şi Ionel Cristescu.</p>
                  <p rend="justify">Lipseşte numai Onisfor Sacbelarie; dar îl aşteaptă cu toţii.</p>
                  <p rend="justify">E întrucâtva o sărbătoare a lui: mobilizarea înseamnă războiul pentru Ardeal, iar Onisfor Sachelarie înfăţişează Ardealul.</p>
                  <p rend="justify">Ionel Cristescu, fecior de podgorean din Moldova, a trimis pe Toni cu un bilet la gazda lui, aproape zece minute de drum, să-i încredinţeze două sticle de vin înfundat, Cotnar adus de acasă şi păstrat pentru zile mari. Stelian Minea i-a mai dat bani lui Toni să treacă pe la regie şi să cumpere două pachete de ţigarete Intim-Club. Masa avea să fie lungă: se încheia o discuţie care dura de doi ani.</p>
                  <p rend="justify">Lisbet aşeză lângă tacâmuri şervetele răsucite în inele de lemn pirogravate, purtând iniţialele fiecăruia.</p>
                  <p rend="justify">Tăcută, cu părul de culoare cenuşie acoperit eu o broboadă roşie, cu sânii atârnând moi sub bluza pestriţă, nu mai păstra nimic din frumuseţea fetei de acum doisprezece ani, care trăise romanul rămas pentru toţi o taină. Îi căzuseră dinţii: când vorbea şi râdea, gura arăta o spărtură neagră şi dezgustătoare, ochii priveau plumburiu, mâinile stacojii, mâncate de leşie, păreau mâini de servitoare şi, într-adevăr, rostul ei în casă era mai mult de slujnică decât de fata stăpânei.</p>
                  <p rend="justify">Din cele întâmplate atunci, madam Cimbru nu-i putuse smulge un cuvânt. Pierzania şi-o ispăşea fără să se plângă şi fără să se spovăduiască nimănui, cu o îndărătnicie duşmănoasă faţă de viaţa care-i nălucise luminos o clipă cine ştie ce înşelare şi o îngenunchease.</p>
                  <p rend="justify">Când sfârşi de rânduit masa, cu mâinile încrucişate în poale, rămase uitată, privind cu ochii suri în zid.</p>
                  <p rend="justify">— Lisbet! se auzi glasul lui madam Cimbru, în aburii unsuroşi ai bucătăriei.</p>
                  <p rend="justify">Lisbet tresări, alungând gândul cu mâna, ca pe o insectă supărătoare şi se mişcă târându-şi lălâu papucii cu talpă de pâslă.</p>
                  <p rend="justify">— Ceea ce e sigur, vorbi Stelian Minea plimbându-se între cele două uşi şi aşezând din mers cu piciorul colţul muşamalei îndoite, ceea ce e sigur e că niciodată oamenii n-au să-şi verse sângele pentru triumful unui adevăr geometric! Războaiele şi revoluţiile nu se fac pentru adevăruri obiective… Vrem adică libertatea Ardealului, fiindcă vrem triumful ideii de libertate? Deloc! Ce-mi pasă mie că pentru ideea de libertate s-ar răscula cine ştie ce neam din Asia şi că o represiune a guvernului respectiv sfârşeşte cu spânzurători, execuţii la zid eţetera? Nu-i cunosc, nu ştiu cine sunt; admit că or fi având dreptate, nu numai din punctul lor de vedere, ci şi din cel al întregii umanităţi… Dar ce să fac, dacă nu pot participa sincer, cu fapta, la suferinţele, la idealurile, la lupta lor? Când e vorba însă de Ardeal, e altceva! Libertatea nu mi se mai pare un principiu oarecare, o religie, a altora, dacă vreţi; ci mă pune în mişcare direct, mă pasionează, fiindcă educaţia, şcoala, o legătură de sânge, istoria, literatura, comunitatea de limbă, mai ştiu eu ce, mă fac solidar, mai mult ori mai puţin, cu soarta indivizilor de acolo; mă fac sensibil la suferinţele şi la bucuriile lor. Lui Robinson, în insula lui, sunt sigur că i-ar fi perfect egal dacă Tisza face ori nu cutare concesie şcolilor româneşti, ori dacă, în loc de o şcoală românească mai mult, dă ordin să se ridice câteva spânzurători în plus!</p>
                  <p rend="justify">Stelian Minea îşi scoase ochelarii, îi aburi, îi şterse cu batista şi se uită în zare, prin sticlă, cu ochii lui de miop.</p>
                  <p rend="justify">Era un tinerel puţin la trup, cu capul mare şi abia sus-ţinut de un gâtlej subţire ca un vrej. Pătimea de boala teoriilor şi discuţiilor, încât se afla în continuare.</p>
                  <p rend="justify">— Pe Robinson îl interesează dacă vine ori nu cineva, să-l scoată din insula unde s-a săturat de Vineri, de papagal, de pisică şi de rădăcini crude! întări Lăscăruş Codreanu. Care privea cu mâinile la spate, pe fereastră, în stradă, un orb bătrân al cartierului, pipăind cu luare-aminte marginea trotuarului cu bastonul.</p>
                  <p rend="justify">— Exact! continuă Stelian Minea, trecându-şi între degete urma vânătă, lăsată de ochelari pe rădăcina nasului şi aşezându-şi-i la loc. Exact; pe Robinson îl interesează mai mult decât orice orizontul lui; apare ori nu o corabie în zare? Pe când pentru mine, Ardealul devine o chestiune vitală! A sunat mobilizarea, las tot: cărţi, examene, dragostea, liniştea mea, risc tot ce am şi viaţa, adică tot ce am mai scump, dar nu pentru triumful ideii de libertate ori de dreptate; ci fiindcă de astă dată ideea de libertate şi de dreptate o văd şi o simt prin sufletul celor câtorva milioane de oameni cu care mă ştiu solidar!</p>
                  <p rend="justify">— Cunosc! Acesta e un lucru vechi! spuse Ionel Cristescu, curăţindu-şi unghiile cu o scobitoare şi privindu-şi degetele, pe care le avea lungi, subţiri şi albe. Eşti în marginea empirismului lui James, opţiuni vii ori moarte, obligatoriii ori evitabile, importante ori insignifiante… Din fericire, nu mai e vorba de aceasta acum: războiul a trecut din faza argumentărilor şi ipotezelor la fapt. Doi ani l-am dezbătut şi pe o faţă şi pe alta, să ne vedem la fapte!</p>
                  <p rend="justify">— O, cât despre aceasta! făcu Stelian Minea un semn în sus cu mâna, luând o înfăţişare vitează şi dârză, care contrasta cu făptura lui puţină şi golită de sânge, de june cărtu-rar miop şi cu spinarea de timpuriu încovoiată. Bună, Onisfoare!</p>
                  <p rend="justify">Onisfor Sachelarie intră agăţându-şi din treacăt pălăria în cuier şi strângând mâinile pe rând.</p>
                  <p rend="justify">— Ştiţi?</p>
                  <p rend="justify">— Ştim! răspunseră toţi, înţelegând că este vorba despre ordinul afişat cu câteva ceasuri înainte.</p>
                  <p rend="justify">— Mâine seară plec.</p>
                  <p rend="justify">— Şi noi…</p>
                  <p rend="justify">— O, drăguţii de dânşii, santinelele grofilor de le Carpaţi! îşi freacă Onisfor Sachelarie degetele scurte şi pătate de cerneală.</p>
                  <p rend="justify">— No, hai! zâmbi Ionel Cristescu, amintind proclamaţia de două cuvinte a lui Iancu, către moţii lui…</p>
                  <p rend="justify">Îşi luară toţi locurile ştiute. Onisfor Sachelarie, cu figura, de obicei colţuroasă şi lipsită de prietenie, era acum luminat de bucuria care-i dădea un fel de bărbăţie păduratică şi aprinsă. Era o apă: fugise la poştă să dea telegramele lui Alexandru Vardaru: străbătuse de două ori Calea Victoriei, ghiontit şi ghiontind să citească ordinele afişate pe ziduri; întovărăşise acasă, tocmai în Calea Văcăreşti, pe domnişoara Betty; iar drumul aci îl făcuse pe jos. Tramvaiele gemeau de lume, de n-ar fi încăput un ac.</p>
                  <p rend="justify">Mâncară la început tăcuţi şi flămânzi.</p>
                  <p rend="justify">Peste o zi, toţi trebuiau să plece; în seara următoare, masa lui madam Cimbru rămânea pustie.</p>
                  <p rend="justify">Doi îşi pregătiseră examenele de licenţă: timp pierdut. Cine ştie când şi cui va mai veni rândul examenelor vreodată? Onisfor Sachelarie, transfug de pe frontul galiţian, unde purtase gradul de subofiţer, făcuse concentrare în oştirea românească, era înaintat sublocotenent la un regiment pe care îl ştia în apropierea Predealului; pierdea şi el cel dintâi examen de jurist, pregătit cu grea muncă de un an, fiindcă se deprindea anevoie cu programul, cu graiul, cărţile şi sprinteneala mobilă a „regăţenilor”. Toţi, în afară de Lăscăruş Codreanu, medicinist, mai ferit la o formaţie sanitară, intrau în linia întâia de foc. Dar gândul primejdiei şi al morţii nu-i încerca o clipă. Era alungat ca posibilitate absurdă, de tinereţea lor caldă din vine şi de viaţa pe care o socoteau eternă.</p>
                  <p rend="justify">Lisbet schimbă farfuriile, mişcându-se fără vuiet cu paşii ei de pâslă.</p>
                  <p rend="justify">Intră, gâfâind şi împingând uşa cu piciorul desculţ, Toni, cu câte o sticlă sub fiecare braţ.</p>
                  <p rend="justify">Pe obraz purta o zgârietură proaspătă, sângerândă. Aşeză sticlele pe masă cu mâinile negre de nuci. Din buzunare scoase pachetele de ţigări. Unul era turtit.</p>
                  <p rend="justify">Explică, ştergându-şi cu mâneca hainei sângele de pe obrazul pistruiat:</p>
                  <p rend="justify">— Au sărit la bătaie, domnu Stelian! Zice că-s inamic! Dar le-am arătat eu lor!</p>
                  <p rend="justify">— Bine, mă dezmăţatule! se sperie Ionel Cristescu. Cu alte cuvinte, era să-mi spargi sticlele!</p>
                  <p rend="justify">— Dar ce, sunt prost? se indignă Toni de această bănuială plină de ofensă. Am aşezat mai întâi sticlele jos şi pe urmă le-am tras… Le-am tras, să ţină minte! Ţigările nu puteam, domnu Stelian, erau în buzunar.</p>
                  <p rend="justify">— Hai, marş şi-ţi cumpără rahat! îi aruncă Stelian Minea un zece bani de hârtie, mic ca un timbru verde.</p>
                  <p rend="justify">Toni îl mistui cu degetele negre în buzunările pantalonilor umflate de o parte şi de alta, ca două torţe. Acolo îşi avea depozitată toată avuţia: mingea, cuţitul, capete de creioane, bilele, arşicele, o colecţie de nasturi celebră printre toate haimanalele cartierului.</p>
                  <p rend="justify">De la uşă se întoarse:</p>
                  <p rend="justify">— Domnu Stelian am să vă rog ceva… Nu e aşa că polonezii nu sunt germani? Dacă-mi spun ăştia că sunt neamţ?</p>
                  <p rend="justify">Stelian Minea înţelese ce proces se petrecea în mintea copilului şi-i răspunse cu glas îmblânzit:</p>
                  <p rend="justify">— Nu, Toni, polonezii nu sunt germani! Sunt chiar în duşmănie cu dânşii şi cu austriecii, pentru o ţară a lor, cum au mai avut-o şi au pierdut-o… Iar tu, Toni, nici polonez nu eşti! Tatăl tău a fost român.</p>
                  <p rend="justify">Toni clătină cu neîncredere capul tuns ca în palmă, cu urechile dezbârnate în lături.</p>
                  <p rend="justify">Privea în jos; cu piciorul gol şi murdar scociora ceva.</p>
                  <p rend="justify">— Domnule Stelian, eu n-am tată! şopti fără să ridice ochii.</p>
                  <p rend="justify">— Hait, marş, nu-mi toca prostii! Ai avut tată, tatăl tău a murit de mult, când erai mic! Minţi la întâmplare Stelian Minea. Astea nu sunt lucruri pentru copii… Ţi-am spus: şterge-o! se înfurie, ca să-şi ascundă tulburarea.</p>
                  <p rend="justify">Toni ieşi cu pălăria de doc făcută sul subţioară.</p>
                  <p rend="justify">Se auzi un geamăt, un scâncet care aducea cu suspinul unui animal sugrumat.</p>
                  <p rend="justify">Atunci prinseră de veste că Lisbet era acolo, rezemată de uşor şi că ascultase. Privirile tuturor se înfipseră în farfurie.</p>
                  <p rend="justify">În tăcere se auzi o muscă zbătându-se în perdea, izbindu-se în geam, apoi scăpând liber, afara.</p>
                  <p rend="justify">Femeia îşi alungă dinaintea ochilor o vedenie, cu mâna roşie şi arsă de leşie. Pe urmă, împietrită din nou, cu buzele vinete, strânse, începu să culeagă tacâmurile, mută ca întotdeauna.</p>
                  <p rend="justify">Aduse lampa în jurul ei. Frământând cocoloşi din miezul de pâine, cei patru rămaseră la sfat multă vreme; ultimul sfat la masa aceasta unde se încheia o viaţă comună, pentru a începe alta, necunoscută, eroică poate şi înainte de toate plină de ameninţări nedesluşite. Goliseră cele două sticle cu vin. Obrajii le erau îmbujoraţi, glasurile mai calde, ochii strălucitori.</p>
                  <p rend="justify">Rumoarea oraşului expira îndepărtat. Se auzea, din când în când, duruind un tramvai electric, pe a treia stradă. Fără voie, îşi spuneau în gând: „Numărul 16! Apoi unul cu cai pe altă stradă: Numărul 3!”</p>
                  <p rend="justify">Dincolo de vorbele rostite, se urzea pe al doilea plan gândul că zvonurile acestea familiare n-au să le mai asculte multă vreme şi au să li se pară mari şi îndepărtate fericiri, când îşi vor aminti de ele, undeva, în cine ştie ce firidă umedă de pământ.</p>
                  <p rend="justify">Prin ferestrele deschise, fluturi mărunţi, albi, cafenii, cenuşii, negri cu dungi argintii, pâlpâiau orbi, atraşi de lumină, se izbeau de sticla fierbinte, se zbăteau cu aripile arse, mureau încleiaţi în petrolul scurs pe piciorul de nichel.</p>
                  <p rend="justify">Câte unul mişca într-o ultimă convulsie o aripă cu praful scuturat, destindea o trompă minusculă, tremura o antenă fină şi înfiorată de spasm.</p>
                  <p rend="justify">Şi deodată, în miezul nopţii, glăsuiră, de bronz, clopotele Mitropoliei.</p>
                  <p rend="justify">Era un fior. O chemare şi o tânguire înălţată peste ziduri şi peste oameni, dincolo de geana luminoasă, plutind peste oraş, sus, în noaptea albastră, dincolo de văzduhuri, spre cer. Şi altele şi altele porniră chemări din noapte, căutându-se, îngânându-se, unind un singur psalm, care nu mai era vibraţie de metal, ci înfiorare cutremurată în carne.</p>
                  <p rend="justify">Clopotele rugară grav deasupra deşertăciunilor şi oraşul deşertăciunilor o clipă tăcu.</p>
                  <p rend="justify">Cei patru îşi simţiră ochii învăluiţi de o ceaţă; iar de această înduioşare s-au ruşinat, ca de o slăbiciune.</p>
                  <p rend="justify">Vânturaseră tot. Planuri care rămâneau părăsite; altele, urzite acum. Nimicuri cu care îşi umpluseră viaţa şi de care se despărţeau cu o uşoară melancolie.</p>
                  <p rend="justify">Toate rămâneau acum depărtate, pierdute pentru cine ştie câtă vreme.</p>
                  <p rend="justify">Lăscăruş Codreanu se uită la ceas. Aproape unu.</p>
                  <p rend="justify">— În clipa asta Rodoş poate a trecut graniţa… Poate e rănit… Poate…</p>
                  <p rend="justify">Nu-şi sfârşi gândul, ridicându-se să scuture farfuria cu scrum şi cu rămăşiţele de ţigări.</p>
                  <p rend="justify">Rodoş era colegul lor, tovarăşul de masă, chiriaşul care trimisese acum o lună cartea poştală cu vederi din Slănic.</p>
                  <p rend="justify">— Da, poate e rănit… repetă gânditor Stelian Minea. Are să fie un război fără cruţare. Ungurii au să-şi apere hotarul pas cu pas.</p>
                  <p rend="justify">Onisfor Sachelarie îşi frecă părul aspru cu podul palmei, nemulţumit că aude aceeaşi poveste.</p>
                  <p rend="justify">— Dar gătaţi odată, fraţilor, cu nemeşii şi conţii maghiari! Ni-i cunoaştem noi oamenii! Arme să aibă catanele româneşti. Că nu-i prinde nici drac până la Pustă… Teamă mi-i de alta. Ni-or face spânzurători pentru bătrânii de-acasă. Şi-or căpăta regăţenii Ardealul, cum l-a cerut un drăguţ de-al vostru: fără ardeleni!</p>
                  <p rend="justify">— De ce spui aceasta? îl întrebă Stelian Minea. De ce spui, când ştii că toţi…</p>
                  <p rend="justify">— Ne ard la suflet-aceşti doi ani! răspunse întunecat Onisfor Sachelarie, arătând cu mâna spre un tablou din perete, pe care-l cunoşteau toţi cu de-amănuntul, deşi se afla acum ascuns în umbra globului de lampă.</p>
                  <p rend="justify">Era o ilustraţie dintr-o revistă: oameni ucişi pe stradă, o spânzurătoare într-o piaţă, dedesubt scris: Liniştea domneşte în Varşovia. O gravură veche, în ramă îngustă, neagră, dăruită odinioară de un chiriaş proprietăresei din patria lui Kosciusko.</p>
                  <p rend="justify">— Trebuie să vă intre în minte că tot aşa a fost păstrată liniştea în Ardeal, doi ani! spuse duşmănos Onisfor Sachelarie. Spânzurători, oameni puşcaţi… Feciorii noştri la front, iară în Bucureşti bătăi cu flori, pita vândută germanilor, gazete pentru Grossösterreich şi Mitteleuropa…</p>
                  <p rend="justify">Îşi şterse sudoarea cu batista mototolită şi se uită le fiecare, pe rând, cu ochii mici, scufundaţi sub sprincenele aspre şi păroase.</p>
                  <p rend="justify">Toţi îşi dădeau seama că se aprindea o discuţie de prisos, un vechi proces dezbătut de zeci de ori la această masă, acum scormonit fără rost, de un duh duşman, numai ca să le înrăiască o noapte de bucurie; ultima lor noapte.</p>
                  <p rend="justify">Dar nu-şi puteau înăbuşi pornirea care le punea pe buze cuvinte grele şi fără sens.</p>
                  <p rend="justify">— Şi voi? Voi? întrebă Ionel Cristescu, aplecându-se peste masă şi mutând o sticlă, să vadă mai bine faţa lui Sachelarie. În Ardeal nu s-a spus că voi cei dintâi aveţi să trageţi în valahi când or îndrăzni să atace sfânta monarhie?</p>
                  <p rend="justify">— Şi pe urmă, povestea cu Ardealul purificator! râse subţire şi dispreţuitor Stelian Minea, îndesându-şi ochelarii pe nasul cu nările străvezii. Ne-aţi înnebunit! Tot aveţi să transformaţi, să faceţi perfect, să reformaţi, să ne regeneraţi; sunteţi panaceul universal! Mersi! Voi cu popa Mangra al vostru şi cu Siegescu… Nu suntem nici mai, buni, nici mai răi unii decât alţii şi pe urmă…</p>
                  <p rend="justify">Stelian Minea aruncă ţigarea neterminată şi privi fix în tavan, bătând toba cu degetele în masă.</p>
                  <p rend="justify">O clipă se lăsă tăcerea.</p>
                  <p rend="justify">Un fluture îşi sfârâi aripile în flacără; cu fata în sus se zbătu pe masă, strânse aripile ciunge şi rămase neclintit. Poate murise, ori poate, în mijala lui de cuget, înainte de a muri, cerca să-şi lămurească cu spaimă de unde puterea aceasta înfricoşată şi rea, care-l chemase la pieire cu o atât de orbitoare şi fierbinte strălucire.</p>
                  <p rend="justify">— Suntem stupizi cu toţii! mărturisi Lăscăruş Codreanu, rupând tăcerea grea dintre dânşii. Stupizi ca fluturele acesta, pe care l-a ucis prea multa şi strălucitoarea lumină! Toţi o să fiţi în trei zile pe linia de foc. Ştiţi că mergem cu toată inima, că altfel nu putea fi, şi ne servim unul altuia toată drojdia dezbaterilor de doi ani… Mai bine, dragă Onisfoare, spune-mi cui laşi în grijă pe domnişoara Betty?</p>
                  <p rend="justify">Onisfor Sachelarie privi încruntat, fără să surâdă glumei.</p>
                  <p rend="justify">Toţi erau acum, în geamlâcul cu lumină fumegoasă, neîmpăcaţi şi străini.</p>
                  <p rend="justify">Ceva absurd, trist şi fără îndreptare se căsca între dânşii.</p>
                  <p rend="justify">Ştiură că nimic din ce rostiseră nu mai credeau niciunul. Totuşi, din adâncuri ceţoase, din ascunzişuri unde pândea, pitită, o putere întunecată şi duşmănoasă le şoptise învinuiri netrebnice, ca să-i îndepărteze unul de sufletul celuilalt, când sufletele le fuseseră topite într-o îmbrăţişare.</p>
                  <p rend="justify">Fluturele ars mai tremură o aripă, ca o rugare şi trecu din viaţă.</p>
                  <p rend="justify">Mai rostiră câteva cuvinte. Voiau să alunge tăcerea. Dar vorbele sunau deşarte şi în silă.</p>
                  <p rend="justify">Se despărţiră de Onisfor Sachelarie cu strângeri de mână, pe care le voiau frăţeşti şi împăcate, însă din care ceva lipsea şi era nefiresc.</p>
                  <p rend="justify">În stradă au tăcut toţi. Ferestrele erau întunecate, casele cu înfăţişarea pustie şi misterioasă, aşa cum arată toate clădirile cu geamuri negre, noaptea.</p>
                  <p rend="justify">La colţul cel mai apropiat, Stelian Minea se opri:</p>
                  <p rend="justify">— Mă întorc… Să-i spun o vorbă mai bună! Gândiţi cât e de singur acum şi cât trebuie să se simtă de străin…</p>
                  <p rend="justify">Ceilalţi dădură din umeri:</p>
                  <p rend="justify">— Ce să-i facem, monşer? N-ai văzut ce capsoman e? Tu faci literatură acum, sentimentalism… Are să-i treacă!</p>
                  <p rend="justify">Şi plecară mai departe.</p>
                  <p rend="justify">Stelian Minea se întoarse.</p>
                  <p rend="justify">La fereastra „capsomanului”, lumina era stinsă. Bătu o dată, de două ori. Nu răspunse nimeni.</p>
                  <p rend="justify">O umbră întunecată îi atinse picioarele. Era câinele gazdei, mişcând bucuros coada scurtă, mirosindu-l cu răsuflarea caldă. Mai bătu încă o dată în fereastra neagră.</p>
                  <p rend="justify">Porni înapoi pe strada deşartă. Un timp îl petrecu, cu paşi mărunţi, câinele. Apoi merse singur, cu suflet mâhnit, în oraşul negru.</p>
                  <p rend="justify">— Tăticule, tare mai eşti mata ticăit!</p>
                  <p rend="justify">Dinu, cu pălăria de pânză albă trasă peste cârlionţii bălani, aştepta în prag, schimbând pe loc picioarele goale, în sandale.</p>
                  <p rend="justify">Aşeză jos găleata de tablă şi lopata minusculă, încrucişând braţele ca un om mare, decis să aştepte până la marginea răbdării.</p>
                  <p rend="justify">Virgil Probotă, lângă fereastră, răsucea pe o parte şi pe alta halatul nou de baie, cumpărat cu o zi înainte, pentru Maria. Îi smulse eticheta cu preţul şi o rupse în două, în patru, în opt, mărunt de tot, până când hârtia rezistă.</p>
                  <p rend="justify">O săptămână întreagă imaginase un adevărat reviriment în capitolele bugetare, pentru a pune la o parte, fără să se simtă, preţul acestei surprize. Iar când, în sfârşit, aseară, la Constanţa, se hotărâse, darul era de prisos! Telegramele de dimineaţă vesteau mobilizarea; vacanţa sfârşea înainte de timp; în trei zile trebuia să fie la regiment. Şi Maria nu ştia încă nimic.</p>
                  <p rend="justify">Se plecă peste marginea ferestrei şi zvârli bucăţile rupte de carton.</p>
                  <p rend="justify">De sus, de la fereastra din faţă a hotelului Movilă, o femeie, cu faţa ascunsă de o pălărie mare de pai, arunca la fel rămăşiţele unei scrisori în vânt.</p>
                  <p rend="justify">Erau mulţi acei care peste două ore vor avea să arunce în vânt bucurii întrerupte…</p>
                  <p rend="justify">Dinu i se agăţă de mână.</p>
                  <p rend="justify">— Haidem odată, tăticule! Eşti imposibil! Parcă eşti bunica când pleacă în oraş: „Stai că mi-am uitat mănuşile! Stai că am închis pe Arabela în ietac! Stai că am pierdut cheile!”</p>
                  <p rend="justify">Dinu fugea până la uşă şi înapoi, ţinând subsuoară presupusa umbrelă şi scormonind într-o gentuţă închipuită, să arate cum face buniţa când a uitat mănuşile, a închis pe Arabela în ietac şi nu-şi găseşte cheile!</p>
                  <p rend="justify">Amărăciunea lui Virgil Probotă, o clipă, fu alungată departe.</p>
                  <p rend="justify">Îl ridică cu amândouă mâinile la piept.</p>
                  <p rend="justify">— Va să zică, de ăştia-mi eşti, domnule! Lasă că mi te aranjez cu la buniţa, cum ajungem la Bucureşti… Aşa, domnule: „Stai că am închis pe Arabela în ietac; stai că mi-am uitat cheile!”</p>
                  <p rend="justify">Dinu îşi arătă dinţii mărunţi, lăsându-se pe spate în braţe şi scuturându-şi părul inelat, de i se rostogoli pălăria.</p>
                  <p rend="justify">— Parcă eu nu sunt sigur că mata ţii cu mine! Ştiu eu că n-ai să mă trădezi…</p>
                  <p rend="justify">Şi cu viclenie, ca să schimbe vorba, se zbătu să scape:</p>
                  <p rend="justify">— Dă-mi drumul! Să-ţi arăt matale ceva extraordinar… Ce-am scris aseară!</p>
                  <p rend="justify">Se plecă şi, de sub masă, dintr-un carton, scoase o foaie scrisă cu creion albastru. Erau câteva litere inegale şi tremurate… Numele lui: Dinu V. Probotă, sfârşit cu o parafă încâlcită, iar restul coalei plin de desene fanteziste; un vapor cu un steag ţeapăn şi mult fum încreţit ca un smoc de câlţi, câteva şiruri de soldaţi cubişti defilând înaintea unui ofiţer cu sabie lată într-o mână; la picioare, un căţel scund şi lung ca un crocodil, în sfârşit, în aer, peste capetele tuturor, plutind o barcă şi un turc.</p>
                  <p rend="justify">— Ali! lămuri cu mare orgoliu Dinu, acoperindu-i fesul cu degetul. Ali, cu barca la pescuit…</p>
                  <p rend="justify">Fesul lui Ali era mult mai mare ca restul trupului şi Ali, la rându-i, era mult mai mare decât toată barca; astfel, toate principiile perspectivei erau înfrânte dintr-un creion.</p>
                  <p rend="justify">— Ei, ce zici mata? întrebă Dinu cu o mână la spate şi cu degetul celeilalte în gură, în semn de admiraţie înaintea propriei sale opere.</p>
                  <p rend="justify">— Zic că bietul Ali nu mai are multe zile! Acuşi-acuşi se îneacă! îl necăji Virgil Probotă, zâmbind. Cum vrei să nu se înece, dacă e mai mare decât barca?</p>
                  <p rend="justify">Dinu rămase o clipă surprins de această funestă perspectivă.</p>
                  <p rend="justify">Virgil Probotă îl ridică aproape de obraz, strângând vietatea fragedă care-şi zbătea braţele mici de gânganie.</p>
                  <p rend="justify">— Lasă-mă, că mă înţepi cu barba! Eşti aşa de neglijent! se feri Dinu. Ai zis adineaori că mergem!</p>
                  <p rend="justify">Virgil îl lăsă jos; îi aşeză cârlionţii sub pălărie. Puse halatul nou cumpărat pe braţ, îl acoperi cu pardesiul de ploaie, să-l ascundă.</p>
                  <p rend="justify">Închise uşa şi porniră pe poteca prăfoasă, printre plantaţiile firave de salcâmi şi oţetari, printre ierburi uscate, unde lăcustele începuseră sfârâitul metalic, presimţind dogoarea zilei. Soarele sclipea orbitor în faţă, răsfrânt în mii de oglinzi.</p>
                  <p rend="justify">Din vilele inundate de lumină se îndreptau repede femei în haine viu colorate, cu umbrele şi voaluri lungi, bărbaţi în halaturi albe, cete de copii gonind înaintea guvernantelor, care strigau disperate în graiuri străine.</p>
                  <p rend="justify">Dimineaţa era fierbinte. Pe apă, lumina tremura de-a curmezişul un fluviu de smalţ topit.</p>
                  <p rend="justify">Un vapor alb trecea departe, în razele jucăuşe, cu o parafă de fum în urmă. Zburau pescăruşi repezi, în zvâcnite perechi, care descindeau pe valuri ca alte albe foi de răvaşuri rupte. De sus, de pe faleză, linia curbă a orizontului, îndepărtată până la ultima margine pe cerul străveziu, se desfăşura odihnitoare, ca o mare şi potolită bucurie. În palpitarea apei, dâre lungi şi lucii însemnau cărările unei corăbii-nevăzute.</p>
                  <p rend="justify">Totul era aci ca totdeauna: luminos, puternic şi nemărginit.</p>
                  <p rend="justify">Virgil Probotă îşi aduse aminte deodată că mâine vor sfârşi toate şi simţi în gură un gust ruginit, ca atunci când podideşte sângele.</p>
                  <p rend="justify">Strânse mai încleştat mânuţa caldă, care lupta să se desprindă. Dinu, în vârful picioarelor, încruntase sprincenele, căutând să desluşească cu privirea în mulţimea de pe plajă.</p>
                  <p rend="justify">— Uite mămuţa! strigă, descoperind-o în colţul „lor”, la o parte, culcată pe nisip, citind o carte.</p>
                  <p rend="justify">Se smuci şi, apăsându-şi pălăria cu mâna în care ţinea lopata de joacă, îşi dădu drumul la goană, în vale.</p>
                  <p rend="justify">Virgil Probotă veni încet în urmă, cu inima tresărind de câte ori Dinu sărea peste pietre şi de câte ori, din fugă, trecea plecându-se pe sub barierele de lemn. Ziarele încă nu se împărţiseră; nimeni nu bănuia nimic. Se gândi la frământarea de peste un ceas, când toţi vor afla.</p>
                  <p rend="justify">Când ajunse, Maria desfăcuse sandalele lui Dinu şi îl lăsase într-un pantalon scurt, aproape gol. O fetiţă tot atât de golaşă, sprâncenată, cu ochi albaştri, se apropia prudent ca o pisică, cu braţele încărcate de o provizie de unelte.</p>
                  <p rend="justify">— Mămuţă, pot să mă duc cu Alina, să sfârşim cetăţuia? întrebă Dinu, mai mult de formă.</p>
                  <p rend="justify">Şi fără să aştepte învoirea, ajunse din câteva sărituri lângă apă, unde se aflau, înălţate pe jumătate, meterezele viitoarei cetăţui.</p>
                  <p rend="justify">O doamnă în doliu, mama Alinei, surâse prietenos, dând din cap, deşi nu se cunoşteau.</p>
                  <p rend="justify">Maria îndoi un semn în carte, o aruncă alături.</p>
                  <p rend="justify">— Aa, versuri?! se miră Virgil, aşezându-se pe nisipul cald, după ce avu grijă să acopere bine haina de baie cu pardesiul.</p>
                  <p rend="justify">— Ţi-am spus că o lună vreau să mă refeminizez! plecă ochii Maria, cu o lucire de ironie în bătaia genelor, pentru propriile sale hotărâri.</p>
                  <p rend="justify">Lunecă mâna ca o dezmierdare pe scoarţele elastice ale cărţii:</p>
                  <p rend="justify">— N-am luat cu mine – ai văzut? – decât literatură: versuri şi romane. Şi te rog, domnule profesor, două săptămâni, cât mai stăm aci, să mă slăbeşti cu teoriile tale biologice! îl ameninţă cu degetul. Sunt sătulă de mutaţiile lui Hugo de Vries! Ascultă, dacă nu sună la locul lor aci:</p>
                  <p rend="justify">Mon coeur, comme un oiseau, voltigeait tout joyeux Et planait librement ŕ l'entour des cordages;</p>
                  <p rend="justify">Le navire roulait sous un ciel sans nuages, Comme un ange enivré du soleil radieux…</p>
                  <p rend="justify">Scutură nisipul şi firele de alge uscate dintre file, apoi închise volumul:</p>
                  <p rend="justify">Mon coeur, comme un oiseau, voltigeail tout joyeux Et planait libremenl ŕ l'entour des cordages…</p>
                  <p rend="justify">Virgil Probotă se simţi dintr-o dată cel mai înverşunat duşman al lui Baudelaire.</p>
                  <p rend="justify">Maria se gândea ce vor face încă două săptămâni – „versuri romane”. – iar dânşii urmau să plece în seara aceasta chiar, mâine cel mai târziu… Îi fu dureros să risipească scurt această bucurie.</p>
                  <p rend="justify">De patru ani, luna aceasta la mare era pentru dânşii evenimentul central al existenţei. Tot ce făceau, ce amânau, ce renunţau, avea să fie răscumpărat în această lună unică.</p>
                  <p rend="justify">Acum, Maria în două săptămâni îşi topise paloarea, ca o glastră scoasă din umezeală şi întunecime la soare. Serile lor cu îndelungi plimbări pe ţărm, în aşteptarea răsăritului de lună pe singuratice promontorii de faleză, departe de toată lărmuiala lumii, îi scuturase de mocneala dintot-deauna. Se deşteptau în fiecare dimineaţă pentru o hohotitoare sărbătoare.</p>
                  <p rend="justify">Cum să vestească, cu cel mai simplu aer din lume, că toate acestea sunt sfârşite şi că începe ceva mai grozav chiar decât mediocritatea vieţii care le acordase armistiţiu?</p>
                  <p rend="justify">Maria prefiră printre degete un pumn de nisip. Părul negru, adus pe spate într-o răsucitură de mână, lăsa dezve-lită fruntea rotundă, luminată de ochii castanii cu fire de aur. Buzele puţin întredeschise, cu o uşoară umbră brună, puneau în figura gravă o frăgezime copilărească. Dar un singur dinte cu emailul imperceptibil albăstrui, în şiragul alb, intact şi regulat, dădea surâsului văzut îndelung o înfăţişare neliniştitoare, ca o atingere ascunsă a morţii într-un fruct tânăr.</p>
                  <p rend="justify">— Pozezi pentru o statuie a meditaţiei? întrebă glasul care întotdeauna îi amintea lui Virgil, absurd, sunetul mat al bilelor de fildeş.</p>
                  <p rend="justify">Virgil făcu un semn nehotărât cu mâna către mare, minţind aşa, fără să rostească cuvânt. Nu gândea nimic, privea.</p>
                  <p rend="justify">— Într-adevăr! mărturisi Maria, înşirând pe nisip câteva scoici, pe care le îngropă presărând deasupra praful de sidef. Şi pe mine marea mă face stupidă… M-am deprins să urmăresc un punct de apă, fără de nici un gând. N-aş fi crezut niciodată că nemişcarea aceasta, încorporarea aceasta în viaţa vegetală, poate însemna o voluptate…</p>
                  <p rend="justify">— Te-am prins, pedanto! Eşti gata să-mi dezvolţi o teorie! o necăji Virgil, glumind fără entuziasm, în vreme ce gândul îi rătăcea aiurea.</p>
                  <p rend="justify">Cele mai stupide întrebări îl asaltau, fără să le poată alunga: „Să-şi cumpere, pentru campanie, cizme sau bocanci? Cizmele sunt mai practice şi mai durabile. Şi pe urmă, se încalţă mai simplu…”</p>
                  <p rend="justify">— Ba deloc! îşi urmări Maria firul ideilor, întinzându-se pe nisip cu faţa în jos şi făcându-şi umbră ochilor cu jacheta albă de lână. Aseară m-am surprins cântând… Închipuieşte-ţi! După cinci ani! Şi mă gândeam că sunt ca fetele de la ţară: după ce se mărită, nu mai cântă decât cântece de leagăn…</p>
                  <p rend="justify">Virgil gândea: „Are dreptate! De cinci ani n-am auzit-o cântând. Coardele pianului s-au destins singure acasă. Acum odihna aceasta îi deşteaptă o tinereţe adormită înainte de vreme, ca mugurii care se zgribulesc de frig, după ce au fost amăgiţi de o mincinoasă primăvară.”</p>
                  <p rend="justify">Dinu alergă, ţinând spânzurat de labă un crab vioriu.</p>
                  <p rend="justify">Îl aruncă pe nisip.</p>
                  <p rend="justify">Crabul se strânse un moment nemişcat, apoi începu să dea îndărăt şi în lături, cu picioarele lui subţiri şi oribile de mic monstru marin.</p>
                  <p rend="justify">— Nu e aşa, tăticule, că e un rac de mare? întrebă Dinu, chircit deasupra lui, să-l vadă de aproape. Alina zice că e păianjen. Aşa spune ea, numai enormităţi! Ce fel de păianjen cu coadă? Şi cu foarfece! Are două foarfece, să vezi cum mai prinde cu ele!</p>
                  <p rend="justify">Crabul se opri şi păru că-i priveşte atent, cu perechile lui de ochi neclintiţi. Dinu îl aruncă în apă.</p>
                  <p rend="justify">— L-am trimis la familia lui. Poate are copii! Spuse, întorcându-se şi îngenunchind lângă Maria.</p>
                  <p rend="justify">Pe urmă, punându-i mâinile mici şi fierbinţi pe obraz, trecu la alte destăinuiri care-l munceau:</p>
                  <p rend="justify">— Mămuţo, Alina spune că are numai mamă! Tăticu ei a murit şi îl visează în toate nopţile… Îl duc în braţe nişte îngeri cu aripile albe şi mari, care zboară fără să se audă. Ea spune că în cer cântă o muzică frumoasă de tot şi tăticu ei îi face semn să vină, s-o ia pe genunchi, cum o ţinea la masă… Da Alina e o proastă, se teme şi nu se duce! Plânge şi se deşteaptă! Şi atunci plânge şi mămuţa ei… Şi eu vreau să visez îngeri. Eu nu m-aş teme de ei… Nu e aşa că îngerii nu-ţi fac nici un rău? Ei sunt buni şi ne păzesc când dormim, dacă suntem cuminţi şi nu supărăm pe nimeni…</p>
                  <p rend="justify">Virgil Probotă gândea: „Peste o lună poate şi eu voi fi mort şi Dinu are să mă vadă în vis, purtat de îngerii lui albi. Am să-l chem şi are să se teamă. Are să se deştepte plângând şi plângând are să se deştepte şi Maria”.</p>
                  <p rend="justify">Maria, nebănuind nimic din ceea ce se dezlănţuise dincolo de calmul lor, suprimând tot ce e firesc şi pentru totdeauna, gândea: „Facem, desigur, o mare greşeală că lăsăm copilul acesta să crească numai printre oameni în vârstă! Imediat ce ne întoarcem la Bucureşti, trebuie să hotărâm ceva mai serios, pentru educarea lui.”</p>
                  <p rend="justify">Îi dădu părul asudat la o parte, dezvălind fruntea rotundă, care semăna cu fruntea ei.</p>
                  <p rend="justify">— Hai, fugi şi te joacă!</p>
                  <p rend="justify">— Mi-e urât singur! Alina s-a dus la mămuţa ei să-şi facă lecţia… Ştii mata, tăticule, ce mai de poezii franţuzeşti ştie Alina? O grozăvie… Multe, cât părul din cap… Da cât părul mămuţei, nu cât al matale, că mata ai puţin… Ai învăţat prea multe şi-ai năpârlit, cum spune buniţa…</p>
                  <p rend="justify">Virgil se încruntă şi-l prinse de un picior, trăgându-l pe nisip, la el:</p>
                  <p rend="justify">— Bine, domnişorule, iar vorbeşti aşa?</p>
                  <p rend="justify">Dinu se zbătu, îi scăpă din mână. Fugi şi-i aruncă un pumn de nisip:</p>
                  <p rend="justify">— Şi pe mine, mi-a promis mămuţa Alinei, că are să mă înveţe mâine o poezie! Eu am spus că nu vreau, fiindcă mă tem să nu-mi cadă şi mie părul…</p>
                  <p rend="justify">— Dinule!</p>
                  <p rend="justify">— Poftim! Râse de departe Dinu, dându-se înapoi, fiindcă socotea prudent să pună o distanţă destul de mare între el şi omul cu părul căzut de prea multă învăţătură.</p>
                  <p rend="justify">— Dinule! Strigă a doua oară Virgil, ridicându-se într-un cot. Nu-ţi permit să fii necuviincios!</p>
                  <p rend="justify">— Vezi cât eşti mata de nervos! se miră Dinu cu o inocenţă prefăcută. Ca să nu te supăr şi ca să-ţi arăt că eu sunt bun, iacă, să ştii că mâine mă duc să învăţ cu Alina… „Mâine şi noi şi Alina şi mama Alinei vom fi toţi cine ştie unde!” îşi spuse Virgil Probotă şi cerul se întunecă…</p>
                  <p rend="justify">Maria privi un timp, neclintit, spre Constanţa, sclipind depărtată în pâcla albăstrie, albă ca o ireală cetate maură de miraj.</p>
                  <p rend="justify">— Mergem joi? îşi aminti plimbarea proiectată cu barca.</p>
                  <p rend="justify">— A, da, plimbarea de joi… Cine ştie? rosti tărăgănat şi cu gândul departe Virgil.</p>
                  <p rend="justify">— De ce „joi, cine ştie?” îl privi atent Maria. Mai sunt patru zile: nu cred să se schimbe vremea… Şi marea, toată lumea spune că n-a fost de mult aşa de calmă… De ce atunci acest tenebros: „Joi, cine ştie?”?</p>
                  <p rend="justify">— Nimic! Spuneam aşa, fără să-mi dau seama! nu îndrăzni Virgil să mărturisească.</p>
                  <p rend="justify">Dinspre larg, se apropiau doi înotători, cu mişcări egale şi ritmice. O femeie în costum negru şi cu o bonetă roşie plutea pe spate, aproape, cu faţa în sus, legănată de răsuflarea uşoară a valurilor.</p>
                  <p rend="justify">Maria se ridică, descheindu-şi de pe umeri haina sub care era în tricoul de baie. Îşi potrivi peste părul mult boneta de gumă neagră. Trupul subţire, cu sânii mici şi cu şolduri înguste, arăta ca un corp nelegat încă, de adolescent.</p>
                  <p rend="justify">Pe nisipul ud, unde ajungea clipotul mării, paşii intrau plăcut şi elastic ca pe o placă de cauciuc.</p>
                  <p rend="justify">Încercă valul cu piciorul. Apa era ca niciodată, uşoară şi străvezie, lăsând să se vadă la fund, ca printr-o subţire sticlă limpede, cutele înguste de nisip, regulate şi lungi, ca vărgăturile curbe de pe pielea tigrilor. Închise ochii şi, străbătută dinainte de fiorul apei, se aruncă despicând albastrul cu mâinile împreunate.</p>
                  <p rend="justify">Dinu zvârli găleata şi intră şi el, stropind şi făcând gălăgie cât trei.</p>
                  <p rend="justify">Virgil Probotă îi aştepta la ţărm. În locul pardesiului de doc obişnuit, întinse pe nisip mantaua nouă. Nu mai simţea nici o bucurie la gândul bucuriei pe care voise să o facă. Aşeză haina stângaci, cu teamă, ca un vinovat. Îşi găsea singur, acum, asemănare cu un clovn bătrân, nenorocit şi lipsit de duh, care îl înduioşase odinioară, în târgul lor, la un circ falimentar, de a treia mână, în anii copilăriei.</p>
                  <p rend="justify">Ca şi acela pregătea o farsă proastă, de care nimeni nu se va înveseli nici de milă.</p>
                  <p rend="justify">Se întinse alături, cu mâinile sub cap.</p>
                  <p rend="justify">Marea era nemărginită. Cerul nemărginit. Totul calm, grandios, plin de lumină, înecat de lumină…</p>
                  <p rend="justify">De ce se ucid oamenii? De ce se urăsc? De ce uită să se bucure de această nespusă fericire care e viaţa şi care nu mai are întoarcere? Închise ochii peste atâta lumină, să facă întunecime umedă, cum o simţea adâncindu-se în el. Dar lumina stărui. În pleoape îi juca roşie şi fluidă, ţesând inele aurii şi învăpăiate.</p>
                  <p rend="justify">Pe obraz i se ridică o gânganie mică. Nu o alungă. Poate nici nu o simţea. Poate atingerea îi era ca o dezmierdare dureroasă. Mâhnirea se lăsă greu, ca o corabie înecată.</p>
                  <p rend="justify">Râsul lui Dinu hohoti gâlgâind, aproape, la marginea impasibilei ape albastre.</p>
                  <p rend="justify">Zoe Vesbianu ocoli pe drumul cel mai lung spre casă. Când izbise uşa de fier a grilajului, o pornire de plâns îi înecase suflarea.</p>
                  <p rend="justify">Şovăise, nehotărâtă încotro să-şi îndrepte paşii. Servitoarea lui Comşa, rezemată de stâlp, cu colţul barizului în gură, o măsurase de jos în sus, abia ferindu-se în lături. Ordonanţa, care pălăvrăgea cu un capăt de ţigară lipit de buza de jos, se plecase la urechea bucovinencei şi-i şoptise ceva, chicotind. Şi slugile îşi îngăduiau s-o judece!</p>
                  <p rend="justify">Simţi că roşeşte şi-i fu ciudă că roşeşte.</p>
                  <p rend="justify">Era singură, o înăbuşea mâhnirea; acasă o aştepta un om grosolan şi morocănos, pe care îl ura; iar dânsa trebuia să pară nepăsătoare, să zâmbească firesc.</p>
                  <p rend="justify">Îşi aminti că a uitat să dea cu pudră şi deschise punguliţa de mătasă unde era încrustată oglinda, cercetându-şi obrazul din mers. Nimic nu se cunoştea. Ochii doar purtau cearcăne mai viorii. Îşi îndesă pălăria mai adânc.</p>
                  <p rend="justify">Un domn, cu haine cenuşii-lăptoase, cu mustaţa cuceritoare, îşi încetini paşii, privind-o obraznic. Ce uitătură murdară avea, care dezbracă şi se târâie pe trup, ca o atingere vâscoasă de melc! Toate privirile lor sunt dezgustătoare şi fără ruşine… Cum îi urăşte!</p>
                  <p rend="justify">Trecătorul făcu repede un ocol; în colţul străzii îi ieşi în cale şi se opri s-o aştepte, netezindu-şi mustaţa, năclăită de briantină.</p>
                  <p rend="justify">Se uita pe sub pălăria de pai, răsucind un beţişor de trestie între degete şi umflându-şi pieptul, cu floare roşie la butonieră.</p>
                  <p rend="justify">Zoe Vesbianu trecu sub privire cu buzele strânse, cu impresia că păşeşte goală la un examen umilitor. Cum de pot îndrăzni? Are ceva de femeie pierdută, de-şi îngăduie cel dintâi venit s-o murdărească aşa cu ocheadele?</p>
                  <p rend="justify">Paşii băteau uşor asfaltul, iar femeia în haină de mătasă, cu cercuri galbene şi negre, trecea în lumina aurie de amurg, tremurându-şi cele două fire subţiri ale penei de la pălărie, asemeni antenelor de insectă; luneca, vedenie uşoară şi plăcută, fără grijă şi fără suferinţă. Nimic nu se răsfrângea afară din chinuirea dinlăuntru. Purta capul sus, puţin dat pe spate, ca să poată privi sub borurile prea joase ale pălăriei; legăna elastic trupul strâns în mănuşa hainei, surâse cu cea mai izbutită graţie unei perechi cunoscute, care o salută dintr-o trăsură de casă. Aşa e, desigur, viaţa tuturor femeilor pierdute. Acum două ore era dezbrăcată, în casa unui străin, unui străin care o alunga, şi acum se sileşte să zâmbească celor care dacă ar bănui! Acuşi are să mintă acasă, bărbatului, tuturor! Cea dintâi greşeală a fost grea, după o luptă… Celelalte vor veni singure. Ştie bine acum că vor veni singure, e atât de străin şi de pustiu în casa ei!</p>
                  <p rend="justify">Alt domn, bătrân şi cănit, o urmări cu ochi rotunzi şi umezi, cu gene rare şi alburii, ca ochii de porc. Poartă oare un stigmat toate femeile pierdute, de cheamă asupra lor cu atâta siguranţă privirea bărbaţilor? Şi ea poartă un stigmat, muşcătura lui Radu pe rotundul umărului… Cum îi vine să-i mai spună oare, chiar în gând, pe nume: Radu? El nu mai e decât domnul Comşa; ea, doamna Vesbianu… Cât de ciudat va fi când se vor întâlni mâine, în lume…! Cum îl urăşte! Aceasta a fost tot! O dorinţă animalică, după care s-au privit amândoi duşmănos, cu dezgust.</p>
                  <p rend="justify">Încetini paşii înaintea casei.</p>
                  <p rend="justify">Argatul stropea grădina; apa împroşca rece marmora statuilor, firele legănate de trandafir, drumuşoarele cu nisip galben.</p>
                  <p rend="justify">Era o clădire cumpărată de Sofron Vesbianu de la un proprietar scăpătat. În anul când cumpărase cu aceiaşi bani de proaspăt înavuţit tinereţea Zoei Racliş, abia ieşită de pe băncile pensionului. Fiecare mobilă, cel mai neînsemnat lucruşor fusese ales de mâna ei, atunci când crezuse că aşa va uita tovărăşia omului păros şi vulgar, cu care avea să-şi poarte viaţa.</p>
                  <p rend="justify">Acum toate îi păreau hidoase, nesuferite şi de prisos.</p>
                  <p rend="justify">Sună.</p>
                  <p rend="justify">Urcă scările de marmoră şi intră de-a dreptul în camera ei, aruncând gentuliţa, pălăria, mănuşile, la întâmplare, împrăştiate pe jilţuri şi pe divan.</p>
                  <p rend="justify">— Coniţă, v-a întrebat boierul de două ori! o întâmpină fata din casă, tipărindu-şi şorţul alb cu chenar de dantelă şi arătând cu capul spre camera de alături… Zice să servim masa imediat ce veniţi… Pleacă în oraş! continuă servitoarea aşezând la locul lor, din ochi, toate uneltele cu plăsele de argint, răvăşite pe măsuţa de toaletă…</p>
                  <p rend="justify">— Şi? întrebă distrată Zoe, care nu ascultase.</p>
                  <p rend="justify">— Altceva nimic… V-a adus pălăriile de la madam Valda! îşi aminti fata cu un fel de mândrie pentru luxul stăpânei, desfăcând capacul unei cutii albe şi răsucind pe pumnul îndoit o pălărie cafenie, cu pene dese şi date pe spate, ca o coafură indiană.</p>
                  <p rend="justify">Zoe Vesbianu apucă pălăria de vârful penelor şi o aruncă în cutie, fără să o privească.</p>
                  <p rend="justify">— Lasă aceasta! Te poţi duce. Aşteaptă să sun…</p>
                  <p rend="justify">Fata nu se clinti.</p>
                  <p rend="justify">— Coniţă…</p>
                  <p rend="justify">— N-ai plecat? se întoarse Zoe din uşa şifonierei larg deschisă.</p>
                  <p rend="justify">— Coniţă… Ştii mata că avem război? Cu nemţii? Răsuflă cu o mare şi bucuroasă uşurare fata din casă, care, anticipând evenimentele, era într-o mai veche războire cu toate vienezele şi bavarezele vecine, guvernante.</p>
                  <p rend="justify">— Cine ţi-a vârât în cap prostiile astea? Hait, pleacă!</p>
                  <p rend="justify">— Zău, coniţă! Scrie în jurnale…</p>
                  <p rend="justify">— Să le fie de bine! De când ai început să discuţi politică cu mine?</p>
                  <p rend="justify">— Credeam…</p>
                  <p rend="justify">— Să nu crezi nimic. Ai plecat?</p>
                  <p rend="justify">— Iaca plec! Închise încetişor uşa, dezamăgită de puţinul efect al ştirii senzaţionale.</p>
                  <p rend="justify">Zoe Vesbianu se trânti în jâlţ, răsucind pe gânduri o pilă de unghii. Îi trebuia acum o energie dureroasă să-şi schimbe haina. Ar fi vrut să plângă şi era prea târziu; în trup simţea un deşert şi un nod i se oprise în piept… Cum va fi fiind această domnişoară Vardaru? Ce brutal s-a repezit Radu să-i smulgă fotografia… „La revedere! La revedere!” Aşa sfârşesc oare toate iubirile care păreau că vor dura o veşnicie?</p>
                  <p rend="justify">La uşa de alături, în camera lui Sofron Vesbianu, se auzi un foşnet.</p>
                  <p rend="justify">— Zoe! Chemă un glas subţire ca o aţă.</p>
                  <p rend="justify">— Da…</p>
                  <p rend="justify">— Zoico!</p>
                  <p rend="justify">— Am răspuns: da! aruncă Zoe pila de unghii pe marginea mesei.</p>
                  <p rend="justify">— Deranjează-te, rogu-te!</p>
                  <p rend="justify">— Ce pofteşti? Se ridică în silă şi deschise uşa.</p>
                  <p rend="justify">În prag, Sofron Vesbianu, cu cămaşa proaspăt călcată şi scrobită în cap, se chinuia să vâre braţele pe mâneci. Era în papuci şi în ciorapi, cu jartierele gâtuind picioarele păroase şi cu tot restul trupului, gros şi burtos, înghiţit în cămaşă ca într-un sac, umblând aşa orb prin casă şi gesticulând în mâneci ca o sperietoare în lanuri.</p>
                  <p rend="justify">— Descheie-mi, te rog, nasturii! Fir-ar a dracului de spălătoreasă! se plânse glasul piţigăiat din cămaşă.</p>
                  <p rend="justify">Zoe îi desfăcu nasturii.</p>
                  <p rend="justify">— Dacă n-ai grijă să-i deschei întâi! Ce-i de vină spălătoreasa?</p>
                  <p rend="justify">Sofron Vesbianu scoase prin deschizătură capul chel şi negricios, cu urme de vărsat pe nasul rotund ca o mură când începe a se învineţi de copt.</p>
                  <p rend="justify">— Credeam că mă sufoc, Zoico! gâfii.</p>
                  <p rend="justify">—  Te-am rugat de o mie de ori să nu-mi mai spui Zoico! Mă cheamă Zoe şi atât. Zoica e numele spălătoresei…</p>
                  <p rend="justify">— Scuzaţi! îşi ceru iertare, batjocoritor, Sofron Vesbianu. Scuzaţi, Zoica o cheamă, pare-mi-se şi pe soru-mea şi nu-i spălătoreasă.</p>
                  <p rend="justify">Zoe vru să spună că, într-adevăr, sora lui Sofron nu e spălătoreasă, e nevasta unui amploiat de mişcare, ceea ce înseamnă, desigur, în lumea de hamali de unde a pornit neamul Vesbienilor, un titlu de înaltă nobleţe. Dar se opri. Privi împrejur în cameră. O răscoală sălbatică. Cutia cu gulere răsturnată, şiroaie de apă pe jos, un prosop aruncat în picioare, o pereche de pantaloni încălecaţi pe spătarul unui scaun, o ţigară fumându-se singură pe marginea unei măsuţe scumpe.</p>
                  <p rend="justify">O luă să o arunce; dar Sofron Vesbianu i-o desprinse din mână, ducând-o la gură cu degetele scurte şi păroase făcute cupă, cum fumează şcolarii pe ascuns.</p>
                  <p rend="justify">— Pardon! Mai am două fumuri…</p>
                  <p rend="justify">Trase două fumuri până la carton şi aruncă restul într-un vas de Gallé.</p>
                  <p rend="justify">— Pentru Dumnezeu! imploră Zoe. Te-am rugat de o mie de ori să nu mai arunci ţigările unde apuci… E un vas de preţ şi e un obicei oribil, ca la han!</p>
                  <p rend="justify">Ţigările lui Sofron Vesbianu îşi sfârşeau existenţa pe colţul meselor, arzând feţele, lepădate pe scoarţele cărţilor, aruncate în cutii, în glastre de flori, în vase, oriunde în afară de scrumiere.</p>
                  <p rend="justify">— E un vas de preţ… un vas de preţ! repetă Sofron Vesbianu, căutând ceva şi aruncând lucrurile din cale. Te cred!</p>
                  <p rend="justify">Asta nu era nevoie să mi-o spui… Ştiu eu cât costă, că doar pe mine mă costă!</p>
                  <p rend="justify">Se plecă într-un genunchi şi, cu un papuc, explora tenebrele sub pat, zvârli un teanc de ziare, deschise două sertare, trânti uşa de la dulapul cu haine.</p>
                  <p rend="justify">— Ce cauţi, frate? Nu mai putu răbda Zoe.</p>
                  <p rend="justify">— Pe dracu-l caut! pufni Sofron ridicând din nou teancul de ziare. Casă e asta? Han! Ai spus bine că e han! Cucoana se plimbă, vine la ora mesei: pune-te masă, strânge-te masă!</p>
                  <p rend="justify">— Tot nu mi-ai spus ce cauţi! se sili Zoe să-şi păstreze calmul.</p>
                  <p rend="justify">— Bretelele le caut, cucoană! Nu vezi ce caut?</p>
                  <p rend="justify">Zoe ridică pantalonii aruncaţi pe spătarul scaunului şi-i arătă bretelele atârnate.</p>
                  <p rend="justify">— Nu era simplu să începi de aici?</p>
                  <p rend="justify">Dezarmat, Sofron Vesblanu se scărpină în chelie.</p>
                  <p rend="justify">— Simplu! E uşor să zici simplu! La voi toate sunt simple… Mâncăm astăzi ori nu?</p>
                  <p rend="justify">Zoe trânti uşa fără să-i răspundă. Bărbatul se plimbă prin cameră, încheindu-şi nasturii şi bretelele, izbind cu picioarele în dreapta şi în stânga obiectele din cale.</p>
                  <p rend="justify">Se uită dispreţuitor spre uşa închisă şi mormăi:</p>
                  <p rend="justify">— S-a supărat cucoana. Are nervi!</p>
                  <p rend="justify">Aşezându-se în faţa oglinzii, îşi înnodă de câteva ori cravata fără să izbutească. O aruncă şi trase din cutie alta.</p>
                  <p rend="justify">Sună servitoarea.</p>
                  <p rend="justify">— Strânge porcăriile d-aci! dădu ordin fetei, care se plecă şi începu să culeagă de jos gulerele aruncate, batistele, pălăria căzută cu gura în sus, ziarele stropite cu apă.</p>
                  <p rend="justify">Prin oglindă, trupul slujnicei se vedea sănătos şi plin, dereticând cu spor, apăsându-şi o mână pe sâni din când în când, să-şi acopere deschizătura bluzei.</p>
                  <p rend="justify">Sofron Vesbianu îi urmărea prin sticlă mişcările şi simţea o dogoare încălzindu-i tâmplele.</p>
                  <p rend="justify">Când se apropie de dânsul, îi prinse între degete bărbia şi o privi în ochii verzi de pisică. Fata se feri roşie foc, uitându-se cu teamă spre uşa unde dincolo se afla Zoe.</p>
                  <p rend="justify">— Proasto! gâfii bărbatul, răsucindu-i faţa mică şi albă, cu nasul în sus şi cu ochii vicleni. Proasto, de ce nu?</p>
                  <p rend="justify">Era a patra slujnică; pe celelalte. Zoe le schimbase, fiindcă îl surprindea pipăindu-le prin colţuri.</p>
                  <p rend="justify">Când o mai strânse o dată de sfârcul sânului de-i năvăliră lacrimi în ochi, fata deschise ca din întâmplare uşa de la camera de alături. Sofron Vesbianu se linişti făcând un salt de neaşteptată agilitate pentru greutatea lui, plantându-se din nou în faţa oglinzii să-şi lege cravata.</p>
                  <p rend="justify">Sfârşi repede şi coborî.</p>
                  <p rend="justify">În sufrageria înaltă şi mare, cu bufeturi grele şi cu o uriaşă masă ovală la mijloc, Zoe, în chimono cu ibişi albaştri şi trandafirii, înşiraţi în procesiune peste un câmp cu flori violete, îl aştepta răsfoind o revistă ilustrată.</p>
                  <p rend="justify">— Sunteţi gata? Ţî-ţî-ţâî! Mare minune! Se miră Sofron despăturind şervetul. Ce e întunericul ăsta, frate?</p>
                  <p rend="justify">Era aprinsă o singură lampă de masă, cu glob albastru, translucid. Aşa, încăperea părea mai mică şi mai prietenoasă, cu ungherele ascunse în umbră. Sofron Vesbianu merse până la uşă, răsuci butonul, aprinzând toate becurile candelabrului. Lumina scânteie orbitoare şi prea vie, în cristale şi în tăvile de metal.</p>
                  <p rend="justify">Sala de mâncare avea două oglinzi, mai înalte decât statul omului, fără ramă, în doi pereţi faţă în faţă. Acolo se aprinseră acum nenumărate candelabre, în lanţ neîntrerupt; ca într-o nesfârşită sală unde, la mese fără capăt, aceeaşi Zoe Vesbianu, multiplicată în zeci şi zeci de exemplare, în haină japoneză cu păsări albastre şi trandafirii peste câmpul liliachiu, privea îngândurată albul farfuriei, în faţa omului scurt, gros şi cu chelia în care lumina se răsfrângea ca într-un genunchi luciu.</p>
                  <p rend="justify">— Aşa da! exclamă cu glasul lui absurd de subţire pentru înfăţişarea-i rotundă de cantalup. Aşa da! Ce-am ajuns, să facem economie de la lumină?</p>
                  <p rend="justify">Fata servea fără zgomot, cu paşii înăbuşiţi în lâna covorului.</p>
                  <p rend="justify">Sofron Vesbianu picură faţa de masă, îşi picură cămaşa şi o şterse cu miez de pâine. Mesteca hulpav, clefăind; presăra sare şi piper din belşug, înainte de a gusta.</p>
                  <p rend="justify">Vârî cuţitul în peşte. Zoe îi luă cuţitul din mână ca unui copil rău crescut şi îl puse alături pe scăunaşul de argint.</p>
                  <p rend="justify">Sofron îl apucă din nou.</p>
                  <p rend="justify">— Lasă-mă, frate, cu mofturile astea! Aşa am învăţat să mănânc de când m-a făcut mama şi, slavă Domnului, îmi merge! De ce-i cuţit? N-o să mănânc doar supa cu el!</p>
                  <p rend="justify">Turnă vin, îl gâlgâi pe gât, plescăi din limbă…</p>
                  <p rend="justify">Împinse farfuria cu tort.</p>
                  <p rend="justify">— A se slăbi cu cofeturile! Niscai brânză!</p>
                  <p rend="justify">Fata alergă cu farfuriile de brânzeturi. Zoe frunzări din mâncare puţin şi fără poftă. Rămase privind iuţit la omul care mesteca alături şi se scobea în dinţi scuipând resturile în farfurie.</p>
                  <p rend="justify">Niciodată nu-şi vorbeau decât zvârlindu-şi cuvintele ca spinii înveninaţi. Îl prindea ciupind slugile. Vorbea despre restul lumii cu dispreţ. Era grosolan şi scandalos de mulţumit de sine. Lângă omul acesta trebuia să-şi sfârşească viaţa, să îmbătrânească. Fără nici o zare. Ca o osândă. E cu putinţă oare? Cum îi păruse viaţa un dar ispititor şi divin, plin de toate făgăduielile, atunci când rămânea gânditoare pe filele, de roman citite în dormitorul pensionului! Toate au sfârşit aci. Fără nici o scăpare… Ca în visurile cele rele, când vrei să te trezeşti şi nu poţi…</p>
                  <p rend="justify">Sofron Vesbianu sfârşi de mâncat şi îşi şterse gura cu tot şervetul, aruncându-l peste pahare.</p>
                  <p rend="justify">— Şi ce-ai rămas aşa pansivă? o întrebă, apucând-o de bărbie, cum făcuse un ceas înainte cu fata din casă.</p>
                  <p rend="justify">Zoe se scutură de silnica dezmierdare.</p>
                  <p rend="justify">Îşi aminti cuvintele fetei din casă şi întrebă:</p>
                  <p rend="justify">— E adevărat că avem mobilizare?</p>
                  <p rend="justify">Bărbatul o privi uimit de atâta ignoranţă, imitându-i glasul:</p>
                  <p rend="justify">— E adevărat că avem mobilizare? Dar bine, cucoană, pe ce lume trăieşti? Urlă oraşul şi dumneata parcă acum te-ai trezit din somn. Sigur că e mobilizare, stare de asediu, război, ce pofteşti! Au vrut războiul, îl au acum! Să-i vedem! Pierd jumătate de milion, cât am de încasat de la Berlin pentru furnizări de cereale şi petrol, dar să-i vedem şi pe ceilalţi. Război, război! De doi ani nu mai putem răsufla de viteji!</p>
                  <p rend="justify">Sofron Vesbianu, indignat, cu mâna tremurând, turnă vin în pahar, îl răsturnă pe gât şi se ridică rostogolind scaunul.</p>
                  <p rend="justify">Strigă fata să-i aducă pălăria şi, amintindu-şi că oricum într-o zi ca această, istorică, nu se poate despărţi de nevastă ca întotdeauna, îşi ţuguie buzele unsuroase şi o sărută pe frunte, punându-i mâna pe umăr, acolo unde era semnul muşcăturii lui Radu Comşa.</p>
                  <p rend="justify">— La revedere, micuţo! Nu lua şi tu toate la inimă… M-au lovit şi pe mine nevricalele! Am şi de ce… Înţelege, o jumătate de milion nu-i glumă!</p>
                  <p rend="justify">Îşi aşeză pălăria pe sprinceană şi circulă pe picioarele scurte.</p>
                  <p rend="justify">Zoe privi cu ură spatele omului îndepărtându-se spre uşă, cu ceafa groasă şi revărsată, cu un cerc de chelie ieşind alb de sub pălăria de pai.</p>
                  <p rend="justify">Îşi şterse apăsat cu batista locul sărutat.</p>
                  <p rend="justify">Dar uşa se deschise din nou şi Sofron Vesbianu reapăru, făcând o reverenţă exagerată.</p>
                  <p rend="justify">— Uite, micuţo, nu rămâi singură! L-am întâlnit pe scări…</p>
                  <p rend="justify">În dosul lui, păşi, în haine cenuşii, un bătrân uscăţiv şi înalt, cu părul alb, purtând într-o mână bastonul cu mâner de fildeş, în cealaltă pălăria de pai, pe care o înclină cu un gest larg de muşchetar ce nu capitulează vârstei: Dumitraşcu Racliş.</p>
                  <p rend="justify">— Papŕ! sări Zoe din loc, întinzându-i fruntea.</p>
                  <p rend="justify">Dumitraşcu Racliş lipi buzele uscate de fruntea fiică-si, apoi se trase un pas îndărăt şi o admiră cu emfază.</p>
                  <p rend="justify">Pe urmă, ameninţând cu gest uscat pe Sofron Vesbianu care asista la scenă cu pălăria pe ceafă, proptit pe picioarele scurte:</p>
                  <p rend="justify">—  Vezi, aşa îmi place! Să-mi ştii de frică, Piston! Ţi-am spus: delicat cu fetiţa, cum te porţi cu un ou fragil! Altfel…</p>
                  <p rend="justify">Ameninţarea şi-o termină răsucind bastonul într-o figură de scrimă, cu cel mai perfect aer de spadasin, după care lucru râse singur cu zgomot şi se aşeză pe scaun, picior peste picior, cu mâna ţinând pălăria dusă la şold; cu cealaltă rezemată în mânerul de fildeş.</p>
                  <p rend="justify">Sofron Vesbianu mormăi ceva neînţeles, duse un deget la pălărie, cum se salută între ei gardiştii, apoi ieşi pe uşă, de astă dată definitiv.</p>
                  <p rend="justify">De pe obrazul lui Dumitraşcu Racliş masca de jovialitate teatrală căzu, lăsând numai înfăţişarea unei mari oboseli.</p>
                  <p rend="justify">Întrebă, căutând din ochi loc pălăriei şi bastonului:</p>
                  <p rend="justify">— Ce are mormolocul de e atât de botos astăzi?</p>
                  <p rend="justify">Zoe dădu din umeri, luându-i lucrurile din mână: cine se interesa de grijile ori de bucuriile lui Sofron?</p>
                  <p rend="justify">Şi întorcându-se, după ce a pus în cuier bastonul şi pălăria:</p>
                  <p rend="justify">— Papŕ, desigur, n-ai luat masa…</p>
                  <p rend="justify">Dumitraşcu Racliş protestă:</p>
                  <p rend="justify">— Cum, fetiţo? Crezi că de aceasta vin întotdeauna?</p>
                  <p rend="justify">Zoe nu-l ascultă.</p>
                  <p rend="justify">Sună, porunci slujnicei să pună tacâmuri noi, îl servi singură, ca pe un copil întârziat de la cină după haimanalâcuri.</p>
                  <p rend="justify">Cu toate împotrivirile de la început, Dumitraşcu Racliş devora cu pofta unui înfometat… Dar trebuia întra-devăr un ochi expert pentru a ghici această foame, sub gesturile stăpânite savant cuviincioase şi sub aerul distrat cu care îşi scotea a doua oară în farfurie, povestind o anecdotă de la club, amintind o întâmplare din tinereţea-i foarte furtunoasă.</p>
                  <p rend="justify">Zoe îl privea şi îl asculta cu o dragoste mărită în acea seară de senzaţia singurătăţii în care se afla. Nu-şi păstra multe iluzii despre acest părinte de teatru, dar îl iubea ca pe un copil stricat.</p>
                  <p rend="justify">Venea pe la dânsa numai când avea nevoie de bani. Îşi tocase averea în cărţi. La club, îşi dădea şi acum ultima centimă. Privite de aproape, hainele croite cu pretenţie de impecabilă eleganţă, ghetrele albe, cravata de mătasă arătau, ca şi figura, o mare oboseală. Se vedeau marginile uzate; se simţea mirosul de benzină. Dumitraşcu Racliş îşi ascundea sărăcia ca o pecingine ruşinoasă. Sub înfăţişarea-i bonomă se pitea un crunt egoism.</p>
                  <p rend="justify">Împărţise în dreapta şi în stânga dureri pe care nici nu le observase. Îşi ruinase mai întâi sora. Nevasta îi murea de ftizie într-un sanatoriu din Elveţia în vreme ce el se îndeletnicea să-i joace zestrea pe două tablouri la Monte Carlo. Pe Zoe o închisese în pension la călugăriţe, unde apărea rar, cochet, periat şi parfumat ca un amant, încărcat de cadouri, fleacuri, bomboane şi cutioare, ca să dispară o jumătate de an, cutreierând toate staţiunile de băi din Europa, unde se aflau cazinouri şi de unde îşi amintea că are un copil, pe o carte poştală ilustrată, cu o grăbită semnătură cu creionul sub priveliştea unui cazinou.</p>
                  <p rend="justify">Când Zoe sfârşise pensionul, îşi sfârşea şi dânsul de risipit averea: a lui şi a fetei. Sofron Vesbianu îi cumpărase ultima sfoară de moşie; o întrezărise pe Zoe cum supraveghea împachetarea bagajelor la conacul de unde era izgonită; îl chemă pe Dumitraşcu Racliş în cancelaria contabilului şi, după o jumătate de oră, când au ieşit amândoi, o dată cu moşia, omul nou aproape cumpărase şi fata fostului proprietar.</p>
                  <p rend="justify">Fericit şi inconştient, Dumitraşcu Racliş zugrăvi copilei abia ieşită de pe băncile şcolii, viaţa fără de grijă, de confort şi belşug, pe care i-o oferă omul cu picioarele scurte, cu burta rotundă şi cu chelia ţuguiată ca vârful unei căpăţâni de zahăr.</p>
                  <p rend="justify">— Dar e urât, nu mai e tânăr şi e vulgar! suspinase Zoe în batistă, văzând în ce odioasă fiinţă se întrupase prinţul şarmant visat şi de ea, ca de toate colegele de pension.</p>
                  <p rend="justify">— Frumoşi sunt numai tenorii de operă! Că nu e tânăr, cu atât mai bine: nu te va plictisi cu expansiuni juvenile şi, dacă e vulgar, va fi un joc pentru tine să-l civilizezi! Rezolvase sumar Dumitraşcu Racliş toate problemele de conştiinţă şi după nuntă plecă, felice şi întinerit, să cheltuiască banii vânzării – a moşiei şi a fetei – la Spa, la Biaritz, la Nisa, la Deauville, la Ostanda.</p>
                  <p rend="justify">După un an se întoarse cu o valiză mică şi cu un costum de voiaj. Restul bagajelor era zălog la Hotel Negresco din Nisa. De atunci trăia „împrumutând” de la Zoe bani, pe care avea să-i restituie odată şi odată, când va izbuti martingala. O sută, cinci, o mie – hârtiile se mistuiau discret în port-biletul de unde mergeau de-a dreptul pe masa verde a clubului.</p>
                  <p rend="justify">Pentru Şofron Vesbianu nu mai găsea acum decât vorbe dispreţuitoare: mormoloc, piston, cantalup, chameau şi aproape îi făcea vină Zoei că-l suportă de bărbat, uitând cu desăvârşire cine pusese la cale această hidoasă împerechere.</p>
                  <p rend="justify">Zoe îl privea ciugulind boabele de struguri şi, văzându-i funta inegal înnodată, i-o desfăcu şi o prinse din nou cu o atenţie de îndrăgostită:</p>
                  <p rend="justify">— Papŕ, mâini trec pe la tine să fac ordine…</p>
                  <p rend="justify">Dumitraşcu Racliş locuia într-o cameră mobilată, a cărei chirie o plătea Zoe, ca şi bacşişul servitoarei, ca şi florile pe care i le aducea să înveselească încăperea cu miros de tutun, cu ziare răvăşite pe toate scaunele.</p>
                  <p rend="justify">Când împinse farfuria cu struguri, Zoe îi ceru portbiletul şi urcă scările în ietacul ei, să-şi depună birul.</p>
                  <p rend="justify">Dumitraşcu Racliş aprinse o ţigară înfiptă într-o ţigareta lungă şi groasă de chilimbar. Contemplând inelele de fum, îşi recapitulă o socoteală simplă: dacă Zoe îi pune o mie de iei, un pol dă pentru consumaţiile din urmă la bufetul clubului, o sută şaizeci datoria de ieri de la ecarté, un pol îi rămâne de cheltuială şi opt sute plini, pentru joc. Dacă le rotunjeşte, poate lua bancul singur…</p>
                  <p rend="justify">Zoe se întoarse în foşnetul de mătasă al chimonoului. Dumitraşcu Racliş îi luă cu neglijenţă portbiletul şi îl puse în buzunarul de la piept, pipăindu-şi haina pe deasupra.</p>
                  <p rend="justify">Apoi se uită la ceas cu o înfăţişare deodată foarte grăbită. Era nerăbdător să ajungă mai repede la club.</p>
                  <p rend="justify">Bugetul se încărcase cu doi lei pentru trăsură. Dar Zoe voia să-l mai ţină încă prizonier:</p>
                  <p rend="justify">— Trebuie să iei cafeaua cu mine! Uite, o fac eu, aşa cum îţi place ţie: amăruire şi tare!</p>
                  <p rend="justify">Dumitraşcu Racliş făcu un gest de resemnare: era gata la toate sacrificiile.</p>
                  <p rend="justify">Nu putea ghici dorinţa deznădăjduită a Zoei de a se simţi apropiată de o vietate care să-i îmblânzească singurătatea.</p>
                  <p rend="justify">Şi chiar de ar fi înţeles aceasta, n-ar fi fost în stare să sacrifice un ceas, când la club începeau partidele.</p>
                  <p rend="justify">O singură preocupare îl stăpânea: Zoe i-a pus în portbilet cinci sutare, ori o mie de lei? Şi cum Zoe era întoarsă cu spatele la el, cătând în bufet maşina de spirt pentru cafea, cu o îndemânare de şcolar care copiază la teză, scoase portbiletul din buzunar, îi cercetă conţinutul, respiră uşurat – se afla o mie! – şi îl puse la loc.</p>
                  <p rend="justify">Ridicând ochii, văzu că Zoe prin oglindă l-a surprins şi că a roşit pentru el. Atunci desfăcu portbiletul, frecă între degete cele două hârtii de câte cinci sute, strânse buzele dispreţuitor:</p>
                  <p rend="justify">— Merci… Quelle saleté que l'argent!</p>
                  <p rend="justify">Şi involuntar, încă o dată trase cu coada ochiului la ceas.</p>
                  <p rend="justify">— Papŕ, nu te mai reţin! făcu Zoe cu tristeţe şi cu umilinţă. Văd că eşti grăbit! Desigur, e mai bună cafeaua la club.</p>
                  <p rend="justify">— De ce vorbeşti aşa, fetiţo? se apără moale Dumitraşcu Racliş. E adevărat că aveam o întâlnire, dar…</p>
                  <p rend="justify">— Tocmai, nu vreau ca din pricina mea…</p>
                  <p rend="justify">— Atunci, la revedere! Se ridică de pe scaun, căutându-şi din ochi bastonul şi pălăria.</p>
                  <p rend="justify">Zoe i le aduse. Îşi plecă fruntea şi se lăsă sărutată. Avu un gest dureros să-l oprească – atâta nevoie simţea de cineva să-i alunge pustiul!</p>
                  <p rend="justify">— Dar şi-l stăpâni.</p>
                  <p rend="justify">— Înţelegi, fetiţo, războiul ne aduce atâtea complicaţii! vorbi Dumitraşcu Racliş. Numai ca să rostească ceva, punând mâna pe umărul Zoei. A doua oară în ziua aceea, pe locul unde se afla semnul lăsat de dinţii lui Radu Comşa.</p>
                  <p rend="justify">Uşa grea se trânti din nou.</p>
                  <p rend="justify">Zoe rămase din nou singură. Îşi apăsă tâmplele.</p>
                  <p rend="justify">Aşadar, războiul!</p>
                  <p rend="justify">Râse răutăcios. Să moară toţi. Cum îi urăşte acum pe toţi! Un sfârşit de lume n-ar mai înspăimânta-o, dar nici n-ar înduioşa-o.</p>
                  <p rend="justify">Se ridică de pe scaun. În una din oglinzi, se apropie spre ea, în chimonoul cu flori violete şi cu ibişi albaştri şi trandafirii, altă Zoe, atât de aproape, că răsuflarea caldă aburi sticla, înecându-i în ceaţă obrazul.</p>
                  <p rend="justify">Şterse negura cu batista şi se cercetă cu luare-amintea unei străine, în ochii de culoarea florii de liliac. Cum putuse o clipă măcar să dorească moartea tuturor? Aşa gândesc, desigur, femeile pierdute! Pentru ele nu e decât egoism, nesaţul şi pe urmă dezgustul cărnii. Privi cu lăcomie în adâncul ochilor. Aşa se privesc, desigur, în oglindă femeile pierdute! E o conspiraţie în jurul ei: toate se adună s-o piardă. Umărul gol arăta semnul dinţilor lui Radu Comşa, puternici. Aşa poartă, desigur, stigmate impudice, trupul tuturor femeilor pierdute!</p>
                  <p rend="justify">În încăperea largă, cu toate luminile aprinse, printre dulapurile grele cu scânteieri de cristal şi metale, femeia plecată spre recele joc al oglinzii îşi cerceta cu nelinişte ochii în care se regăsea străină şi nedescifrată. Şi alte femei, fără număr, în alte haine cu flori violete, cu procesiuni de ibişi albaştri şi roz, se plecau scormonindu-şi din oglindă genunile ochilor, dincolo de care se căsca o prăvălire; neputinţa de a delimita realul de ireal; o spaimă.</p>
                  <p rend="justify">Neagră Luminiţă, Aş vrea atâtea să-ţi scriu dintr-odată, că uite, nu ştiu de unde să încep. Şi nu mai sunt sigură acum, dacă scrisoarea te mai poate găsi la Sinaia, ori n-are să ocolească drumul pe la Bucureşti, ori la ţară, la Arpăşeşti, după cum erau proiectele tale. Are să-ţi aducă în acest caz ştiri învechite şi nici o pagubă dacă se va pierde pe drum.</p>
                  <p rend="justify">Lunea trecută am fost şi eu cu papŕ la Bucureţti pentru niţte lucrări care întârziau la Credit. Am stat aproape tot timpul singură la hotel, în afară de mesele pe care le luam împreună la restaurant şi, de două seri, una la Şosea şi alta la Oteteleşeanu, unde se juca o revistă foarte decoltată, de ne-a fost ruşine că mai venisem, dar ne era şi ruşine să plecăm.</p>
                  <p rend="justify">Am crezut un moment că, în trecerea de la Constanţa la Sinaia, mai sunteţi în Bucureşti şi am fost pe la voi. Am luat o trăsură şi cum mergeam întâia oară singură într-o birjă, mi se părea că toată lumea pe Calea Victoriei se uită la mine.</p>
                  <p rend="justify">La voi nu era decât servitoarea, de la care am aflat că sunteţi la Sinaia şi că domnul Vardaru e singur în oraş. L-a căutat şi papŕ să-l roage ca să intervie la Credit, dar a fost cu neputinţă să-l descopere.</p>
                  <p rend="justify">Marţi, în Piaţa Teatrului, l-am văzut pe domnul Radu Comşa.</p>
                  <p rend="justify">M-am îndreptat să-i ţin calea, foarte veselă şi zâmbitoare; eram bucuroasă să aflu veşti de la tine şi mă gândeam că-i fac un serviciu lui papŕ aflându-i unde-l poate găsi pe domnul Vardaru.</p>
                  <p rend="justify">Dar nu m-a recunoscut şi a trecut mai departe, aşa că am rămas cu o figură stupidă în stradă, cu toate că mi-am luat aerul că zâmbesc altcuiva, de mai departe. Era cu un domn blond şi distins la figură, care trecea printre lume cu privirea absentă şi elegiacă. Domnul Comşa mi s-a părut mai mult înalt parcă decât anul trecut, când l-am cunoscut la tine; şi, aşa pârlit de soare, semăna cu Henri Owen, californianul din filmele din Los Angeles. (Nu zâmbi: provincia, cu singura distracţie, cinematograful, mă sileşte să-mi culeg rezervele de impresii de la Pathé, Gaumont etc…) Dacă şi tu te-ai mai înnegrit la mare, îmi închipui ce trebuie să fii! numai ghioc îţi mai lipseşte, aşa cum ne-am fotografiat în travesti, după balul nostru de la şcoală, în carnavalul de acum trei ani.</p>
                  <p rend="justify">În sfârşit, ce să-ţi mai spun? M-am plictisit mai rău ca la noi, la Roman şi am citit în camera de la hotel în patru zile trei romane şi un vraf de reviste ilustrate.</p>
                  <p rend="justify">O singură surpriză.</p>
                  <p rend="justify">M-am întâlnit cu Eliza noastră, cu Elise Algiu care s-a măritat anul trecut cu unul din fraţii Negulescu, aviatorii; ieşeam de la Jeana d'Arc, când m-am lovit cu ea faţă în faţă. Ne-am sărutat în stradă, era cu bărbatul ei, mi l-a prezentat. Un tip scurt şi cam gras, n-are deloc mutră de aviator şi tot timpul cât am vorbit a stat mut, răsucind între degete o cravaşă cu mâner de metal. De ce i-o fi trebuind cravaşă în aviaţie, n-am putut să-mi explic!</p>
                  <p rend="justify">Biata Eliza a slăbit mult la figură şi s-a urâţit rău, cu pete pe obraz ca bolnavii de ficat. Are să aibă un copil peste două luni, se cunoaşte de la cincizeci de paşi, cu toate că şi-a făcut rochii largi, să mascheze. Nu pot înţelege cum poate ieşi cineva pe stradă în situaţia asta! Mi s-ar părea că toţi ochii se opresc la mine.</p>
                  <p rend="justify">I-am adus aminte de nebuniile noastre, de grevele şi scandalurile de la ora de latină, de fluturii de hârtie pe care-i acăţam de coada jachetei lui domnul Caramfil-Clempuş; orchestra wagneriană din ora doamnei Savel, în sfârşit o mie şi una de nebunii, pe care într-adevăr astăzi mă mir că le-am putut trăi vreodată.</p>
                  <p rend="justify">Eliza protesta acum că ea ar fi fost capul drăciilor şi parcă îi era ruşine de toate nostimadele care o făcuseră celebră şi iubită în toată scoal. Aviatorul ei asculta foarte plictisit, uitându-se la firmele magazinelor. Le-o fi învăţat pe toate pe de rost, pe o rază de o sută de metri.</p>
                  <p rend="justify">M-am întors la hotel, foarte indispusă. Ma gândeam ce face viaţa cu noi, dacă şi dintr-o fată veselă, cu inteligenţa şi drăgălăşenia Elizei, nu rămâne într-un an de mariaj decât o doamnă, care atrage atenţia trecătorilor cu talia ei voluminoasă şi apare păzită pe stradă de un domn anost şi cu cravaşă de jocheu.</p>
                  <p rend="justify">Acasă, la Roman, când am ajuns, după huruiala, căldurile şi praful din Bucureşti, mi s-a părut un rai grădina noastră cu nuci şi aleile de trandafiri.</p>
                  <p rend="justify">Şi acum, dragă Luminiţă, să-ţi scriu şi cum ne-a găsit pe noi mobilizarea în astă-seară. Nu ştim cum va fi căzut vestea aiurea, dar în casa noastră parcă venise un faire-part de înmormântare.</p>
                  <p rend="justify">Papŕ s-a întors din oraţ negru ca pământul. În vara aceasta ne-a bătut piatra la moşie. Nu eram asiguraţi. Au fost doi ani răi, unul după altul. Papŕ, lăsător cum e, s-a gândit la economie. Recolta din anul acesta, ceva mai bună, i se părea, în sfârşit, o compensare pentru cei doi ani dezastruoşi şi nu se mai aştepta să ne încerce Dumnezeu cu o nouă pacoste. Spera să aranjeze în câteva zile toate cu Creditul, acum cine ştie când o să se mai poată face ceva! Pe deasupra, mai angajase să vândă ce bruma mai avea strâns în hambare din alţi ani; grâul şi secara pe care se încăpăţâna să nu le dea unor negustori germani, unui oarecare doctor Mayer, invalid şi fanatic, dar pare-se negustor cinstit… Acum, în sfârşit, îl convinseserăm noi copiii şi încheiase contract; începuse să încarce în gară, când colo intrăm în război şi tocmai cu nemţii! Alţii, mai prudenţi, mai pricepuţi în afaceri, au luat aconto, sau chiar preţul pe jumătate din pâinea vândută, aşa că n-au ce pierde. Ba chiar le convine. Dar noi am rămas cum e mai rău.</p>
                  <p rend="justify">Frate-meu, Camil, de când s-a întors de la Paris nu face nimic: joacă doar cărţi la club, aşteptând să se poată întoarce ca să-şi termine doctoratul, şi, fireşte, viaţa şi cărţile costă bani. Bărbatul Emiliei – sora mea cea mai mare, ai cărei ochi îţi plăceau atâta şi spuneai că seamănă cu Fabiola – e de un an concentrat; leafa lui de magistrat, de altfel, niciodată nu i-ar fi ajuns fără venitul pe care i-l serveşte papŕ.</p>
                  <p rend="justify">În sfârşit, numai pricini de întristare şi griji în toate părţile!</p>
                  <p rend="justify">La masă, papŕ abia a gustat de două-trei ori din mâncare.</p>
                  <p rend="justify">Toţi tăceam.</p>
                  <p rend="justify">Camil, ca întotdeauna seara, nu era acasă; mânca în oraş cu prietenii, zice că la club, însă Dumnezeu îl ştie pe unde umblă. Dar mai era un loc demult gol, şi, fără să ne spunem, gândul nostru al tuturor se învârtea împrejur, cum sunt atrase albinele de farfuria unde au fost fructe. E locul lui Todiriţă, frate-meu, cu un an mai mic, chemat de trei luni la regiment, prin apropierea Bacăului.</p>
                  <p rend="justify">Pentru dânsul, războiul înseamnă ceva mai precis şi mai apropiat decât pentru noi toţi. Bănuiesc că şi maman şi papŕ simţeau acum o mustrare. Nu ştiu de ce Todiriţă a fost întotdeauna aşa, mai prigonit în familie. Poate fiindcă e mai liniştit şi şi-a văzut întotdeauna de învăţătura lui, fără să ceară prea multe de acasă, unde toţi socoteam firesc să se intereseze mai mult de Camil, care e mofturos şi pe care niciodată nu-l mai satisface nimic.</p>
                  <p rend="justify">Acum ne gândeam cu toţii la cel plecat. Dar ce mai puteam face? Maman era plânsă. Atunci ne-am dat seama cât a înălbit în ultimii doi ani.</p>
                  <p rend="justify">După masă, am stăruit de papŕ ţi maman să ieşim puţin în oraş. Eram şi eu curioasă să văd ce impresie a făcut în oraş vestea războiului; dar îmi închipuiam pe urmă că mişcarea şi aerul are să le facă bine şi să le alunge gândurile urâte. Şi am avut dreptate. În oraş era o nemaipomenită fierbere.</p>
                  <p rend="justify">Cânta în faţa grădinii publice o muzică militară. Un grup de liceeni veneau nu ştiu de unde şi se duceau nu ştiu unde, purtând un steag şi cântând imnul lui Iosif. Toate luminile aprinse la ferestre, drapelele scoase afară, ofiţeri şi soldaţi mulţi.</p>
                  <p rend="justify">Pe o terasă, înaintea cinematografului, un student, feciorul preotului de pe strada noastră, rostea o cuvântare. Lumea l-a luat pe sus şi l-a purtat cântând şi strigând cu o vitejie de ai fi zis că sunt cu toţii gata să treacă peste un sfert de ceas Carpaţii. După el se urcă pe masă, cine crezi? Camil al nostru!</p>
                  <p rend="justify">M-a apucat aşa, un fel de frică şi de ruşine. Ce-are să vorbească despre război, el, care stă toată ziua la club şi şi-a petrecut viaţa la pension, în Elveţia şi pe urmă, neîntrerupt, la Paris, numai noi ştim cu câte sacrificii?</p>
                  <p rend="justify">Ei, bine: a vorbit scurt şi foarte frumos, ceva mişcător, de-a izbucnit mulţimea într-o nebunie de urale. Lui papŕ îi tremura mâna sub braţul meu şi în loc să se supere, cum m-aşteptam, şi-a făcut loc în primul rând şi l-a sărutat cu ochii în lacrămi, deşi de două săptămâni aproape nu-şi vorbeau, fiindcă aflase despre, o poliţă, ori aşa ceva, iscălită fără ştirea lui.</p>
                  <p rend="justify">Pe urmă, când am ajuns acasă, vreun ceas m-am plimbat singură în grădina noastră, care-i foarte mare şi cu tufişuri sălbatice. M-am gândit la multe, la multe, Luminiţo! Cum îmi lipseai tu, să stăm acum cu sufletele aproape! M-am urcat târziu în casă. În camera lui maman, uşa întredeschisă. Am împins-o încetişor. Maman în genunchi, înaintea icoanei, cu candele aprinse, se ruga, poate plângea… Am ieşit fără să simtă. Lui maman îi e jenă faţă de noi de apucăturile ei bisericoase. Dar acum o înţelegeam prea bine, şi cât îmi era de dureros că nu pot şi eu îngenunchea ca dânsa, la o icoană, sub o candelă!</p>
                  <p rend="justify">Acum am terminat de scris, dragă Luminiţă şi de la fereastră, din iatacul meu, privesc sus o stea. Poate în clipa această şi privirea ta e chemată de dânsa. Aşa gândul nostru se întâlneşte prin noapte. E Venus, ştii, steaua pe care o priveam amândouă, cu coatele amorţite pe marginea ferestrei în dormitor, după ce adormea M-lle Roche. Toate mi se par aşa de departe, atât de departe! Şi nu ştiu de ce-mi vine să plâng. Mă gândesc la frate-meu. Oare şi el va fi ridicat ochii spre steaua aceasta, în astă noapte? Şi câţi trebuie să fi fost în ţară, astăzi, ca mine, cu ochii la cer! Şi atâtea mame şi surori care plâng! Dincolo de noi, pe urmă, în toată lumea, atâţia şi atâţia care se ucid! Se cumpără atât de scump fericirea? E foarte târziu, toţi dorm, poate numai acolo unde a început războiul se petrece ceva înfiorător. Dar aci toţi dorm, e o mare tăcere şi îmi vine, nu ştiu de ce, Luminiţo, să plâng.</p>
                  <p rend="justify">Îţi sărut ochii drăcoşi, Elena.</p>
               </div>
               <div type="div3">
                  <head>Capitolul III.<lb/>         RĂZBOIUL STEGULEŢELOR</head>
                  <p rend="justify">— Ghiorghio Sân Micloş!</p>
                  <p rend="justify">— Ghiorghio Sân Micloş…</p>
                  <p rend="justify">— Cic Sereda!</p>
                  <p rend="justify">—… csereda…</p>
                  <p rend="justify">— Sepsi Sân Giorgi!</p>
                  <p rend="justify">—… psi Sân Giorgi. Da! Pe urmă?</p>
                  <p rend="justify">— Kezdo Vasarhely…</p>
                  <p rend="justify">Dură tăcere. Mâna cu steguleţele de hârtie căută în zadar pe hartă.</p>
                  <p rend="justify">— E un nume imposibil! Cum ai zis, te rog?</p>
                  <p rend="justify">— Kezdo Vasarhely. Cu K şi cu y. Cred că e între Cic Sereda şi Sepsi Sân Giorgi.</p>
                  <p rend="justify">— Nu! Imposibil… Nu-l găsesc!</p>
                  <p rend="justify">Luminiţa Vardaru îşi ridică pieptul de pe harta prinsă pe măsuţă cu ţinte galbene. Era îmbrăcată în haină albă de infirmieră, cu capul înfăşurat în legătoarea de olandă, purtând minuscula cruciuliţă de sânge pe frunte.</p>
                  <p rend="justify">Aruncă în cutia de carton steguleţele tricolore şi luă din mâna lui Radu Comşa foile ultimelor comunicate, să le citească singură.</p>
                  <p rend="justify">Într-adevăr, comunicatul Armatei de Nord aşa scria: Kezdo Vasarhely, cu K şi cu y.</p>
                  <p rend="justify">— Ce nume stropşite, Doamne! Zici că e regiune să-cuiască? Ce fel de tipi or fi şi săcuii ăştia?</p>
                  <p rend="justify">Luminiţa se întoarse la hartă şi de astă dată descoperi oraşul imediat; era mai citeţ şi mai mare scris decât se aşteptase.</p>
                  <p rend="justify">Înfipse steguleţul şi privi acum cu încântare oştirea ei de ace.</p>
                  <p rend="justify">Pe harta cu vine albastre, însemnând râurile şerpuite printre omizile cafenii însemnând munţi, steguleţele roş, galben şi albastru arătau, ca tot atâtea mici fanioane, frontul, mult dincolo de hotar.</p>
                  <p rend="justify">Armatele, acolo, străbătuseră în miez de noapte defilee, între stânci cu umbră umedă şi şuvoaie de munte; îngropaseră morţii la margini înalte de codru; în marşuri istovitoare ridicau cuhni şi coborau văi necunoscute, de unde neaşteptat începea să secere o mitralieră şi oamenii îşi dădeau sufletul îngenunchind. Convoaie scârţâiau pe şosele, brancarde cu răniţi rămâneau în urmă; oameni halucinaţi de nesomn şi oboseală păşeau cu praful lipit de sudoare, cu ochii adânciţi în orbite şi cu pleoapele albe. Umerii încovoiaţi de greutatea sacilor şi de povara armelor, la fiecare popas erau mai dure-roşi; totul se desfăşura precipitat, în afară de orice fire, între spaimă şi nebuneşti episoade de deşartă bravură; aci, pe harta netedă şi nouă, steguleţele de hârtie se plimbau desfă-şurârul un război amuzant şi geometric.</p>
                  <p rend="justify">Luminiţa puse capacul cutiei de carton şi scutură acele înlăuntru.</p>
                  <p rend="justify">— Radule, trebuie să-mi aduci altele! Sunt sigură că în două-trei zile n-or să ne mai ajungă…</p>
                  <p rend="justify">Îşi înnodă mai strâns cingătoarea peste mijlocul hainei albe şi, îngropându-şi mâinile în buzunarele largi, se răsuci în călcâie ca o slujnicuţă în şorţ nou.</p>
                  <p rend="justify">— Nu e aşa că-mi vine bine?</p>
                  <p rend="justify">Radu Comşa, scufundat în jâlţ, picior peste picior, o îmbrăţişa cu privirea.</p>
                  <p rend="justify">Costumul de infirmieră o prindea minunat.</p>
                  <p rend="justify">Dar ca s-o necăjească, repetă exclamaţia tantei Laura când o văzuse apărând întâia oară în acest travesti:</p>
                  <p rend="justify">— Admirabil! O adevărată soră de caritate de operetă!</p>
                  <p rend="justify">Luminiţa Vardaru făcu ceea ce numea ea „bot”. Adică strânse buzele îmbufnată, cu o mutră pe care o ştia din oglindă că nu e de fel dizgraţioasă, ba dimpotrivă.</p>
                  <p rend="justify">— Te rog! Ai putea cel puţin să fii mai original în spirite.</p>
                  <p rend="justify">— Dar nici nu m-am gândit să fac spirite… E o simplă constatare! O necăji mai departe Comşa, eu ipocrită nevinovăţie, amintindu-şi neplăcut alt dialog, cu altă femeie, care tot aşa îl învinuia că n-o prea nimereşte cu spiritele. Fac o simplă constatare, Luminiţo!</p>
                  <p rend="justify">— Frumoasă constatare! dădu din umeri Luminiţa, trecând prin faţă oglinzii şi cercetându-se din treacăt, cu o uşoară nelinişte.</p>
                  <p rend="justify">Imaginea mlădioasă din oglindă însă o asigură. Ce spuneau dânşii? Era o foarte simpatică soră de caritate!</p>
                  <p rend="justify">Puse în braţele lui Radu Comşa un vraf de ziare şi-i făcu o reverenţă.</p>
                  <p rend="justify">— Fiindcă nu-ţi plac aşa, mă duc să mă fac „civilă”. Peste o jumătate de oră au să fie toţi aici. Nu vreau să mai devin subiect de glume… Dacă doreşti ceva, suni! Butonul ştii unde e! arătă nasturele de porţelan lângă draperia uşii. Pa!</p>
                  <p rend="justify">Paşii Luminiţei se auziră depărtându-se într-o cameră, pe urmă alta, pe urmă deloc.</p>
                  <p rend="justify">Radu Comşa dădu drumul ziarelor jos pe covor, alături de jâlţ şi rămase privind prin uşa larg deschisă afară, în grădina unde se zăreau trandafirii legaţi cu sfoară galbenă de tei, lângă stâlpişorii vopsiţi verde.</p>
                  <p rend="justify">Era în holul caselor lui Alexandru Vardaru, după ceasurile şase.</p>
                  <p rend="justify">Soarele de sfârşit de august răsfira printre frunze raze domoale cu o melancolică presimţire de toamnă.</p>
                  <p rend="justify">Pluteau uşor funigei albi, legănându-se în lumina oblică. O vrabie cenuşie ciripi pe scările peronului şi ciupi o gâză nevăzută. Pe sub teii aleii, dincolo de vergelele de fier ale grilajului, întorcându-se dinspre capătul şoselei, trecu o femeie cu capul ascuns de o umbrelă albastră.</p>
                  <p rend="justify">Mergea încet, singură şi o clipă Radu Comşa tresări: îi păru că recunoştea mersul şi trupul Zoei Vesbianu.</p>
                  <p rend="justify">Dar femeia opri o trăsură goală şi se urcă închizând umbrela. Era o necunoscută: o femeie în vârstă, cu părul alb, cum o putuse asemui cu Zoe? De altfel, de ce a tresărit? Acum trei zile a întâlnit-o neaşteptat în faţă, în plină Calea Victoriei, încât n-a mai putut-o ocoli. A salutat-o şi Zoe i-a răspuns cu surâsul dintotdeauna, ca şi cum nimic nu s-ar fi întâmplat.</p>
                  <p rend="justify">Ce înseamnă într-adevăr măruntul lor episod, în precipitarea de evenimente care-i târa pe toţi, nimeni nu putea spune încotro?</p>
                  <p rend="justify">Radu Comşa îşi schimbă piciorul amorţit. Cu degetul răsucea un canaf de la braţul jilţului, cuprinzând în gânduri nehotărâte aceste întâmplări care s-au petrecut în mai puţin de două săptămâni.</p>
                  <p rend="justify">A treia zi după ce fuseseră afişate ordinele de mobilizare, se înfăţişase la minister. Îşi dădea bine seama acum că Alexandru Vardaru avusese toată dreptatea.</p>
                  <p rend="justify">De la birou, Onisfor Sachelarie plecase; toate lucrările se paralizau, întrerupte; era nevoie de o lună cel puţin, pentru a fi restabilite aşa cum cereau împrejurările noi.</p>
                  <p rend="justify">La minister, căutase îndelung, dintr-un culoar pe altul, să descopere serviciul unde-l îndrepta ordinul mobilizării.</p>
                  <p rend="justify">— Trebuie să fie la domnul Ispaşiu! îşi dăduse cu părerea o dactilografă cu buzele foarte roşii, cu un început de mustaţă şi cu mâneci de lustrin negru, trecând cu un teanc de hârtii la semnat. A doua uşă, la stânga!</p>
                  <p rend="justify">Domnul Ispaşiu avea o figură slăbănoagă şi prelungită într-o bărbiţă roşcată, către care păreau că se preling în jos toate trăsăturile arnărâte.</p>
                  <p rend="justify">Citi hârtia scobindu-se în creştet cu un vârf de creion, în-torcând-o pe o faţă şi pe alta, pe urmă i-o întinse îndărăt, ţinând-o depărtat, cu două degete, ca ferindu-se de o atin-gere impură.</p>
                  <p rend="justify">— De unde vrei să ştiu eu, domnule, unde-o mai fi şi serviciul ăsta? Au înfiinţat atâtea, că nu ne mai cunoaştem ministerul! Aci e un haos; domnule, un haos! se văietă domnul Ispaşiu, aruncând pe deasupra ochelarilor o privire gălbuie şi bolnavă împrejur, peste dosarele şi hârtiile clădite din toate părţile pe birou, în dosul cărora făptura lui puţină se mişca asfixiată, ca şoarecii sub globurile aparatelor de laborator, de unde a fost pompat aerul.</p>
                  <p rend="justify">Uşi se deschideau şi se închideau fără întrerupere; funcţionarii şi oamenii de serviciu cărau alte hârtii şi alte dosare.</p>
                  <p rend="justify">— Ionescule, ia vezi ce e cu ordinul domnului!</p>
                  <p rend="justify">Apăsă pe domnul şi domnului, ca să păstreze o distanţă bine precizată, între el, şeful unui serviciu împovărat de importante lucrări şi între străinul care se plimba pe vremea aceasta cu ordine; ştia el cu ce fel de ordine!</p>
                  <p rend="justify">Ionescu luă şi el hârtia şi o citi cu luare-aminte. Se scobi cu coada condeiului după ureche – se vede că în tot biroul, după exemplul şefului, perplexitatea se manifesta prin actul scărpinatului – o întoarse pe o parte şi pe alta, deschise un sertar, ca şi cum de acolo avea să ţâşnească ideea luminătoare, îl închise dezamăgit şi era gata să-i dea ordinul îndărăt, când se dumeri:</p>
                  <p rend="justify">— Să vedem la domnul Bârzotescu! Dânsul are un serviciu nou… Poftiţi după mine!</p>
                  <p rend="justify">Îl purtă pe o sală lungă la dreapta; pe urmă la stânga.</p>
                  <p rend="justify">Radu Comşa îşi spunea că n-are să mai nimerească niciodată, fără firul Ariadnei, drumul îndărăt, prin acel labirint.</p>
                  <p rend="justify">La o uşă cu o inscripţie nouă, în preafrumoase caractere gotice pe un carton spânzurat cu şnur, călăuza se opri:</p>
                  <p rend="justify">— Intraţi aci! Cu domnul Bârzotescu o să vă înţelegeţi imediat. Nu e ciufut ca al nostru! Nene Iliuţă, ian' vezi dumneata! îl dădu pe seama unui moşneguţ, apărut din pământ, sugând un capăt de ţigară, care-i frigea degetele.</p>
                  <p rend="justify">Într-adevăr, domnul Bârzotescu nu părea deloc să fie un ciufut.</p>
                  <p rend="justify">Foarte gras, cu părul sur tuns cu maşina şi cu mustăţi groase şi albe, răsucite cu oarecare pretenţie de ştrengărie, părea fericit la culme de tot ce vedea şi auzea.</p>
                  <p rend="justify">Citi ordinul dintr-o aruncătură de ochi şi-l puse sub o placă de sticlă neagră. Îşi frecă cu mare mulţumire mâinile bondoace, care-i ieşeau din manşetele tari şi rotunde:</p>
                  <p rend="justify">— Bravo! Perfect! Ne adunăm, ne adunăm!</p>
                  <p rend="justify">Radu Comşa întrebă care-i vor fi atribuţiile viitoare.</p>
                  <p rend="justify">Despre aceasta, domnul Bârzotescu nu ştia încă nimic.</p>
                  <p rend="justify">— Înţelegi, drăguţă, abia acum ne organizăm! Aşteptăm un maior… Bravo! Perfect! Are să fie un serviciu foarte important şi cu mine sunt sigur că or să meargă lucrurile strună. Fumezi? îi întinse o tabacheră mare de piele, unde se aflau rânduite, cu siguranţă, cel puţin cinci duzini de ţigări.</p>
                  <p rend="justify">Radu Comşa mărturisi că nu fumează decât rar. Dar luă o ţigară, fiindcă nu se cuvenea să refuze pe un om atât de amabil ca viitoru-i şef. Domnul Bârzotescu îşi suflă nasul zgomotos, ca o detunătură de armă, într-o batistă uriaşă şi cadrilată cu verde şi cu roşu, ca un plan de oraş model, parcelat.</p>
                  <p rend="justify">Destăinui pe urmă, după ce împături batista şi o aşeză în buzunarul de la piept:</p>
                  <p rend="justify">— Mi-a vorbit domnul deputat Vardaru despre dumneata… Spunea să te am în grijă, că eşti un tânăr distins. Bravo! Perfect! Ehei, dacă primea domnul Vardaru să fie secretarul nostru general, altfel ar fi mers lucrurile… Bravo! Perfect! Dar merg bine, drăguţă: să ştii de la mine că merg bine şi aşa! Bravo! Perfect! Să te prezint acum şi colegilor…</p>
                  <p rend="justify">Domnul Bârzotescu îşi mişcă cu mare bunăvoinţă trupul gras până la uşa de alături; deschizând-o, îl împinse înăuntru şi după aceea astupă în urmă intrarea cu tot corpul voluminos. Zâmbea foarte fericit, îmbrăţişând cu privirea pe cei din cameră, ca un părinte care-şi admiră copiii:</p>
                  <p rend="justify">— Bravo! Perfect! Să vă prezint, copii, pe domnul Radu Comsa. Să ştiţi de la mine: un tânăr foarte distins! Bravo! Perfect!</p>
                  <p rend="justify">Radu Comşa strânse mâinile celor din cameră. Erau trei. Fumau şi citeau ziare.</p>
                  <p rend="justify">Domnul Bârzotescu se retrase în biroul său. Bravo! Perfect! Şi, Radu Comşa rămase cu noii camarazi.</p>
                  <p rend="justify">Nimeni nu putea da nici o lămurire asupra serviciului. Izbutiseră să fie mobilizaţi acolo, fără îndoială după mari şi grele stăruinţi: asta era în definitiv tot ce-i interesa.</p>
                  <p rend="justify">Mai departe, lucrurile rămâneau să le „organizeze” maiorul, când o veni, şi şeful, care din camera de alături se auzea suflându-şi nasul din când în când, ca înăbuşite focuri de salve, încolo băiat bun: bravo-perfect!</p>
                  <p rend="justify">Maiorul sosi abia după trei zile.</p>
                  <p rend="justify">De atunci tot organizează. E vorba de un birou statistic, de repartizare, centralizare etc., etc.</p>
                  <p rend="justify">În camera mică s-au centralizat şi distribuit la mese, deocamdată, şapte camarazi, care fumează, citesc ziare, comentează mişcările de pe front şi după două-trei ore se împrăştie fiecare la treburile lui.</p>
                  <p rend="justify">Domnul Bârzotescu e însă deplin fericit. Îşi freacă mâinile grase şi oferă tuturor, cunoscuţi şi necunoscuţi, ţigări din tabachera groasă de piele:</p>
                  <p rend="justify">— Bravo! Perfect! Ne organizăm, ne organizăm!</p>
                  <p rend="justify">În lumea aceasta, Radu Comşa nu se simte la îndemână. Glumele lor, judecata uşoară, optimismul de oameni fericiţi care socotesc războiul o cumpănă numai pentru cei mulţi, dincolo de persoanele lor sacre şi inviolabile, îl fac complice la o faptă care-i râcâie inima…</p>
                  <p rend="justify">În câteva zile, Capitala luase o înfăţişare necunoscută. Mulţimea străzilor era împestriţată de uniforme proaspete; regimente plecau, escadroane de cavalerie se înşirau spre gări bătând cu copite de fier, cadenţat şi sonor, granitul pavajului.</p>
                  <p rend="justify">După bucuria nedumerită şi înfrigurată din cele dintâi ceasuri, se destinse altă bucurie, mai calmă şi mai sigură.</p>
                  <p rend="justify">Evenimentul zilei fu o apariţie nouă: comunicatul.</p>
                  <p rend="justify">Oameni ce nu se cunoşteau îşi vorbeau înaintea foilor lipite pe zid, îşi strângeau mâinile, destăinuind veşti „sigure” despre care comunicatul, din prudenţă, nu vorbea încă. Fiecare ştia o noutate senzaţională: trupele se aflau mult mai departe decât le arăta oficialitatea, în două săptămâni au să bată la porţile Budapestei. Prin Rusia, porniseră regimente franceze şi engleze. O jumătate milion de ruşi stau gata să năvălească în Maramureş. S-au trimis României trei dirijabile şi câteva escadrile de avioane, de la Salonic. Austria a cerut pace. Dar nu vrea nici Anglia, nici vodă şi nu vrea nici poporul!</p>
                  <p rend="justify">Pe urmă apăru zepelinul. Luminile ascunse, ferestrele astupate, trăsurile şi maşinile cu felinarele acoperite de foiţă albastră, nopţile bâjbâind la lumina palidă a stelelor, pe străzi devenite deodată necunoscute şi misterioase, de unde apărea neaşteptat o umbră ameninţătoare:</p>
                  <p rend="justify">— Stinge, domnule, ţigara!</p>
                  <p rend="justify">Fâşiile proiectoarelor plimbându-se pe cer în căutarea dihaniei aeriene, clopotele Mitropoliei sunând alarma, mugetul sirenei de la Arsenal; toate dădeau existenţei un farmec nou, senzaţional, pitoresc, o atmosferă ireală şi factice, de teatru. Şi apoi, în plină fierbere de bravură, când comunicatele de nord erau atât de generoase: Turtucaia!</p>
                  <p rend="justify">Automobilele şi camioanele rechiziţionate într-o jumă-tate de zi. Fiat-urile Crucii Roşii, cu perdelele albe-cenuşii, străbătând mute şi repezi străzile, spre barierele de sud.</p>
                  <p rend="justify">Zvonuri grele, ochi căutând cu nerăbdare comunicatul care devenea laconic, mulţimea făcută, cu bucuria ucisă pe feţe, neîndurându-se să se culeagă acasă…</p>
                  <p rend="justify">Alexandru Vardaru îi liniştise pe toţi ai săi; comandantul armatei de pe frontul Dobrogei îşi râsese la „Jockey” de această panică absurdă şi fără temei:</p>
                  <p rend="justify">— Mais, c'est notre Verdun, mon cher! Qui s'y frolte s'y pique!</p>
                  <p rend="justify">Treceau printre zidurile de curioşi aliniaţi pe marginea trotuarelor cele dintâi convoaie de prizonieri din Ardeal: austriaci şi unguri, în fumuriile lor uniforme zdrenţuite, cu feţele palide şi ţepoase, cu barba de câteva zile, cu privirea opacă şi cu mersul lălâu, de turmă.</p>
                  <p rend="justify">Dar tot atunci îşi făcură apariţia şi altfel de convoaie, care-au strâns deodată inimile şi-au făcut trecătorii să meargă lăcrimând singuri pe străzi. Soldaţii din regimentele Turtucaiei, cu braţele în făşii albe, prin care străbătea roşul sângelui, oameni care nu puteau da nici o lămurire, purtând în ochi vedenii de spaimă, în cuvinte nelegate, pomenind despre ceva plin de groază care s-a petrecut acolo: carne pisată de tun şi cai aruncaţi în Dunăre, comandanţi părăsind posturile, răniţi măcelăriţi de inamic, copii cu mâinile tăiate, ofiţeri zburându-şi creierii când ultimul foc de baterie a fost tras, batalioane luptând în cămaşă, până la ultimul om.</p>
                  <p rend="justify">Se lămurea bine: războiul nu mai era o simplă expediţie cu riscuri neînsemnate. Şi dânsul lipsea de acolo! În puterea unui ordin pe care nu el l-a căutat: dar lipsea!</p>
                  <p rend="justify">Gândul îi dădea târcoale.</p>
                  <p rend="justify">Îi alunga şi se întorcea iarăşi, furiş, împletindu-se în tot ce făcea în fiecare ceas; când mergea pe stradă, acasă, când citea în gazetă comunicatul, în mijlocul unei discuţii în care îşi întrerupea dintr-odată firul şi rămânea cu mâna în aer. Trebuia să sfârşească. În trei-patru săptămâni să pună toate în bună ordine, să găsească în locul său un om care să-l suplinească în toate afacerile biroului „Alexandru Vardaru &amp; Radu Comşa”; aceasta pentru stima ce şi-o purta lui însuşi…</p>
                  <p rend="justify">Luminiţa se apropie în vârful picioarelor, pe la spate şi-i acoperi ochii cu palmele.</p>
                  <p rend="justify">Radu Comşa îi desfăcu mâinile, sărutându-i vârful degetelor.</p>
                  <p rend="justify">Îşi schimbase o rochie cafenie cu bluză şi guler ca la cămăşile bărbăteşti şi cu o fundă îngustă de mătasă, care-i dădea înfăţişarea de şcolăriţă. Împinse pe rotiţe un jilţ şi, aşezându-se, îşi sprijini între spătar şi spate un puf moale şi altă perniţă sub ceafă.</p>
                  <p rend="justify">Flutură un plic:</p>
                  <p rend="justify">— Ia să-mi spui, te rog, cu ce domn te plimbai acum vreo douăzeci de zile pe Calea Victoriei?! Ce domn atât de distins şi cu privirea elegiacă, încât trecea prin îmbulzeala de la douăsprezece ca printr-un parc din poeziile lui Samain?!</p>
                  <p rend="justify">Radu Comşa o privi nedumerit.</p>
                  <p rend="justify">— Ei da, un domn blond şi se pare completamente absent de pe planeta noastră!</p>
                  <p rend="justify">Luminiţa îi purta plicul pe sub nas şi izbucni în râs:</p>
                  <p rend="justify">— Când faci ochii ăştia uimiţi, numai cu Henri Owen nu sameni!</p>
                  <p rend="justify">— Dar nici nu vreau să semăn cu orice imbecil… Cine mai e şi ăsta?! se miră Comşa.</p>
                  <p rend="justify">— Cum, imbecil? Exclamă indignată Luminiţa. Henri Owen, te rog, eroul californian, spaima bandiţilor din Los Angeles! Bineînţeles, bandiţi de cinema…</p>
                  <p rend="justify">Radu Comşa înţelese că îi plăteşte poliţa de adineaori, când o asemuise cu o soră de caritate de operetă. De aceea nu răspunse şi îşi privi cu insistenţă vârful pantofului.</p>
                  <p rend="justify">Luminiţa desfăcu scrisoarea din plic şi aruncă ochii pe câteva rânduri.</p>
                  <p rend="justify">— De altfel, aceasta nu e părerea mea! o spune o foarte inteligentă domnişoară, păcat că prea poetică şi sentimentală…</p>
                  <p rend="justify">Radu strânse din umeri.</p>
                  <p rend="justify">— Să-i fie de bine! O domnişoară al cărei repertoriu poetic se limitează la vedetele de cinematograf! Îmi închipui de ce calitate poetică trebuie să fie…</p>
                  <p rend="justify">— Pardon! Nu vorbi aşa de prietenele mele! lungi Luminiţa ceea ce numea ea „bot”. Mai ales când ele îmi vorbesc bine de tine şi tu, drept recompensă, te porţi nepoliticos… Îţi vine în stradă să ţi se adreseze, iar tu te faci că nu o cunoşti!</p>
                  <p rend="justify">— Atunci e o prietenă cam…</p>
                  <p rend="justify">Radu Comşa nu-şi sfârşi cuvântul, înlocuindu-l cu o schimă a buzelor, care arăta cât de puţină consideraţie simţea el pentru inteligenţa şi imaginaţia acestei prietene necunoscute a Luminiţei.</p>
                  <p rend="justify">Şi adăogă:</p>
                  <p rend="justify">— Când m-am prefăcut eu că nu cunosc pe cineva?</p>
                  <p rend="justify">Luminiţa citi din scrisoare:</p>
                  <p rend="justify">— Marţi, în Piaţa Teatrului, l-am văzut pe domnul Radu Comşa. M-am îndreptat să-i ţin calea, foarte veselă şi zâmbitoare; eram bucuroasă să aflu veşti de la tine… Dar nu m-a recunoscut şi a trecut mai departe, aşa că am rămas cu o figură stupidă în stradă, cu toate că mi-am luat aerul că zâmbesc altcuiva, de mai departe…” Ce zici la aceasta? Scrie negru pe alb! Îl privi Luminiţa cu ochii oblici, care se făceau înguşti de înveselirea lăuntrică şi vicleană, ca ochii de pisică, la amiazi, când e soarele puternic.</p>
                  <p rend="justify">— M-o fi confundat cu Henri Owen al dumisale! spuse Radu Comşa, hotărându-se în aceeaşi vreme să vadă, la cea dintâi ocazie, ce mutră are acest erou de film.</p>
                  <p rend="justify">— Vezi cum eşti? îl mustră Luminiţa. Scrisoarea e de la Elena Bilbor, o fată foarte gentilă, pe care ai cunoscut-o anul trecut la noi. Chiar aci, în hol… Îmi amintesc acum perfect! Stătea pe divan în colţul ăsta, când ai intrat tu. Te cunoşteam puţin atunci şi, după ce ai plecat, am vorbit de tine. Aşa cum vorbesc fetele abia scăpate din pension despre domnii care seamănă cu eroii din film… Îmi păreai un tip cam ţepos şi, dacă nu mă înşel, m-am exprimat chiar foarte puţin favorabil despre mutra dumneavoastră…</p>
                  <p rend="justify">Radu Comşa îşi aminti acum într-adevăr de prietena Luminiţei, pe care o cunoscuse aici, dar nu-şi amintea s-o mai fi întâlnit vreodată de atunci.</p>
                  <p rend="justify">— Când asta? întrebă. Marţi, săptămâna dinaintea mobilizării? Şi zice că eram cu un tip elegiac?</p>
                  <p rend="justify">Îşi numără în ghid prietenii şi cunoscuţii cu înfăţişarea care să frapeze domnişoarele poetice şi sentimentale. Titel Iliescu nu putea fi. Îl întâlnise abia în ziua mobilizării. Altul? Deodată îşi aminti şi râse:</p>
                  <p rend="justify">— Asta-i nostimă! Marţi dimineaţa, înaintea mobilizării, m-am întâlnit pe Calea Victoriei numai cu Măinescu. Era mahmur. Toată noaptea jucase cărţi. Scuturat până la ultima centimă! Ce-o fi găsit la el, prietena ta, absent şi elegiac? E tipul cel mai sec şi mai feroce cu putinţă! De altfel, nici nu ştiu cu ce trăieşte… Puţin pospai de lectură, un doctorat neisprăvit la Paris, o epocă misterioasă în Elveţia şi pe plajele de la sud ale Franţei. Dar, încă o dată mă întreb, de unde i-o fi găsit domnişoara Bilbor privirea elegiacă? La el, care toată vremea vântură numai „lovituri” în cap şi expediente!</p>
                  <p rend="justify">Radu Comşa îşi materializă imaginea lui Scarlat Măinescu, cu hainele întotdeauna după ultimul jurnal, în tovărăşia unor femei foarte spoite, tolănit în muscal spre Şosea după chefuri şi partide norocoase de cărţi, sau în zilele de ghinion, căutând din uşa restaurantelor un prieten la masa căruia să se invite. Şi aceasta îi putea da aerul unui om absent de la cele pământeşti? Nu poate felicita pe Elena Bilbor pentru intuiţia ei psihologică.</p>
                  <p rend="justify">Zâmbi, amintindu-şi că, la despărţire, Scarlat Măinescu îl tapase de doi poli.</p>
                  <p rend="justify">Probabil că de aceea avea aerul atât de elegiac. Se gândea cum să dea atacul.</p>
                  <p rend="justify">— De ce zâmbeşti? îl întrebă Luminiţa, aşezând scrisoarea în plic.</p>
                  <p rend="justify">— Mă gândesc că Bucureştii mişună de o sumă de indivizi pe care nu-i ştim de unde vin, cine sunt, cu ce trăiesc… Şi care, la un moment dat, pot părea domnişoarelor poetice şi sentimentale coborâţi din cine ştie ce Câmpii Elizee…</p>
                  <p rend="justify">Luminiţa nu părea prea convinsă de aceste reflecţii. Scrisoarea din mână îi adusese şi ei o tristeţe; gândurile prietenei despre soarta lor, fosta camaradă întâlnită pe stradă cu aviatorul ei scund şi cu cravaşă de jocheu, cu apropiata-i maternitate, de care n-avea de ce să fie, în mijlocul lumii, falnică. Ce face viaţa din ele?! Dar cu Radu Comşa nu putea fi decât fericită. Are atâta siguranţă!</p>
                  <p rend="justify">Se ridică, apropiindu-se de el, privindu-l în ochi, ca şi cum ar fi putut să-i citească ceva tăinuit.</p>
                  <p rend="justify">— Radule!</p>
                  <p rend="justify">— Luminiţo!</p>
                  <p rend="justify">Îi dezmierda numele, rostindu-l ca o dezmierdare fizică.</p>
                  <p rend="justify">Apoi, întrebă deodată îngrijorat:</p>
                  <p rend="justify">— Doreşti ceva, Luminiţo? S-a întâmplat ceva?</p>
                  <p rend="justify">— Nimic! Sunt însă ceasuri când mă îndoiesc de tot. Aş vrea să mă ameţesc. Am nevoie să-mi spui, ca unui copil, poveşti care să mă adoarmă…</p>
                  <p rend="justify">Îşi scutură apoi părul, încercând să surâdă. Îşi amintea că „nu poate, cu numele ei de gaiţă, să facă mutră de tragedie”.</p>
                  <p rend="justify">Radu îi prinse mâna, o sărută şi-i trecu cealaltă mână după mijloc, cu o mişcare înceată şi sigură, de uriaş care cuprinde o vietate fragilă. Luminiţa se desfăcu. Se lăsa întuneric şi de umbră se temea.</p>
                  <p rend="justify">Răsuci butonul. Se aprinse numai un bec, cu lumina învelită într-o capsulă de mătasă viorie. Aprinse şi luminile de la pian. Răsfoia vraful de note, după ce-şi dezmorţise degetele cu câteva refrene de romanţe neisprăvite pe clape, când sună claxonul maşinii care aducea pe tanti Laura şi pe Mihai.</p>
                  <p rend="justify">Automobilul se întoarse îndărăt, după Alexandru Vardaru.</p>
                  <p rend="justify">Mihai semăna pe drum pălăria şi ziarele, se repezi de-a dreptul la harta cu steguleţe, să identifice, după noua linie a frontului, înaintările aşteptate în comunicatul de a doua zi.</p>
                  <p rend="justify">Rămase tăcut, cu fruntea rotundă tăiată de o cută preocupată, atins de molima tacticii şi strategiei care făcea ravagii.</p>
                  <p rend="justify">Dar Laura Vardaru abia îşi desfăcu şorţul alb şi batista cu picătura însângerată a crucii, că şi izbucni indignată:</p>
                  <p rend="justify">— Mais cest épuvantable! Dacă aceasta se poate numi război! E un adevărat măcel. Astăzi ne-au adus oameni fără picioare, cu limba smulsă şi orbi. Larve omeneşti, nu oameni. Ah, les canailles! Şi noi, care le împărţeam pâine, ceai şi ţigări, prizonierilor! Ne întreceam care de care să fim mai afabile cu dânşii. Les canailles!</p>
                  <p rend="justify">Tanti Laura păşea între pian şi uşă, ca o tigroaică după gratii. Îşi smulse mânuşile plesnind nasturii. Târziu numai observă prezenţa lui Radu Comşa şi îi întinse mâna grăsulie, albă şi moale, în vârful degetelor cu urme cafenii-violacee de iod.</p>
                  <p rend="justify">— Mă ierţi, te rog…</p>
                  <p rend="justify">Aşezându-şi părul, care friza zbârlit:</p>
                  <p rend="justify">— Je suis complčtement folle, mes enfants, folle!</p>
                  <p rend="justify">Nu era nevoie s-o spună.</p>
                  <p rend="justify">În zece zile, Laura Vardaru se schimbase ca după o băutură vrăjită. Somnolenţa de bălană păpuşă aromită de lectura romanelor lâncede şi sentimentale dispăruse. Se frământa cu toată energia care dormitase atâta vreme în trupul moale şi gras, dezlănţuită acum frenetic: alergând la spital, la gară, la cantinele improvizate încă haotic; scriind bileţele în dreapta şi în stânga să ceară camioane, camere libere pentru răniţii care nu mai încăpeau în spitale, chemând de zece ori pe zi la telefon. Tresărea la fiecare telegramă; la fiecare zbârnâit de clopoţel.</p>
                  <p rend="justify">Colonelul Pavel Vardaru se afla cu regimentul pe frontul Cadrilaterului.</p>
                  <p rend="justify">De acolo plouaseră numai veşti negre.</p>
                  <p rend="justify">— Nu se ştia nimic despre el; nu dăduse nici un semn. Noaptea tresărea din somn, înăbuşită de visuri teribile, avea presimţiri sinistre, de multă vreme toţi socoteau căsnicia lor împotmolită într-o desăvârşită indiferenţă şi această îngrijorare, întretăiată de plânsete şi de profeţii catastrofale, nu însemnase în casa Vardarilor surpriza cea mai mică a războiului.</p>
                  <p rend="justify">Îşi închisese locuinţa de pe Batiste; toţi se strângeau în jurul lui Alexandru Vardaru, ca puii în furtună sub aripa cloştei. Se strămutase aci, într-o cameră mică, unde ghemuise un pat îngust, alb, dur, de internat, „nu voia să doarmă pe somieră şi pe puf, când ştia că atâţia n-aveau unde să-şi odihnească oasele”. Camera era plină de fotografiile colonelului Pavel Vardaru, care, de pe carton, zâmbea zeflemist acestei atmosfere tragice, cu obrajii proaspăt raşi, sub coafura timpuriu înălbită, din faţă, din profil, din trei sferturi, cu cea mai mare indiferenţă.</p>
                  <p rend="justify">Laura Vardaru îşi adusese şi toată „menageria”: foxul, basetul, motanul de Angora, pisica cenuşie care născuse patru pui cât patru cârtiţe, într-o cutie de pălării; papagalul care, în cele mai disperate discuţii, izbucnea diabolic refrenul, odinioară dăscălit cu mare bătaie de cap de unchiul Pol:</p>
                  <p rend="justify">Qu'est-ce qu-i-ii-t'a fichu ça, ma fille?</p>
                  <p rend="justify">C'est un har-tilleuur, maman…</p>
                  <p rend="justify">C'est un har-tilleuur, maman…</p>
                  <p rend="justify">Toate aceste vietăţi îi dădeau târcoale, cerşindu-i o dezmierdare; foxul ridicându-se în două picioare, cu o labă dusă la piept ca într-o declaraţie patetică de prim-amorez, cotoiul înfigându-i nervos ghearele în rochie, pisica aducându-i în gură plocon, în poale, pe rând, tuspatru puii de sobol, orbi; papagalul sărindu-i pe umeri, închizând o pleoapă de guta-percă pe un ochi, rotindu-şi coada verde şi ţipându-i brusc în urechi:</p>
                  <p rend="justify">C'est un har-tilleuur, maman…</p>
                  <p rend="justify">Dar tanti Laura nu-i vedea, îi îndepărta cu un gest nerăbdător. Iar menageria circula dezorientată, în casa străină, cu aerul inconsolabil al unei familii de orfani emigranţi.</p>
                  <p rend="justify">Mihai se îndreptă de mijloc părăsind harta.</p>
                  <p rend="justify">Aprinse o ţigară cu îndrăzneală şi, aruncând volute de fum, vorbi:</p>
                  <p rend="justify">— În curând, suntem dincolo de munţii Gurghiului şi ai Harghitei! De acolo înainte se deschid văile Târnavelor, Valea Mureşului, tot Ardealul…</p>
                  <p rend="justify">— Nu-mi vorbiţi mereu de Ardeal, mereu! se lăsă să cadă cu un suspin în jâlţ Laura Vardaru. Frontul de sud, acesta ne interesează, acolo de unde vin răniţii cu picioarele retezate! Unde Pol, în fiece moment, poate să…</p>
                  <p rend="justify">— Tanti, războiul nu e un joc de şah, să mişti pionii cu siguranţă şi sânge rece! Cred că e bine chiar că ne-am lovit de la început de un dezastru… Aceasta are să ne mai dezmeticească. Învăţăm toate asprimile! Nu mai e o plimbare, ca acum trei ani…</p>
                  <p rend="justify">Mihai vorbea cu obrajii de fată îmbujoraţi; preocuparea săpată între sprincene începea să-i dea înfăţişare bărbătească. Şi dânsul se simţea acum alt om. Peste câteva zile îmbrăca uniforma Şcoalei de ofiţeri de rezervă. Nu mai pomenea decât de front; se vedea smulgând un drapel vrăjmaş, îngenunchind cu el încleştat în mână, sub clănţănitul mitralierelor, deşi, de pe câmpurile de bătălie, stindardele poeziilor eroice dispăruseră de mult, puse la adăpost, cum cerea războiul modern.</p>
                  <p rend="justify">Cele două surori mai mari de la Iaşi, Cora şi Ralu, îl chemau deseori cu telegrame. Dar chemările îl lăsau rece.</p>
                  <p rend="justify">O singură grijă îl stăpânea: numai de nu s-ar termina războiul înainte de a ieşi el din şcoală. Şi în aşteptare, luase apucături de veteran, fuma ţigări groase, citea manuale cu toate principiile de tactică şi strategie, îşi îngroşa vocea când vorbea de ofensive şi de contraofensive; iar pe ascuns, în camera lui, după ce răsucea cheia, se contempla în oglindă, în uniforma pe care nerăbdător şi-o comandase, plătită din banii de buzunar.</p>
                  <p rend="justify">Tanti Laura îşi admira nepotul dezgheţat mai repede şi mai desăvârşit de cât cutezaseră toate aşteptările ei. Toată bucuria însă îi era întunecată de gândul că s-ar putea întoarce, dacă va pleca acolo, cu un picior retezat, sau cu orbitele goale şi însângerate, ca atâţia dintre răniţii „ei”.</p>
                  <p rend="justify">Se răsuci în jâlţ, adresându-se lui Radu Comşa:</p>
                  <p rend="justify">— E adevărat că s-au anunţat muniţii şi o misiune de ofiţeri din Franţa?</p>
                  <p rend="justify">Radu Comşa dădu din umeri:</p>
                  <p rend="justify">— Cine mai poate ştii! Rusia e atât de mare şi drumul atât de lung!</p>
                  <p rend="justify">— Nici n-avem nevoie! întrerupse Mihai. O să luptăm, dacă va trebui, dezbrăcaţi la cămaşă, cum au luptat grănicerii de la Turtucaia…</p>
                  <p rend="justify">— Ca să murim fără nici un folos? Nu uita, Mihai, că luptăm cel puţin cu două ţări civilizate, unde şi forţele naturii s-ar părea că ştiu să citească şi să scrie. Războiul astăzi nu se câştigă numai cu dreptate şi bravură, ci cu maşini! Ce-mi foloseşte avântul. Dacă mă împiedec în sârmă ghimpată, de jos mă aruncă o mină, din faţă mă seceră mitraliera şi de deasupra îmi seamănă în cap aeroplanul bombe?</p>
                  <p rend="justify">— Cum te invidiez că peste o lună ai să fii în linia de foc! rosti Mihai cu părere, de rău, fără să ţină seama la pronosticurile pesimiste ale lui Comşa. Dacă m-ar fi lăsat unchiul Alexandru. Eram acum voluntar…</p>
                  <p rend="justify">— Şi, desigur, înecat în Dunăre, cum şi-au găsit sfârşitul atâţia! se cutremură tanti Laura, numai la gândul acestei posibilităţi.</p>
                  <p rend="justify">— Ce importă aceasta? Ce poate fi mai consolator decât să dispari cot la cot cu atâţia oameni pe care de abia îi cunoşti şi sunt totuşi una cu tine? Ştiţi cum urăsc pe toţi ceştilalţi, care s-au pitit la partea sedentară? Îi văd mergând pe stradă, ruşinaţi de ei înşişi, privind în jos, ca animalele despre care Salust spunea că le-a făcut natura cu capul înclinat în pământ, sclave ale poftelor lor grosolane şi temerilor lor tâmpe…</p>
                  <p rend="justify">— Oh, viteazul măicuţei! – râse Luminiţa trecându-i mâna prin păr.</p>
                  <p rend="justify">Mihai se scutură de dezmierdare şi bătu nerăbdător din picior:</p>
                  <p rend="justify">— Să ştii tu! Şi nu râde… Simt că am să săvârşesc o faptă bravă. Numai să nu se sfârşească războiul până îmi vine rândul şi mie… Trăiam ca un imbecil! Mi se părea un act de curaj să îndrăznesc a fuma înaintea tuturor ţigara pe care o fumam pe ascuns. Şi mi se părea evenimentul cel mai formidabil examenul care îmi dădea diploma de opt clase de liceu… Acum abia îmi dau seama ce sens are viaţa şi ce mare fericire mi-a rezervat destinul, să trăiesc o catastrofă care va purifica umanitatea! Cei care ne vom întoarce de acolo avem să fim alţi oameni.</p>
                  <p rend="justify">Luminiţa voi să glumească. Să-i atragă luarea-aminte că deocamdată încă nici n-a plecat. Dar Mihai vorbea cu atâta foc, cu obrajii aprinşi, cu ochii scânteietori, întrevăzând acea umanitate purificată, în care şi el va fi un om ideal, nou, încât Luminiţa se opri. Era atât de departe acest Mihai de băieţelul care lăcrima pe caietul, pe mănuşa şi batista Carmen-citei, cântăreaţa portugheză de la Alcazar!</p>
                  <p rend="justify">— Ascultă… începu.</p>
                  <p rend="justify">În clipa aceea însă, uşa se trânti de perete şi apăru Mariţa, slujnica cu ochii de culoarea pelinului veşted:</p>
                  <p rend="justify">— Coniţă, a venit Vanea, soldatul lui dom' colonel!</p>
                  <p rend="justify">— Să ştiţi că s-a întâmplat ceva! gemu Laura Vardaru, ridicându-se din jilţ şi căzând îndărăt.</p>
                  <p rend="justify">Într-o clipă, Luminiţa şi Mihai nu mai erau în hol.</p>
                  <p rend="justify">În bucătărie, îl târau pe soldat, pipăindu-l, răsucindu-l, asaltându-l cu întrebările.</p>
                  <p rend="justify">— Spune repede… E rănit? A căzut prizonier? Ce s-a întâmplat?</p>
                  <p rend="justify">— Cum se poate una ca asta, duduie, conaşule? Mai veneam eu, ca să dau ochii? Domnu colonel e voinic şi voios ca un bei! Am o scrisoare…</p>
                  <p rend="justify">— Dă-o repede! Ce mai stai? Pentru numele lui Dumnezeu, ce ticăit! Hai în hol…</p>
                  <p rend="justify">Vanea se lăsa greu împins, de la spate, cu capela subsuoară, scotocindu-se în buzunarul tunicii.</p>
                  <p rend="justify">— Are o scrisoare, tanti! năvăli Luminiţa, îmbrăţişând-o cu lacrimi în ochi. Haide odată, Vaneo!</p>
                  <p rend="justify">Soldatul lepădă capela lângă uşă şi se plecă să sărute mâna, ştergându-şi mai întâi mustăţile cu dosul palmei.</p>
                  <p rend="justify">— Sărut mâna, coniţă şi bine v-am găsit sănătoşi…</p>
                  <p rend="justify">— Lasă aceasta acum… Ce s-a întâmplat? Ce? Zici că ai o scrisoare…</p>
                  <p rend="justify">— Avem, să trăiţi, coniţă.</p>
                  <p rend="justify">Şi începu din nou să scotocească buzunarul tunicii, de unde scoase un carnet cenuşiu cu scoarţe de muşama vărgată şi de acolo plicul cu colţurile îndoite şi gras de sudoare.</p>
                  <p rend="justify">— Poftiţi! Da domnu colonel n-a avut vreme să scrie multe. A ordonat să vă informăm verbal.</p>
                  <p rend="justify">Fericit de cum o adusese cu „informaţia verbală”, privi triumfător împrejur şi, luând seama că a călcat pe parchet, se dădu îndărăt până ajunse cu bocancii pe covor.</p>
                  <p rend="justify">Trei capete erau aplecate, cu respiraţiile fierbinţi contopite.</p>
                  <p rend="justify">Radu Comşa se simţi stingherit. Îşi căuta de lucru, apă-sând mai adânc vârfurile de ac în harta sleguleţelor.</p>
                  <p rend="justify">Scrisoarea era laconică. Pavel Vardaru se afla sănătos; trupa fusese topită, fiindcă „bandiţii” erau bine utilaţi, dar retragerea era numai temporară. Cerea lenjuri noi, două rânduri de uniforme şi manta de ploaie, fiindcă bagajele i se pierduseră. Trimitea îmbrăţişări tuturor. Un postscriptum îl zugrăvea întreg: „Te rog, treci la Ciobanu şi ia-mi patru cutii de homari şi două sticle de coniac Martel trei stele. Spune lui Tache că sunt pentru mine? Dacă are loc Vanea, adaogă şi două sticle de Vieux Barsac…” Acestea le scria colonelul Pavel Vardaru, cu cel mai imperturbabil calm, de pe frontul unde într-o singură zi căzuseră morţi şapte mii de oameni!</p>
                  <p rend="justify">— Mai înţelege ceva! suspină tanti Laura, împăturind consternată scrisoarea.</p>
                  <p rend="justify">Din sufragerie, glasul gureşei păsări tropicale răsună ticălos: „C'est un har-tilleuur, maman?”</p>
                  <p rend="justify">— L-aţi adus şi pe Jack aici, coniţă? Se bucură Vanea. Tare îi mai era dor lui domnu colonel de dânsu! Ian auziţi ce frumos îi mai zice, parcă-i glas de om, nu alta!</p>
                  <p rend="justify">— Se şi potrivesc minunat! Au tot atâta creier în cap şi unul şi altul! pufni Laura Vardaru, mototolind scrisoarea în mână.</p>
                  <p rend="justify">Îi venea să plângă după destinderea nervoasă care-i risipise temerile de până acum. Şi era indignată de indiferenţa cu care Pol Vardaru trimitea salutări ca dintr-o manevră.</p>
                  <p rend="justify">Se întoarse către soldat:</p>
                  <p rend="justify">— Ia poftim mai încoace şi prezintă-te cu „informaţiile tale verbale”!</p>
                  <p rend="justify">Vanea înainta doi paşi şi făcu drepţi, ca la raport.</p>
                  <p rend="justify">Pe obrazul, de felul lui decolorat şi prăfuit, mai decolorat şi mai prăfuit acum, stătea scrisă conştiinţa deosebitei importanţe la care ajunsese neaşteptat. Îşi iubea colonelul, îi iubea pe toţi. Fiindcă erau oameni darnici, dar în ochii galbeni îi sclipi scurt o şiretenie de om simplu: „Ţin-te bine, Vanea! Dacă ştii s-o întorci cu meşteşug, e rost de un bacşiş gras?”</p>
                  <p rend="justify">Ţeapăn, cu gâtul întins şi mâinile lipite la cusătura pantalonului, părea însă preocupat numai să păstreze cea mai corectă verticală din creştet până în călcâie.</p>
                  <p rend="justify">— Haide odată! se frământă Laura Vardaru în jilţ.</p>
                  <p rend="justify">Soldatul clipi din genele prăfuite.</p>
                  <p rend="justify">— Apoi v-aş ruga să mă întrebaţi, coniţă… De unde să ştiţi eu ce vreţi să ştiţi dumneavoastră?</p>
                  <p rend="justify">Luminiţa îşi puse mâinile în şold, ca un ofiţer la instrucţie şi îi vorbi cu asprime:</p>
                  <p rend="justify">— Vanea, ia uită-te la mine! Să nu mi-l faci pe prostul, că-ţi iei adio de la ţigări!</p>
                  <p rend="justify">— Vai de mine, duduiţă, se poate una ca asta?!</p>
                  <p rend="justify">— Ssst! Acum povesteşte…</p>
                  <p rend="justify">Şi Vanea povesti. Povesti cum la bătaia artileriei, puşcoacele româneşti răspundeau cu praştiile cu pietre. Cum, de sus maşinile de zburat au regulat în câteva ceasuri, vrăjmaşului, tirul. Cum s-au năruit toate întăriturile, îngropate în pământ şi amestecate în sârme, pari şi trupuri omeneşti. Cum cinci zile nimeni n-a închis ochii. Cum ajutoarele veneau târziu şi intrau în foc pe apucate…</p>
                  <p rend="justify">Mai multe Vanea nu ştia, nimeni nu ştiuse ce se petrece la dreapta şi la stânga. Se cutremura văzduhul, plouau de sus gloanţele, în furnicare de oameni, împinsă când înainte, când îndărăt, schijele pisau şi rupeau carnea. Nu se vedeau, nu se înţelegeau, nu se recunoşteau; atât doar, un val îi împingea înainte, altul îi trăgea îndărăt şi peste toţi măturau rafalele… Dar colonelul Pavel Vardaru nu-şi pierduse până la sfârşit cumpătul. Fuma ţigară de la ţigară şi-şi stăpânea trupa din ochi. Respinsese opt atacuri, până când un automobil blindat apăru de-a lungul şoselei, împroşcând cu mitralie-rele. Din casele bulgăreşti, începură de la spate focuri de armă.</p>
                  <p rend="justify">Se retrăgeau cei din urmă, în a cincea zi, spre seară, când trecu în goană printre soldaţi, urlând din sirenă, maşina comandantului, fugind spre Dunăre.</p>
                  <p rend="justify">Colonelul Pavel Vardaru era în mijlocul şoselei. Nu se dădu în lături. Maşina patină înfrânată. Generalul dinlăuntru era alb ca hârtia. Pavel Vardaru nu duse mâna la chipiu, nici nu scoase ţigara din gură.</p>
                  <p rend="justify">— Fugi? întrebase, privindu-l cu scârbă.</p>
                  <p rend="justify">Generalul îngăimase ceva.</p>
                  <p rend="justify">— Uite ce laşi în urmă! Arătă puzderia omenească risipită printre porumbiş, târându-se prin şanţuri, prăvălindu-se spre Dunăre.</p>
                  <p rend="justify">Generalul strigă la şofer:</p>
                  <p rend="justify">— Mână!</p>
                  <p rend="justify">Vanea se opri, privi cu şovăială la Luminiţa şi la Laura Vardaru, apoi luându-şi inima în dinţi:</p>
                  <p rend="justify">— Să mă iertaţi că am să spun ceva urât, care nu se cade înaintea cucoanelor! Dar atunci, domnu colonel s-o aplecat pe marginea automobilului şi l-o suduit de mamă… L-o suduit ca pe un soldat de mamă şi mai urât… Domnu general s-o tras înapoi în automobil şi-o strigăt de câteva ori repede: „Mână odată, dobitocule!” Şoferul i-o dat drumul maşinii şi duşi au fost…</p>
                  <p rend="justify">Jack, din cealaltă cameră, se auzea strigând cât îl ţinea pliscul: „Cest un har-tilleuur, maman?”</p>
                  <p rend="justify">Astfel, duhul colonelului Pavel Vardaru, palavragiu, tembel, nepăsător şi totuşi brav, era prezent în toată casa, sub cele mai diverse eroice înfăţişări.</p>
                  <p rend="justify">Vanea mai ştia încă ceva, ce n-ar fi spus să-l fi picat cu plumb topit. În carnetul cu scoarţă de muşama vărgată, mai purta o scrisoare: pentru mademoiselle Follette Fantin, Hotel Majestic, camera 38; epistolă mai puţin laconică şi mai tandră, completată cu zece prozaice bilete de bancă.</p>
                  <p rend="justify">Mihai ascultase toate peripeţiile cu, lăcomia unui însetat. Când Vanea sfârşi, îi făcu şemn sa meargă după dânsul, în camera lui să-l descoase măi pe îndelete.</p>
                  <p rend="justify">Prin uşa deschisă, năvăli toată menajeria tantei Laura. Întâi foxul, întinzându-se pe picioarele de dinapoi, pe cele de dinainte, strănutând şi cerându-şi locul în braţe. Apoi pisica, purtându-şi în gură odraslele oarbe… Când îi adună pe toţi, se întinse torcând, cu puii încleştaţi de burtă, sugând ca patru lacome lipitori. Basetul se încolăci, cu botul în covor, resignat şi meditativ. Scăpă şi Jack, târând un lanţ subţire şi şchiopătând de un picior, fiindcă în labă strângea o bucată de zahăr.</p>
                  <p rend="justify">În jurul tantei Laura, într-o desăvârşită solidaritate, sa adunase astfel să o consoleze de indiferenţa epistolei, o întreagă secţie din arca lui Noe.</p>
                  <p rend="justify">Numai Mem, motanul de Angora, impasibil, sări pe măsuţa cu harta războiului. Bombă mai întâi o spinare de dromader şi încovoie coada pufoasă că o pană de struţ.</p>
                  <p rend="justify">Apoi, delicat, cu laba rotunjită, începu să se joace cu steguleţele tricolore, culcându-le pe rând la pământ.</p>
               </div>
               <div type="div3">
                  <head>Capitolul IV.<lb/>         HAVUZUL CU PEŞTI JAPONEZI.</head>
                  <p rend="justify">Septembrie veni cu cer palid şi nopţi clare, cum nu mai fuseseră de multe toamne.</p>
                  <p rend="justify">Soarele învăluia colinele unduioase ale ţării cu lumină ca niciodată blândă; apusurile erau roze, ca sideful dinlăuntrul scoicilor; iar sus, pe mătasea decolorată a înaltului, se topea, alb şi ireal, câteodată numai o fulguire de nor, câteodată numai o legănare de funigel, dar de atâtea ori risipit, fumul ghiulelelor.</p>
                  <p rend="justify">Era coaptă şi bună şi îndelungă toamna, ca în amintirea bătrânilor. Să pârguie fructele, să rumenească strugurii, să fiarbă mustul, să ghiftuie hambarele, să duduie morile.</p>
                  <p rend="justify">Dar sub cerul acesta clement, fără ploaia şi vânturile echinoxului, ceva înfricoşat şi hain strângea inima oamenilor, ca o pasăre gâtuită.</p>
                  <p rend="justify">Când listele de morţi deveniră paharul înveninat din fieştece dimineaţă, câte o femeie se împleticea cu un „a!” scurt şi, cu fruntea rezemată de perete, ascunsă sub braţul încovoiat, rămânea stană până când alături nu mai suna nici un vuiet de paşi. Acesta era războiul? Cu nevinovată surpriză, ochii întrebau dureros şi încă nedumeriţi, cerşind un răspuns de amăgire. Iar în locul răspunsului, mereu alte comunicate şi alte liste de morţi.</p>
                  <p rend="justify">Nimeni nu putea încă să creadă.</p>
                  <p rend="justify">Pentru aceasta strigaseră, bătuseră din palme, cântaseră? Totul făgăduise să fie atât de simplu, firesc, dinainte hotărât şi voios; şi totul era atât de plin de cutremurare! Soldaţii cu frunze de tei în ţeava puştilor, de unde niciodată parcă n-aveau să iasă gloanţele ucigaşe, soldaţii cu crengi de brad la roţile tunurilor, unde erau? De ce chiotul se prefăcuse în geamăt prin somn? Odihnă speriată, vis întrerupt de vedenii când sufletele se cheamă prin întuneric, din nevăzut. Scrisori rătăcite pe drumuri lungi, de la un mort a cărui mână, după ce scrisese, era acum în putreziciune când ajungea răvaşul. Scrisori unde, cu litere tremurate, copiii îşi trimiteau sărutul lor inocent, căutând în deşert omul cu pieptul sfărâmat de fier, cu degetele în iarbă, devenit hoit puturos, cu larve în globul ochilor. Şi cadavre fără nume, aruncate de-a valma în gropi, cu ceafa pe căpătâie de piatră. Şi cuţite retezând braţe cu osul zdrobit. Şi batalioane îngenunchind cu capul în piept sub rafale. Carne înveninată pe trupurile încă vii. Pleoape închise pe lumina ochilor opac sleită, dinţi încleştaţi, vine golite de sânge, carne amestecată cu postav, cu prund, cu rădăcini, cu sfărâmături de alamă.</p>
                  <p rend="justify">Acesta era războiul?</p>
                  <p rend="justify">O mare tăcere ghemui răsuflările şi nimeni nu mai înţelese.</p>
                  <p rend="justify">Toţi cunoşteau dintotdeauna altfel de moarte.</p>
                  <p rend="justify">O taină ori numai o nefericire ultimă, adăstând la capătul vieţii, undeva îndepărtat, unde gândul nici nu voia să se oprească. Pentru acest sfârşit cuminte, discret şi patriarhal, la fiecare margine de oraş ori de cătun se afla un cimitir la o parte: locaş întru odihnă eternă, cu flori cuvioase şi simple, cruci aliniate, cărări înverzite şi loc de îngenunchere unde deznădejdea învaţă pe încetul să se prefacă în resignare. Familiile de aci îi regăseau pe cei de acolo. Prietenii nu erau pentru totdeauna pierduţi. Şi cei care-au iubit încă veneau să cheme o umbră imaterială deasupra movilei unde, înlăuntru, materia era neantizată de viermi. Iar acum, acest lucru nou, absurd şi neînţeles! Moartea culegând de oriunde, într-ales trupurile cele mai sănătoase, minţile cele mai tinere, inimile cele mai calde şi morţii risipiţi în viroage şi la margini de drum, în mlaştini şi pe creste de stânci; pretutindeni unde nu mai pot fi regăsiţi să dea împăcarea omului cu misterul ultim: un mănunchi de flori tomnatice pe o cruce cu un nume săpat, unde să îngenunchezi.</p>
                  <p rend="justify">— Mamă, în toamna aceasta nu mai pleacă cocorii?</p>
                  <p rend="justify">Dar cine mai ştia unde s-au ascuns înspăimântate păsările cerului? Acum, sus, rotea un vultan cenuşiu şi stoluri de porumbei albi, iar din guşa lor lepădau jucăria înflăcărată, ca să ucidă copilul cu ochii albaştri şi femeia cu ochii plânşi.</p>
                  <p rend="justify">Bucureştii se dezmeticeau în mijlocul acestei spaime, după superbele-i bătăi cu flori…</p>
                  <p rend="justify">Convoaie nemaivăzute; camioane gonind către spitale; căruţe ţărăneşti, sărace şi fără frumuseţe, înşiruindu-se pe străzi; iar în locul limuzinelor şi faetoanelor, când un automobil spinteca repede mulţimea, alb de praf, cu roţile căptuşite de noroi, ochii desluşeau în praf şi în noroi o şuviţă subţire de sânge, încă nu deplin zbicită.</p>
                  <p rend="justify">Pe urmă trecu şi octombrie. Cerul se posomorî. Din burniţă se desprinseră alte fantome. Literele negre ale comunicatelor evocau numele atâtor plimbări de vară: Predeal, Rucăr, Bran, Câmpulung, Valea Oltului!</p>
                  <p rend="justify">Sunetele deşteptau în minte dimineţi cu mult soare, aburi destrămându-se pe vârfuri de brad, un automobil alergând sprinten, pe şosele în serpentină, schimbând la fiecare cotitură peisajul, vile la margine de poieni, o amintire, un râs, un şipot rece, un sărut furat, o fluturare de batistă; atâtea fericiri, atâta lumină, edenul pentru totdeauna pierdut!</p>
                  <p rend="justify">Acum, acolo, vuietul tunurilor clătina piscurile şi ăuia în văgăuni; fiecare braţ de pământ era păzit pe brânci, sub gloanţe care se înfigeau în cap, iar la Predeal, în gara prăbuşită, trupul soldatului încremenise sub cărămizi, strângând micile bilete colorate de vilegiatură în pumnul mort.</p>
                  <p rend="justify">Sub norii târându-şi pântecul negru aproape de pământ, în ploaia necontenită şi mucedă, se revărsa din strâmtorile văilor puhoiul uniformelor cenuşii. Drumurile se înnegriră de curgerea fără capăt. Un pod sărea în aer cu fiarele răsucite şi a doua zi capetele unite la loc lăsau să se scurgă mai adânc spre miezul ţării furnicile mărunte şi multe şi repezi.</p>
                  <p rend="justify">Înainte, sfărâmături de oaste, târând piciorul, cu drapelele strânse, cu cai betegi, cu chesoane lovite, soldaţi dormind în mers, sate în bejenie regăsind din nou alaiul tragic al cronicilor. În urmă, casele fără câini, uşile trântite în lături, fântâni sleite.</p>
                  <p rend="justify">Şi de tot în urmă, cu toate drumurile închise, rătăcitoare, întreaga oaste de la Cerna.</p>
                  <p rend="justify">Din noaptea umedă se lămureau umbre orbecăind, cu mişcări ireale de stafii.</p>
                  <p rend="justify">— Ce sat e ăsta, camarade?</p>
                  <p rend="justify">— Cine să-l ştie? Nu ne mai înţelegem unul cu altul… Parcă nu mai suntem oameni. Poate-i Grunjii, alţii zic că-i Răstoaca…</p>
                  <p rend="justify">— Ce unitate, camarade?</p>
                  <p rend="justify">— Divizia şaptesprezece, Regimentul cincisprezece Răz-boieni…</p>
                  <p rend="justify">— De unde veniţi?</p>
                  <p rend="justify">— Acum din urmă, de la Jii, să trăiţi!</p>
                  <p rend="justify">Ofiţerul vrea să-i întindă în întuneric pachetul de tutun, dar soldatul a dispărut înghiţit de noapte. Şi alte umbre se târâie în beznă, în scârţâirea de cară, în scrâşnetul de copite.</p>
                  <p rend="justify">Iar un câine latră undeva, pustiu.</p>
                  <p rend="justify">— Ce sat e ăsta, camarade?</p>
                  <p rend="justify">Locotenentul Virgil Probotă nu-şi mai simţea demult picioarele în cizme, mantaua udă atârna pe trup cu pulpa-nele îngreuiate de noroi, trupa bâjbâia pe marginea şanţului. Nici foame, nici sete, o singură dorinţă deznădăjduită: să doarmă, să doarmă… Undeva, întins sub un acoperiş, ferit de curgerea îngheţată care pătrunde în oase. I-a crescut barba ţepoasă şi roşcată. Demult din minte i-au pierit toate legile lui Linné, Harvey, de Vries. Cu indiferenţă îşi aminteşte că are nevastă, copil: Maria, Dinu… Toate s-au petre-cut în altă existenţă, sunt undeva, într-un trecut himeric.</p>
                  <p rend="justify">Acum e un fost om, târându-şi picioarele, fiecare cu câte două ocale de noroi, cu umerii încovoiaţi, cu înfăţişare îndobitocită; o vietate inclasificabilă în nici o categorie zoologică, un biet animal nefericit, izgonit, pândit, istovit, care vrea să-şi ghemuiaseă într-o scorbură ciolanele.</p>
                  <p rend="justify">Cele dintâi case. Un sat. O fereastră cu lumină. Ce caldă e o fereastră cu lumină! Mai sunt oare oameni care au case, un pat. Un jilţ la gura focului, unde să ţi se urce copilul pe genunchi şi să-i simţi obrazul fraged lângă obrazul tău?</p>
                  <p rend="justify">O momâie păşeşte peste şanţ, calcă alături.</p>
                  <p rend="justify">— Tu eşti. Mitrule?</p>
                  <p rend="justify">— Eu, s'trăiţi! murmură încet caporalul.</p>
                  <p rend="justify">— Ei, ce veste?</p>
                  <p rend="justify">— E Răstoaca – domnu locotenent! Batalionul doi a trecut înainte. Nu putem rămâne, tot satu-i ocupat…</p>
                  <p rend="justify">— Ce vorbă? Cum ocupat?</p>
                  <p rend="justify">— Artileria, domnu locotenent! Câte zece oameni într-o casă. Unde ajung, se „instalează” ca boierii. După ce au bătut cu tunurile în noi, nu mai încăpem de dânşii… Şi domnu maior a „constatat”, Zice să întindem corturile la margine…</p>
                  <p rend="justify">În ogrăzi, după gardurile de salcie, se aud caii ronţăind, glasuri de oameni. S-au aprins focuri.</p>
                  <p rend="justify">Umbrele, între flăcări şi noapte, se mişcă gigante. Unul dondăne un cântec de acasă.</p>
                  <p rend="justify">La cea din urmă lumină, Virgil Probotă nu mai poate răbda.</p>
                  <p rend="justify">— Mitrule!</p>
                  <p rend="justify">— Ordonaţi…</p>
                  <p rend="justify">— Intru aci. Mi se învârte tot înaintea ochilor. Trimiţi pe Costache la mine.</p>
                  <p rend="justify">— N-aveţi să găsiţi loc, domnu locotenent. Credeţi-mă, zău! Vă facem noi foc. Aci toţi stau claie peste grămadă… Vă fierbem ceai cu rum…</p>
                  <p rend="justify">— Îi scot afară! Au mers călări, pe chesoane…</p>
                  <p rend="justify">Virgil Probotă împinge duşmănos cu umărul poarta de leaţuri, care se deschide greu, descriind un început de circonferinţă în pământul ud. Îşi lasă jos gluga, să se vadă chipiul de ofiţer.</p>
                  <p rend="justify">Câţiva soldaţi dorm pe prispă. Caii moţăie în picioare. La lumina unei gazorniţe, un soldat, în tindă, lustruieşte o pereche de cizme ofiţereşti. Două ferestre cu ochiurile astupate de mantăi filtrează numai o aţă de lumină.</p>
                  <p rend="justify">Soldatul e dezbrăcat în tunică: a întins-o să se usuce. Când vede ofiţerul în prag, scoate cu greu mâna înfundată până dincolo de cot în cizme, lipeşte călcâile.</p>
                  <p rend="justify">— Trăiţi!</p>
                  <p rend="justify">— Bună, camarade. Un pat de dormit nu s-o fi găsind pe la voi, băiatule?</p>
                  <p rend="justify">— Nu se află, domnu locotenent…</p>
                  <p rend="justify">Apoi, văzând că Virgil Probotă pune mâna pe încuietoarea uşii, face un pas şi acoperă intrarea cu pieptul.</p>
                  <p rend="justify">— Vă rog, să iertaţi. Avem un domn ofiţer rănit greu…</p>
                  <p rend="justify">Virgil Probotă îi dă peste mână:</p>
                  <p rend="justify">— Am mai auzit povestea. E veche! Inventaţi alt-ceva…</p>
                  <p rend="justify">Trânteşte uşa de perete. Pe laviţă, un om întins drept, cu obrazul palid, învelit cu mantaua până la bărbie. Întoarce numai privirea albastră, înfiptă până atunci în grinzile tavanului. Miros de alcool, de eter, de iod.</p>
                  <p rend="justify">O ordonanţă culcată la picioarele laviţei sare uitându-se când la ofiţerul de la uşă, când la rănitul din pat, ca şi cum ar întreba: „Ce ordonaţi? Să-l aruncăm afară?”</p>
                  <p rend="justify">Ridică fitilul să mărească lumina.</p>
                  <p rend="justify">Virgil Probotă îşi scoase chipiul, încurcat. De data aceasta a dat greş. Un adevărat rănit. Nu simte compătimire pentru el, numai un fel de dezamăgire duşmănoasă. Atât de hotărât era să cucerească prin orice mijloace un culcuş cald, sub un acoperiş!</p>
                  <p rend="justify">Îşi rosteşte numele, gradul, unitatea, apropiindu-se de pat:</p>
                  <p rend="justify">— Te rog să mă ierţi… Patruzeci de kilometri pe jos fără oprire. Căutam un adăpost. N-am crezut ce spune soldatul. S-au învăţat să mintă. Vorbesc despre răniţi grav şi înlăun-tru îi găseşti stând la sfat, sau ofiţeri jucând cărţi…</p>
                  <p rend="justify">Rănitul scoate încet mâna, cu fereală, de sub manta, o întinde vorbind cu glasul tăiat, atât cât îi îngăduie pieptul străpuns, cu bucăţi de postav împinse în torace.</p>
                  <p rend="justify">— Nu e nimic… Mă numesc locotenentul Constantin Iliescu. Ia loc, te rog… Ioane, dă hainele la o parte… O să se găsească un colţ şi pentru dumneata. Aştept din moment în moment ambulanţa.</p>
                  <p rend="justify">Locotenentul Constantin Iliescu îşi înăbuşă tusea. Priveşte cu atenţie în grinzile afumate. Apoi, când tusea a trecut, după ce a dus batista cu pete roşii la gură, dă să zâmbească:</p>
                  <p rend="justify">— Am plecat cu un vagon pe care scria Bucureşti-Budapesta, patruzeci şi opt de ore! Şi-acum, iată!</p>
                  <p rend="justify">Virgil Probotă făcu un semn vag cu mâna, fără să găsească cuvinte.</p>
                  <p rend="justify">Toţi plecaseră într-un asemenea vagon, cu asemenea inscripţie.</p>
                  <p rend="justify">Ochii rătăcesc pe pereţii văruiţi alb, la icoana sfântului Nicolae, cu mănunchi de busuioc la candelă; un chilim vărgat, în fundul laviţei, zestrea fetei: perne şi plapome clădite până-n tavan. Afară se aud caii strănutând. Un cocoş deşteptat cheamă pe cel vecin, în noapte. Privirea lui Probotă se întoarse la rănitul întins, cu ochii albaştri sticloşi de durere.</p>
                  <p rend="justify">Titel Iliescu, prietenul lui Radu Comşa, primise astfel botezul războiului. Nu se tânguia, nu simţea părere de rău; în sfârşit, trăia altceva decât plictisul care-l mistuia înainte de a fi încercat ceva. „Statul” lui Vasile Breazu dăduse ordin: se supusese. Fără să crâcnească, întocmai ca şi Vasile Breazu, care lustruia cizmele în tinda de alături. Dar de ce atâta ruinare de prisos, atât prăpăd, atâtea vieţi?</p>
                  <p rend="justify">Ochii celor doi oameni se întâlniră şi se cercetară o clipă.</p>
                  <p rend="justify">Pe urmă, Virgil Probotă privi în pământ; Constantin Iliescu în grinda tavanului.</p>
                  <p rend="justify">Nu se cunoşteau. Poate nici nu se văzuseră vreodată. Erau totuşi apropiaţi, măcar prin această mare nefericire comună. O clipă au simţit trecând printre ei îndemnul acelor cuvinte puţine şi rare, care nu mai sunt articulaţii, ci sufletul liber, lăsat să curgă. Acum clipita trecuse. Tăcerea era între dânşii, din nou impenetrabilă şi indiferentă. Cum e între toţi oamenii, ronţăită de tictacul mărunt al ceasului pe masă, la căpătâi, de şiroitul ploii în streaşină.</p>
                  <p rend="justify">Virgil Probotă se văzu de prisos şi grotesc, acolo, pe marginea lăzii, cu chipiul pus pe genunchi, cu cizmele grele de noroi, din care se întinsese pe podea un şerpişor negru de apă. Se ridică.</p>
                  <p rend="justify">— Încă o dată, mă ierţi. Un rănit… înţeleg.</p>
                  <p rend="justify">— De ce? Se poate improviza un pat.</p>
                  <p rend="justify">— Mulţumesc! Găsesc aiurea. Avem corturi. Îţi urez însănătoşire repede…</p>
                  <p rend="justify">Pe urmă, întorcându-se:</p>
                  <p rend="justify">— Îţi pot fi de vreun ajutor?</p>
                  <p rend="justify">Rănitul clătină capul.</p>
                  <p rend="justify">— Am camarazi, băieţi de inimă. Îngrijesc dânşii… Sunt plecaţi la ambulanţa diviziei… A noastră s-a sfărmat într-un şanţ.</p>
                  <p rend="justify">Locotenentul Probotă ieşi în vârful picioarelor; locotenentul Iliescu privi iar neclintit în grinda tavanului.</p>
                  <p rend="justify">Soldatul micşoră la loc lumina lămpii.</p>
                  <p rend="justify">Cel din tindă isprăvise de lustruit cizmele. Bea acum ceva fierbinte dintr-o gamelă care fumega.</p>
                  <p rend="justify">Afară, din negrul umed, înaintă caporalul.</p>
                  <p rend="justify">— Tot aici eşti, Mitrule?</p>
                  <p rend="justify">— Trăiţi, domnu locotenent, v-am aşteptat! Ştiam că o să vă întoarceţi. Vă facem noi un ceai, d-ăla grozavul! Rum are don sublocotenent. Pentru foc, ne-au dat aşchii uscate flăcăii ăştia…</p>
                  <p rend="justify">Doi soldaţi salutară din întuneric.</p>
                  <p rend="justify">Virgil Probotă îşi trase peste chipiu gluga udă.</p>
                  <p rend="justify">Iar a doua zi, înainte de luminatul, de ziuă, în semiîntunericul murdar, cu pâcla îmbibând vâscoasă hainele, trupa se târî mai departe pe drumul la capătul căruia se aflau undeva Bucureştii.</p>
                  <p rend="justify">Alţi Bucureşti decât cei dintotdeauna. Rafturile magazinelor golite. Mahalalele înghemuind coadă la brutării, de cu noapte. Calea Victoriei pustiită de norodul plimbăreţ de altădată. Nopţile spintecate de săbiile iluminate ale proiectoarelor.</p>
                  <p rend="justify">Cleştele se strângea. Fiecare spărtură de front îi împuţina zilele. A învăţat să nu mai sărbătorească nici o victorie, să n-o mai aştepte.</p>
                  <p rend="justify">Generalii scoşi din comandă, numirea altora proaspeţi au adus o bucată de vreme nădejdea unui salvator roman epic, providenţial personaj, care să răstoarne magic soarta bătăliilor. Pe urmă, nici în aceasta nu mai crezu nimeni. Trenurile cărau spre Moldova şi mai departe, spre Caucaz, spre Crimeea, spre Cherson, războinicii cei mai înfocaţi, şi lăzile cu argintării şi cutiile de pălării şi căţeii cucoanelor.</p>
                  <p rend="justify">Ministerele erau pe jumătate golite. Îşi trimiseseră arhivele la Iaşi.</p>
                  <p rend="justify">— Când pleci? Cu cine pleci?</p>
                  <p rend="justify">Întrebatul răspundea grăbit, evaziv, cu un semn vag al mâinii; ascunzându-şi fricos „învârteala”, să nu i-o descopere şi celălalt, ca să-i calce pe urme.</p>
                  <p rend="justify">Radu Comşa nu mai trecea decât un ceas pe la minister. Biroul fiinţa numai pe hârtie.</p>
                  <p rend="justify">Câţiva plecaseră înainte cu ordine şi compartimente speciale, în vagoane oficiale.</p>
                  <p rend="justify">Domnul Bârzotescu uita să ofere ţigări din tabacherea cât un geamantan. Cu mustăţile pleoştite, nu-şi mai freca mâinile exclamând: Bravo, perfect! Acum, când îşi sufla nasul în batistele cadrilate, în locul formidabilei detunături de canonadă scotea un sunet împuţinat, rebegit şi ridicol, ca plesnitura unui pistol de soc.</p>
                  <p rend="justify">— Când pleci, domnule Comşa? Familia Vardaru a început să împacheteze?</p>
                  <p rend="justify">Familia Vardaru începuse să împacheteze; cel dintâi vagon şi cele dintâi camioane plecaseră la Iaşi, la casa bătrânească, unde aşteptau Cora şi Ralu Vardaru, surorile lui Mihai.</p>
                  <p rend="justify">Alexandru Vardaru străbătea neobosit drumurile la cele trei moşii din Muntenia, ale lui şi cea a colonelului Pavel Vardaru, organizând convoaiele care trebuiau să plece, lăsând oamenii de încredere, împărţind hambarele serviciilor de manutanţă şi ţăranilor.</p>
                  <p rend="justify">Într-o dimineaţă de la sfârşitul lui noiembrie, automobilul gâfâia greu pe şoseaua judeţeană desfundată de ploi, spre Arpăşeşti.</p>
                  <p rend="justify">Ploaia curgea purtată în pale de vânt.</p>
                  <p rend="justify">Totul era de culoarea leşiei, posomorât şi mortuar. Soarele nu se mai arătase de săptămâni. Îl bănuiai numai, dincolo de plumburiul norilor, stins şi răcit. Zarea era fără nici o dungă de pădure. Abia ondulată de movili golaşe. În fund, spre răsărit şi miazăzi, începea Bărăganul.</p>
                  <p rend="justify">Maşina se încrucişa cu pâlcuri de infanterişti, grupuri răzleţe de călăreţi, batalioane ruseşti, rătăcind agale, ostenite. Câmpul era negru, pustiu; porumbul necules putrezea vânăt şi ţărna ogoarelor zbura câteodată, în bulgări moi, din copitele unei ştafete care tăia drumul de-a dreptul.</p>
                  <p rend="justify">În fundul automobilului, numai pe jumătate apăraţi sub capota de pânză impermeabilă, Alexandru Vardaru şi Radu Comşa tăceau, înfăşuraţi în blănuri. Mai rămâneau atât, Arpăşeştii, şi toată averea Vardarilor era pusă la adăpost, aşa cum se putea pune ceva la adăpost pe aceste vremuri. Alexandru Vardaru îşi număra în minte etapele unde trebuiau să poposească cirezile de vite în drum, se întreba unde vor încăpea la conacul de la Chioaia, de lângă Iaşi, atâta puzderie de vaci, de cai, de oi, care, căruţe, maşini, câte mânase de la cele trei gospodării de aci.</p>
                  <p rend="justify">Radu Comşa, cu obrazul bătut de ploaia rece, cu pleoapele strânse sub înţepăturile vântului, se lăsa purtat de gândurile care întotdeauna izvorăsc nehotărât şi neisprăvit, când mergi drum lung, în ploaie, cu orizontul încins pretutindeni de neguri, populat de fantasme.</p>
                  <p rend="justify">Nici vorbă nu mai putea fi de front, de renunţare la ordinul care-l ţinea în serviciul vag şi lipsit de orice eroism. Ar fi însemnat într-adevăr, de această dată, o bravură copilărească. Un pai mai mult, aruncându-se de bunăvoie în puhoi. Cu ce folos? Într-al cui folos?</p>
                  <p rend="justify">Şi roţile săltau înainte peste bolovani, se înfundau în mocirle, motorul gâfiia astmatic, respira înviorat când scăpa pe o postată de drum mai neted.</p>
                  <p rend="justify">Dar Alexandru Vardaru ce gândea la aceasta? Cum îl judeca? Nu era oare în adâncul tuturor gândurilor o umbră, un început, o bănuială măcar de uşor dispreţ pentru omul valid care se lăsa atât de uşor alintat de o soartă prea generoasă?</p>
                  <p rend="justify">Radu Comşa se răsuci pe jumătate în blana care-l înţepenea, să citească pe faţa lui Alexandru Vardaru bănuiala acestei judecăţi. Vardaru, clătinat pe pernele moi, îşi scoase ţigara de foi din gură şi blestemă:</p>
                  <p rend="justify">— Afurisit drum! Nu mai ajungem în dimineaţa aceasta.</p>
                  <p rend="justify">Rămase în urmă o companie înşirată în turmă: ofiţerii păşind pe cărarea de la marginea şanţului, negri de noroi, cu mantăile descheiate, cu capetele în jos, posomorât convoi!</p>
                  <p rend="justify">Radu Comşa gândi: „Unul dintre aceştia ar fi trebuit să fiu eu! Şi merg liniştit, confortabil înfundat în perna moale, învelit în blana caldă, ferit de toate riscurile şi de riscul ultim, acel de unde nu este nici o scăpare.”</p>
                  <p rend="justify">Alexandru Vardaru păru că-i ghiceşte gândurile. Îi puse palma înmănuşată pe genunchi:</p>
                  <p rend="justify">— Ai fi vrut să fii în locul lor? Ai? Mărturiseşte… Ţi-am citit în ochi… Ca să te ducă la moarte sigură şi inutilă un general imbecil care socoate războiul o manevră, doar ceva mai dezordonată…</p>
                  <p rend="justify">Radu Comşa îşi deschise blana, ca să-l bată vântul şi ploaia. De când aştepta explicaţia aceasta!</p>
                  <p rend="justify">— Domnule Vardaru, de mult simt o piatră pe suflet…</p>
                  <p rend="justify">— E un bagaj incomod pe vremurile acestea! râse Vardaru, ţinând ţigara departe şi privind-o cu luare-aminte să nu-i sfărâme scrumul în hurducăturile maşinii.</p>
                  <p rend="justify">Gluma căzu duş rece peste pornirea lui Comşa.</p>
                  <p rend="justify">Tăcu o clipă, apoi încercă să reia firul, fără nici un entuziasm:</p>
                  <p rend="justify">— Nu ştiu dacă e un bagaj incomod! Dar, domnule Vardaru, omeneşte vreau, înaintea altora, să mă stimez eu. Ca să te aştepţi la cruţarea aproapelui, trebuie mai întâi să fii tu sever cu tine însuţi…</p>
                  <p rend="justify">— O-la-la! Eşti confuz, Radule… Nu pricep! Intrăm în domeniul obscur al aforismelor; Marc Aureliu, Rochefoucauld, Schopenhauer…</p>
                  <p rend="justify">Apoi, văzând figura mâhnită a lui Comşa, îl bătu pe genunchi:</p>
                  <p rend="justify">— Haide, Radule, spune! Gluma, chiar stupidă, e câteodată singurul mijloc ca să rezişti deprimării. Santinelele îşi sprijină bărbia în baionetă, ca să nu adoarmă… Vezi că m-am molipsit şi eu de genul aforistic? Treci peste această contradicţie.</p>
                  <p rend="justify">— Spuneam de severitate faţă de tine însuţi… Mă simt jenat în situaţia aceasta neclară, pe care dumneata ştii mai bine ca oricine altul că n-am căutat-o. Am acceptat-o numai. Dar şi acceptarea, câteodată! În ochii soldaţilor şi ai ofiţerilor pe care roţile îi împroşcau adineauri, era greu să citesc? O reflecţie firească şi legitimă: „Iată un om tânăr, voinic, fără nici o meteahnă. Călătoreşte confortabil. Fără nici un risc. Pentru el toate amărăciunile noastre nu există. E un ora pus la adăpost, unul din cei câteva mii de oameni puşi la adăpost. Şi toţi ştim de ce fel de providenţă puşi la adăpost!”</p>
                  <p rend="justify">Un hop scutură maşina şi scrumul ţigării lui Alexandru Vardaru căzu, ceea ce pentru un fumător de havane ia proporţiile unei catastrofe.</p>
                  <p rend="justify">Vardaru îşi privi consternat ţigara decapitată, apoi o aruncă în noroi.</p>
                  <p rend="justify">Se întoarse cu totul spre Radu Comşa, vorbind cu alt glas, îmblânzit, pe care puţini i l-ar fi recunoscut:</p>
                  <p rend="justify">— Radule, înţeleg perfect! Ştii bine că înţeleg mai multe decât vreau uneori să par… Dar deschizi o discuţie inutilă. O boală rusească: să iei sufletul, să-l storci, să-l învârţi, să-l torturezi până rămâne o biată cârpă cu urmele degetelor pe el. Tu socoţi războiul terminat? Poate să dureze un an, mai mult. E un război de epuizare. Va veni rândul tuturor. Nici eu nu te-aş opri! M-ar mâhni chiar, dacă aş fi nevoit să-ţi spun eu atunci: „Radule, acum da! E timpul, ai datoria…” Ştiu însă că aceasta n-o să fiu nevoit s-o fac. Dar acum ce-ar folosi – hai să-i zicem – eroismul tău? S-o înşiri prin noroaie ca nefericiţii de adineauri? Nu ştiu unde merg, de ce, până când… Un deprimat mai mult, Ai idee măcar unde ţi-e regimentul? N-ar fi ridicol să te prezinţi: „Am venit să iau parte la epopeea eroică a retrage-rii…” şi după aceea un imbecil să te uite, cu unitate cu tot, în cine ştie ce păragini, ca să măreşti convoiul prizonierilor? Priveşte toate situaţiile, fără de panica din jurul nostru! Calm… Are să-ţi vină rândul şi o să fiu mândru de tine, Radule, sunt sigur, tot atât cât de Pol, pe care l-ai văzut cum, sub jemanfişismul lui incorigibil, s-a arătat cu simplitate brav şi logic şi consecvent cu el însuşi: a luat viaţa în glumă; e oare moartea pentru el ceva mai serios? Până atunci, de ce însă acest hamletism? Trebuie? Nu trebuie? E bine? Nu e bine? Gângăveală de abulici incapabili să se hotărască la o acţiune precisă! Eu văd viaţa jalonată cu puncte de reper sigure: aceasta trebuie să o fac, aceasta nu! Am un singur criteriu. Morala mea! Cred în ea, nu mă îndoiesc. Judecata mea mă absolvă de a tuturor…</p>
                  <p rend="justify">Radu Comşa tăcea, privind în noroiul drumului, din care stropii de sub roţi săreau ca lăcustele. Simţea uşurarea care se destinde întotdeauna când gândurile tale ţi le rosteşte altul, să-ţi adoarmă cele din urmă îndoieli.</p>
                  <p rend="justify">Alexandru Vardaru aprinse altă ţigară şi cuprinse cu ochii întinderile învăluite în neguri.</p>
                  <p rend="justify">— Ne apropiem…</p>
                  <p rend="justify">Apoi, după o tăcere lungă:</p>
                  <p rend="justify">— Ne apropiem şi acum e rândul meu, Radule, să-mi adun toate silinţele ca să birui o mare mâhnire. Tu ştii… Arpăşeştii erau moşia Elenei. Aci am trăit cei dintâi ani de căsnicie. Aci s-a născut Luminiţa… Era o moşie părăginită. Abia îşi acoperea dobânzile datoriilor. Bătrânul Arpăşeanu, socru-meu, era om moale, nehotărât, incapabil de energie; decât să ridice pe piloţi un hambar pornit la vale, se văieta o lună că i se ruinează gospodăria. Un al doilea Pol! Am ridicat tot de la pământ, ca şi la Făloasa. Casele oamenilor erau după pilda conacului. Ruină, garduri sparte, bordeie, viaţă de troglodiţi… În cinci ani au devenit un sat model. Toate casele împrejmuite, acoperite cu tablă, livezi, plante furajere. Le-am făcut bancă. Am adus vite de rasă, stupi; tot ce-am văzut aiurea, unde fiecare palmă de pământ e stoarsă de tot ce poate fructifica. La început oamenii se dădeau greu la brazdă. Mormăiau ca şi bietul Arpăşeanu! Îi scuturam din dulcea lor somnolenţă. Am avut, pot spune, un început de rebeliune. Pe urmă, s-au convins. Au înţeles, când au văzut câte kile la pogon dă moşia boierească, ce preţ au vitele, ce spor aduce secerătoarea mecanică… Ai să vezi satul, conacul, moşia… O muncă de om! Nici nu-ţi închipui satisfacţia, când ceva a crescut din voinţa ta. Ca un pom răsădit. Cine spunea aceasta? Confucius ori nu ştiu ce asiatic: „Cine a plantat în viaţă un pom n-a trăit degeaba!” E o faptă a ta, nu o vorbă! Şi acum trebuie să le părăsesc toate! Să se aleagă cine ştie ce! E moşia Luminiţei. Are să fie a ta. Aci şi-a petrecut vacanţele de şcolăriţă. În came-ra ei nici un lucru nu e clintit. În fiecare toamnă, până în anul acesta, venea aci măcar o lună… O iubesc slugile, oamenii, o recunosc câinii, caii din grajd. Şi din toate acestea ce vor face ei, mâine? E aci şi mormântul Elenei… Iată, Radule, cum devii sentimental, chiar când vrei să dai la alţii lecţii de fermitate!</p>
                  <p rend="justify">Alexandru Vardaru se sili să zâmbească, persiflându-şi această slăbiciune de o clipă.</p>
                  <p rend="justify">Dar nu izbuti şi nu mai încercă.</p>
                  <p rend="justify">Trăgea din ţigara de foi, fără să mai ia aminte la scrumul desprins la fiecare clătinare nervoasă de mână. Radu Comşa îl simţea alături, mai mult decât îl observa. Aşadar şi în omul acesta activ, aspru, tiranic, se ascundea, pitită, o floare fragilă a himerei. Pasiunea energicilor: nevoia de a domina realitatea, de a scormoni puterile latente, de a crea ceva dezinteresat: stupii ţăranilor, livezile, „satul model”! Vorbea despre ele cu alt glas. Cine-ar fi recunoscut pe omul temut, cu cleştele vorbei neîndurat, de care tot atât se intimida domnişoara Betty, dactilografa, ca şi Mariţa, slujnica, cu ochii de culoarea pelinului veşted, ca şi adversarii de la bară, ca şi cei din parlament?</p>
                  <p rend="justify">Maşina intrase pe hotarul moşiei.</p>
                  <p rend="justify">Alexandru Vardaru se îndreptă de mijloc să privească miriştile cu ochi de stăpân. O clipă fu nemulţumit că vede o pârloagă încă nearată, cum poruncise; apoi amar îşi aminti că acum e de prisos. Porumburile erau culese. În jurul unor girezi de paie, în mijlocul miriştei ţepoase şi vinete, încolţiseră pete verzi de grâu, din boabele scăpate în pleavă la treier. În tufişurile de măcieş de la marginea drumului fugi un animal cenuşiu. Fructele roşii, ude de apă, luceau – cercei de mărgean.</p>
                  <p rend="justify">Satul se ivi din pânza ploii, cu gardurile de nuiele meşteruit împletite, cu livezile plantate geometric; pomi înşirându-se din fiece parte în linie dreaptă şi în diagonală; casele la o parte, cerdacuri cu stâlpi vopsiţi, ferestre largi, glastre. Conacul se afla în celălalt capăt. La primărie opri o clipă. Vardaru porunci străjerului:</p>
                  <p rend="justify">— Să vie Iacovachi la curte! Şi şeful de post. Hait, trap!</p>
                  <p rend="justify">Câţiva soldaţi în ogrăzi. Cai militari pe ici-colo, cu frâul prins într-un stâlp de poartă.</p>
                  <p rend="justify">La curte, când se deschise poarta, argaţii ţâşniră din toate cotloanele. Maşina viră între pini, plopi şi tei, pe şoseaua curbă, cu prundiş şi nisip galben, bătătorit şi spălat de apă ca un drum gudronat.</p>
                  <p rend="justify">Opri înaintea peronului; până să se desfacă din blăni, jupâneasa era gata cu cheile.</p>
                  <p rend="justify">— Ce veste, Varvaro? Ce-ţi fac copiii?</p>
                  <p rend="justify">„Copiii” erau orătăniile de toate rasele, colecţionate de Vardaru din toate expoziţiile: gâşte gigante şi cocoşi pitici, păsări împintenate şi cu crestele ascunse de coafuri enorme, o adevărată grădină de aclimataţiune pentru care Varvara arăta mare orgoliu.</p>
                  <p rend="justify">— Sărut mâna, boierule…! Dumneavoastră să ne aduceţi veste, că pe noi ce ne-ajută mintea să ştim? Copiii?</p>
                  <p rend="justify">Aci obrazul Varvarei se lumină ca şi cum ar fi fost vorba de autentice odrasle.</p>
                  <p rend="justify">— Copiii sunt bine, sănătoşi! Nu ne-a pierit nici un pui şi Prinţesa.</p>
                  <p rend="justify">— Prinţesa era păuniţa. – ne-a scos unul alb… Parc-a ştiut pofta duduii Luminiţa, să aibă un păunaş alb…</p>
                  <p rend="justify">Argaţii făcură cerc, cu pălăriile în mână.</p>
                  <p rend="justify">— Ce e cu voi, Năstase, Eftimie, Simioane? Şi tu, urî-tule, de ce te-ai ras pe cap?</p>
                  <p rend="justify">— Îl ia la Moldova! Contingentu 919, aşa-i ordinul de la domnu şef dă post.</p>
                  <p rend="justify">— Hai, puneţi-vă căciulile în cap şi nu mai căscaţi gura. La treabă! Vă chem acuşi… Unde-i Tomulescu?</p>
                  <p rend="justify">— Domnu administrator e pân' la ocoale cu notaru. Ordin să facă numărătoarea vitelor…</p>
                  <p rend="justify">— Daţi fuga unul să-l cheme! Să vină şi notarul.</p>
                  <p rend="justify">Când împingea uşa să intre, unul îndrăzni pentru toţi ceilalţi, care nu se clintiseră:</p>
                  <p rend="justify">— Boierule, oare vin ghermanii? Zice că să pice dă pă o zi pă alta.</p>
                  <p rend="justify">— Şi-ai să-i opreşti tu cu furca, dac-or fi să vină, Năstase? Lăsaţi acum. Am spus că vă chem… Varvaro, apă de spălat şi pune să fiarbă samovarul pentru ceai. Ai grijă de Neculai!</p>
                  <p rend="justify">— Lăsaţi, că de ceai porunceşte el ca şi dumneavoastră şi mai dihai încă!</p>
                  <p rend="justify">Între slugile de la Arpăşeşti şi şofer dura o veche ostilitate, din pricina ierarhiei domestice.</p>
                  <p rend="justify">Neculai purta haine nemţeşti, aştepta să fie servit, fuma ţigări gata, cu carton şi la o adică ce mare ispravă fă-cea? Se plimba cu automobilul ca un boier. Striga numai din goana lui: Deschide poarta! Închide poarta! Şi speria găinile satului; dacă nu cumva mai şi strivea sub roţi o seamă din ele.</p>
                  <p rend="justify">Într-o jumătate de ceas erau spălaţi, focul trosnea în sobă, ceaiul aburea şi în jurul jupânesei două fetişcane dădeau zor.</p>
                  <p rend="justify">După ce-şi deşertă paharul, cu gândul în altă parte, Alexandru Vardaru se ridică:</p>
                  <p rend="justify">— Lipsesc un moment, Radule! Poate vrei să vezi camera Luminiţei, până mă întorc? Varvaro, deschide ietacul duduii! Oamenii să aştepte!</p>
                  <p rend="justify">Jupâneasa îl conduse pe Radu în camera Luminiţei. Cu înţelegerea servitorilor, care ghicesc îndată fără să întrebe, ştiau acum toţi că boierul venise cu logodnicul duduii.</p>
                  <p rend="justify">Varvara trase perdelele la o parte, deschise o fereastră:</p>
                  <p rend="justify">— E cam închis aerul, conaşule! Cu atâtea ploi, au crescut zbârciogi şi-n piatră seacă.</p>
                  <p rend="justify">Înnodă sfoara storului.</p>
                  <p rend="justify">— Boierul s-a dus la mormântul duducăi! Aşa face întotdeauna când vine: întâi acolo, pe urmă celelalte…</p>
                  <p rend="justify">Aşeză colţul unei feţe brodate pe masă.</p>
                  <p rend="justify">— Iaca masa duduii, dulăpaşul cu cărţi. Are şi caietele de şcoală în raft… Sub ochii mei a crescut de când era atî-tica. Am ţinut-o în braţe de când trăia biata duduca, Dumnezeu s-o odihnească! Era un pui dă diavol, să nu-ţi închipui, numai în drăcii o ţinea… Acum a crescut, e domnişoară în toată puterea cuvântului… Dar face un haz când îi aducem aminte! Să mă iertaţi, trebuie să mă întorc la bucă-tărie…</p>
                  <p rend="justify">Rămas singur, Radu cercetă cu o curiozitate lacomă ietacul acesta de fată, cu împletituri de şcolăriţă, cu monograme pe mescioare, cărţi de premiu cu legătura aurită. Aventurile tânărului Telemac, biblioteca roză, desene şi pasteluri: câteva fructe, o creangă de trandafir cu un fluture, un cap de madonă. Picturi naive şi stângace, care nu lipsesc niciodată din arhiva unei absolvente de pension.</p>
                  <p rend="justify">Deschise un caiet cartonat, învelit cu hârtie albastră, cu marginile liniate roşu: Caiet de Caligrafie al elevei Luminiţa A. Vardaru, cl. II primară, 1905. „Buturuga mică răstoarnă carul mare. România e ţară agricolă. Mila e un sentiment nobil. Răbdarea e mama tuturor virtuţilor.” Alte caiete. Teze. Caiet de probleme: geometria în spaţiu. Şi caiet de compoziţii în limba română. Clasa IV secundară, anul 1911: „O dimineaţă de primăvară la ţară…” „Natura în poezia populară…” Câteva flori presărate, pansele, panglici cu violete pictate.</p>
                  <p rend="justify">Radu Comşa se aşeză la biroul de la fereastră. Aici cî-teva cărţi noi, probabil lecturile din vara trecută: Rene Boylesve, Loti, Henri Duvernois, Gerard d'Houville, Colette, Galsvorthy… Cerneala uscată pe fundul călimării de cristal. Peniţele ruginite. Un album cu desene, aforisme, nume de colege, de prietene, iniţiale şi maxime: „Il n'y a d'amour vivant qu'un amour menacé.” „Dans tout premier amour, on aime deja avant d'aimer.” „Les coeurs délicats sont partout en pays ennemi.”</p>
                  <p rend="justify">Scrisul era al Luminiţei. Nu-i bănuise această predilecţie pentru aforistica atât de puţin simpatizată de Alexandru Vardaru.</p>
                  <p rend="justify">Şi versuri:</p>
                  <p rend="justify">Et le bassin au ciel sans îge Offre le miroir pur de l'eau Pour qu'il y mire, en leur voyage…</p>
                  <p rend="justify">Le vol celeste du nuage Et l'aile souple de l'oiseau.</p>
                  <p rend="justify">La spate simţea prezenţa Luminiţei, avea senzaţia mâinii uşoare pe umăr, surprinzându-l în această percheziţie profanatoare. Cum i-ar smulge albumul, gata să zgârie ca o pisică!</p>
                  <p rend="justify">Şi toate acestea vor fi ale lor, ale lui, cu tot cu Luminiţa: „Il n'y a d'amour vivant qu'un amour menacé”</p>
                  <p rend="justify">Desigur, altfel visase Luminiţa să-l aducă aci, să-i arate ea cărţile, caietele, amintirile de şcolăriţă, locurile strate-gice unde se retrăgea pentru a pune la cale farsele de copil zvânturat, banca din grădină, unde a visat după cele dintâi romane, cu volumul pe genunchi şi cu ochii închişi, ca ochii de pisică la amiazi: „prinţul şarmant, tu urâtule, puah…”</p>
                  <p rend="justify">Radu Comşa duse la buze un cuţit de fildeş pentru tăiat foile, fiindcă nu e cu putinţă, când fusese pe gânduri, să nu-l fi dus tot aşa la buze şi Luminiţa. Îi era sufletul plin de dân-sa. Toate obiectele acestea banale se învăluiau în emoţie.</p>
                  <p rend="justify">O regăsea astfel în minte, în inimă, mai întreagă decât în imaginea de până acum. Mai creştea încă o dată în el, aşa cum crescuse de la caietul de caligrafie „Buturuga mică răstoarnă carul mare”, până la manualele spălăcite, la primele reflecţii asupra vieţii: „Les coeurs délicats sont partout en pays ennemi”.</p>
                  <p rend="justify">Şi minunea aceasta unică, un trup, un suflet, crescuse pentru el; tot misteriosul proces care an de an dezbrăcase câte o foaie a crisalidei ca să-i dea pe Luminiţa de astăzi, toate fuseseră pentru dânsul! Şi Varvara, care o legănase în braţe; şi Alexandru Vardaru, care veghease cu încordarea sălbăticiunilor de pădure pentru puii lor încă firavi; toţi, pentru el o ocrotiseră, tremuraseră… Ce făcuse să merite aceasta?</p>
                  <p rend="justify">Alexandru Vardaru intră şi înainta câţiva paşi în odaie, cuprinzând într-o singură privire decorul Luminiţei.</p>
                  <p rend="justify">Ochii săi ocoliră ochii lui Radu. Şi-i simţea încă tulbu-raţi de gândurile de adineaori, la mormântul Elenei.</p>
                  <p rend="justify">În gene, pe păr, pe obrazul cu trăsături tari, mai avea încă o pulbere măruntă de ploaie.</p>
                  <p rend="justify">Îşi scutură gâtul scurt, cum ar fi scuturat apăsarea unui jug cu care nu era deprins. Frecându-şi mâinile, călcă mai apăsat, ca prin gesturile exterioare să-şi recapete energia lăuntrică:</p>
                  <p rend="justify">— Putem merge, Radule! Aşteaptă oamenii în ploaie… M-am gândit. Din casă nu scot decât câteva lucruri; de aci, ale Luminiţei şi din camera Elenei. Obiectele, cum s-ar spune, de o valoare sentimentală… Celelalte, cum le-o fi norocul! Şi argintăria, covoarele, pun să le zidească în pivniţă. Tocmai se întâmplă să avem material rămas de acum trei ani, când am făcut bazinul din grădină… Biata Lumi-niţa! Ea, care ţinea să nu i se clintească un lucru din „muzeul ei sentimental”!</p>
                  <p rend="justify">Observă un tablou acăţat strâmb. Îl îndreptă, din obiceiul său să vadă totul în ordine; se dădu un pas îndărăt ca să verifice dacă l-a aşezat bine.</p>
                  <p rend="justify">Apoi, îndată îşi aminti că e inutil acum.</p>
                  <p rend="justify">Avu un sentiment ciudat: o clipă, impulsia să-l strâmbe la loc, ca şi cum ar fi anulat aşa gestul de prisos.</p>
                  <p rend="justify">— Ai văzut parcul? întrebă, arătând spre fereastră. De altfel o să ai vreme după-amiază, mâine…</p>
                  <p rend="justify">Radu Comşa nu prinsese decât o impresie fugitivă din priveliştea pe care se odihneau desigur întotdeauna ochii Luminiţei: grădina cu alei galbene în cernerea ploii, boschetele de arbuşti desfrunziţi, în care negura se acăţa în scame, trei tei pitici, punând în fumuriul toamnei pete verzi-albăstrii.</p>
                  <p rend="justify">Afară, în jurul peronului, era adunat tot satul: primarul, notarul, şeful de post, oamenii curţii, moşnegi şi femei, chemaţi şi nechemaţi. Veniseră toţi să aştepte cuvânt de dezlegare de la omul care-i descurcase până acum din toate păsurile, chiar dacă îi globise, nu o dată, cu asprime, la munci de robie.</p>
                  <p rend="justify">— Stăm aci, ori mergem undeva la adăpost, sub o şură?</p>
                  <p rend="justify">— Stăm aici, boierule! Cu ploaia ne-am împăca noi, că-i de la Dumnezeu! Cu celelalte mai greu, că sunt d-ale oamenilor…</p>
                  <p rend="justify">Şi se strânseră cu gâturile lungite, să-i soarbă cuvintele.</p>
                  <p rend="justify">Alexandru Vardaru vorbi mai întâi gospodarilor şi autorităţilor. Le dădu sfaturi ca pentru aceste vremuri grele; dar sfaturi care sunau aspre, ca poruncile. Ordonă primaru-lui să împartă tot ce se afla în magaziile moşiei, dacă nu le ridică armata până în ultima zi. Celelalte nu mai erau în puterea lui, nici a oamenilor.</p>
                  <p rend="justify">Pe urmă, cu argaţii, vătafii şi administratorul trecu la grajduri, la şoproane, la ocoale şi la hambare, să socotească din ochi convoaiele care trebuiau să plece de a doua zi în zori: tamaslâcurile de boi, cirezile de vaci, turmele de oi, carele. Alese oamenii. Însemnă numele, să completeze hârtiile de la Ministerul de Război şi de Interne, care aveau să le deschidă toate drumurile şi să le ferească de neajunsuri.</p>
                  <p rend="justify">Când după două ceasuri se întoarse, oamenii tot mai aşteptau înaintea peronului.</p>
                  <p rend="justify">— Avem o rugăminte, boierule! Să ne primiţi şi vitele noastre cu ale curţii… Alegem fruntea şi, ce-or îndura ale dumneavoastră, să pată şi ale noastre… Dăm flăcăii!</p>
                  <p rend="justify">— Bine, bade Ilie, cum îţi închipui dumneata că o să purtăm grijă la atâta amar de dobitoace? Unde să le găsesc adăpost, nutreţ, când nici pentru-ale mele nu ştiu dacă…</p>
                  <p rend="justify">— Boierule, ştiţi că ele-s toată puterea noastră… Dacă ni le-or lua oastea duşmană, putem zice c-am pierit şi noi!</p>
                  <p rend="justify">— Dă o molimă peste ele. Să port eu răspunderea?</p>
                  <p rend="justify">— Mai molimă decât duşmanul!</p>
                  <p rend="justify">— Vi le rechiziţionează armata…</p>
                  <p rend="justify">— Dacă-s cu ale dumneavoastră, nu le mai rechiziţionează, să fie ele zece armate!</p>
                  <p rend="justify">—  Le prind germanii…</p>
                  <p rend="justify">— Dacă le-or prinde pă cele boiereşti, le-or prinde şi p-ale noastre.</p>
                  <p rend="justify">Alexandru Vardaru văzu că n-o scoate la capăt:</p>
                  <p rend="justify">— În sfârşit, lăsaţi! Mă mai gândesc. Până diseară vă dau răspunsul…</p>
                  <p rend="justify">— Va să zică le primiţi?</p>
                  <p rend="justify">— Cum va să zică le primesc? Am spus că am să văd! Asta e tot!</p>
                  <p rend="justify">— Boierule, vă faceţi mare păcat cu noi! După ce ne-aţi împuns cu sulă-n coastă să ne ridicăm la viaţă mai dă doamne-ajută, că trăiam în neştiinţă şi sălbătăcie, ca fiarele codrului, acuma, boierule, ne lăsaţi aşa, în voia urgiei, să ne scufundăm?</p>
                  <p rend="justify">Omul stătea cu pălăria în mână, înaintea celorlalţi, cu părul sur în ploaie şi la fiecare vorbă întorcea ochii către cei de la spate, să capete îmbărbătare.</p>
                  <p rend="justify">Hotărârea lui Alexandru Vardaru slăbea. Aceasta complica tot planul lui.</p>
                  <p rend="justify">Vorbi răstit, ca să curme odată:</p>
                  <p rend="justify">— Bade Ilie, am vorbit româneşte, mi se pare! Aşteptaţi să văd. Dacă se poate, bine! Dacă nu, nu!</p>
                  <p rend="justify">— Lasă, Ilie! rostiră câteva glasuri. Nu se-ndură el bo-ieru să ne părăsească…</p>
                  <p rend="justify">Porunci să i se înhame, îndată după amiază, docarul, ca să meargă la stână, la ocoale şi la hambare. El pleca a doua zi cu maşina. Radu Comşa rămânea încă, până ce aveau să pornească toate convoaiele.</p>
                  <p rend="justify">Afară, oamenii tot mai aşteptau. Aflaseră că le primeşte vitele. Câteva babe se plecară să-i sărute mâna. Toţi priveau în pământ, copleşiţi în şuroiala ploii. Până acum fuseseră învăţaţi să se ştie păziţi în toate încercările grele. Dacă pleca şi el, cui rămâneau? Ce-i aştepta? Învăţătorul mobilizat; popa bolnav în spital. Numai femei, moşnegi, babe şi copii, toţi oamenii în putere cine ştie pe unde şi cine ştie câţi încă în viaţă!</p>
                  <p rend="justify">— Boierule, noi suntem ca neaga rea… Se cheamă că vitele ni le-aţi scăpat. Să vă dea Cel-de-sus sănătate şi no-roc coniţei Luminiţa! Da noi, tot mai avem o rugăminte…</p>
                  <p rend="justify">Alexandru Vardaru îşi pierdu sărita, ori mai mult voi să pară că şi-a pierdut-o.</p>
                  <p rend="justify">— Ia ascultaţi, măi oameni buni! Credeţi că numai grija voastră o am? M-aţi tocmit vătav la voi? La mai plecaţi pe la casele voastre! Ce mai aveţi de spus, să vie doi-trei dintre voi diseară şi-om vedea. Am şi eu dreptul să mănânc.</p>
                  <p rend="justify">— Drept este, boierule.</p>
                  <p rend="justify">Oamenii se dădură câţiva paşi îndărăt şi iar se pâlcuiră, spre poartă, în mijlocul drumului, neîndurându-se să intre pe la case.</p>
                  <p rend="justify">Până în seară, Alexandru Vardaru isprăvise tot, ca un plan precis de manevră, cu fiecare mişcare dinainte prevăzută. Cutreierase toate încăperile, poruncind Varvarei şi argatului care trebuia să zidească în pivniţă:</p>
                  <p rend="justify">— Astea laşi! Astea merg la pivniţă! Asta pentru Chioaia!</p>
                  <p rend="justify">În camera Elenei dădu peste unul din portretele bătrî-nului Arpăşeanu, în mărime naturală, în uniforma şcoalei militare Sfânta Tereza din Viena.</p>
                  <p rend="justify">Acolo, pe vremuri, părintele Elenei se pregătise pentru cariera militară, la care de altfel renunţase îndată, fiindcă trebuia să se deştepte prea de dimineaţă şi avea prea mulţi stăpâni.</p>
                  <p rend="justify">O clipă, Alexandru Vardaru ezită. Pe urmă, întorcându-se spre Radu:</p>
                  <p rend="justify">— În vremuri de astea, orice expedient este permis. Poate mi-or cruţa mai miloşi casa! Nici ea – nu rosti nu-mele Elenei – nu m-ar dezaproba…</p>
                  <p rend="justify">Şi porunci să fie atârnat tabloul chiar în sala de intrare, ca în ochii celui dintâi feldvebel german care ar păşi pragul să apară tânărul cu chipiul înalt austriac, cu uniformă albastră şi cu nasturi auriţi, cu pantalonii de postav alb, strânşi pe pulpă.</p>
                  <p rend="justify">— Când vei da cheile, arătaţi portretul! Spui că boierul bătrân a învăţat la Viena…</p>
                  <p rend="justify">Astfel Mitu Arpăşeanu, măcar acum, din cadra unde apărea cu mustăţile bălane răsfirate între favoriţii ŕ la Franz Iosef, era chemat cu folos să apere moşia Luminiţei.</p>
                  <p rend="justify">În zori, maşina plecă.</p>
                  <p rend="justify">Oamenii strânşi pe marginea drumului urară întoarcere repede. Câteva femei îşi şterseră ochii, O fetiţă opri să-i întindă un mănunchi de flori sărace, de toamnă, leoarcă de apă şi cu frunzele veştede.</p>
                  <p rend="justify">La marginea hotarului, Alexandru Vardaru se răsuci să privească înapoi.</p>
                  <p rend="justify">Satul abia însemna o linie mai întunecată în pâcla vânătă a ploii. Zidurile conacului şi parcul nici nu se mai desluşeau. Duse, fără să-şi dea seama, mănunchiul de flori la nări. Dar florile nu mai aveau alt miros decât acel de frunze intrate în descompunere.</p>
                  <p rend="justify">Se uită la ele, ca şi cum abia atunci prindea de veste că le are în mână. Alexandru Vardaru, cu un mănunchi de flori? Poate cu ochii uzi? Dădu din umeri; aruncă mănunchiul în şanţ; aprinse ţigara şi se înfăşură mai bine în blană.</p>
                  <p rend="justify">— Neculai, înainte de douăsprezece trebuie să fim acasă!</p>
                  <p rend="justify">Toată ziua, Radu Comşa se strădui să înlocuiască lipsa lui Vardaru, cât mai deplin.</p>
                  <p rend="justify">Supraveghe plecarea cârdurilor de vite însemnate cu boia albastră în frunte.</p>
                  <p rend="justify">Iacovachi, primarul şi Tomulescu, administratorul, nu-l pierdeau din ochi, căutând în fel şi chip să mulţumească pe cel care avea să fie viitorul stăpân al moşiei:</p>
                  <p rend="justify">— Aţi ordonat ceva? Am trimis întâi oile, cum v-aţi gândit şi dumneavoastră, merg mai încet la drum şi-s mai gingaşe…</p>
                  <p rend="justify">Radu Comşa nu gândise nimic, dar aproba cu nemulţumirea că se simte inutil.</p>
                  <p rend="justify">Seara, căzu de oboseală. Ploaia foşnea în crengile grădinii. Prin somn îi apăru Luminiţa în rochie de şcolăriţă, până la genunchi, cu pulpele goale, cu guler alb scrobit şi cu funtă neagră de mătase, plecată pe un caiet de caligrafie, scriind cu limba strânsă între dinţi, de atâta încordare a atenţiei: „Buturuga mică răstoarnă carul mare. Mila e un sentiment nobil.”</p>
                  <p rend="justify">Apoi, îmbrăcată în haine sărace, se făcea plângând de i se zguduiau umerii mici: ce lăsaseră barbarii din muzeul ei sentimental?</p>
                  <p rend="justify">Doi bavarezi groşi răscoleau cu vârful baionetelor un foc în care ardea caietul de compoziţii din clasa a IV-a, anul 1911: albumul cu aforisme: „il n'y a d'amour vivant…”</p>
                  <p rend="justify">Zoe Vesbianu, lângă un ofiţer de ulani, care nu era decât doctorul Carol Mayer, bătea din palme şi îndemna, cu râs desfrânat şi răutăcios: „Au mai rămas Aventurile tânărului Telemac!”</p>
                  <p rend="justify">Iar doctorul Mayer hohotea şi dânsul, scuturându-şi crucea de fier pe uniforma de culoarea fumului, ridicând mâna de lemn: „Le dau pentru zece vagoane de secară! Ceasurile dumneavoastră nu se potrivesc: la palat e douăsprezece! Începeţi bătaia cu flori. Dar energic şi metodic! Viaţa nu e un amuzament!”</p>
                  <p rend="justify">Radu se repezi să-i smulgă Aventurile tânărului Telemac din mâna validă. O răsuci. Doctorul Mayer se apără cu cealaltă mână şi între degetele lui Comşa rămase aparatul ortopedic, de lemn, de piele şi nichel.</p>
                  <p rend="justify">Acum i se încrunta în faţă, în locul ofiţerului de ulani, Mitu Arpăşeanu, cu uniforma Sfintei Tereza, cu favoriţii şi mustăţile ŕ la Franz Iosef.</p>
                  <p rend="justify">„Ce cauţi aci? Ce vrei?” „Dar apăr pe Luminiţa… N-o recunoşti? Luminiţa!”</p>
                  <p rend="justify">Mitu Arpăşeanu se încrunta înainte, fără să înţeleagă şi când încetă, avea din nou figura doctorului Mayer. Porunci numai cu un gest. Cinci bavarezi îl legară la stâlp.</p>
                  <p rend="justify">„Ora douăsprezece! rânji doctorul Mayer. Douăsprezece după ceasul nostru, nu după ale voastre din Bucureşti! Să vie doisprezece soldaţi cu douăsprezece carabine încărcate. Und jetzt, rasch! Foc de salvă!”</p>
                  <p rend="justify">Salva pâcâi, ca din puşti de soc, cum sună acum trist na-sul domnului Bârzotescu când se vaietă.</p>
                  <p rend="justify">Dar gloanţele i-au intrat în carne. N-a fost glumă! Se clatină… Toate se topesc… Şi Luminiţa îşi duce pumnii mici la ochii ei oblici, de musmé…</p>
                  <p rend="justify">Radu Comşa se trezi scăldat în sudoare. Ce vis stupid! Sări să dea perdelele la o parte.</p>
                  <p rend="justify">Cerul se luminase. O pereche de porumbei gângureau în fereastră. Aveau penele guşii zburlite şi cozile rotate; îşi dezmierdau pliscurile.</p>
                  <p rend="justify">Se îmbrăcă repede şi ieşi să vadă ce e cu ultimul convoi. Tomulescu, administratorul, îl aştepta cu cizmele de fost plutonier-major lustruite oglindă.</p>
                  <p rend="justify">Convoiul plecase:</p>
                  <p rend="justify">— Am văzut că dormiţi. N-am vrut să vă deranjez. Toate au mers strună! Cred că aţi fost mulţumit dă noi! întrebă, netezindu-şi mustăţile de două ori răsucite şi cosmeticate.</p>
                  <p rend="justify">Aştepta, bătându-şi cizmele cu o cravaşă de piele împletită.</p>
                  <p rend="justify">Radu Comşa mai inspectă grajdurile acum aproape goale, unde câţiva cai bătrâni şi betegi mai dormitau cu boturile în iesle; şurile cu maşinile de seceră înălţându-şi aripile verzi şi roşii; ocoalele pustii, unde mugea câte o vită stingherită.</p>
                  <p rend="justify">Apoi, cele două ceasuri până la plecare ţinu să şi le treacă singur, în parc.</p>
                  <p rend="justify">Cerul era spălat. Soarele încerca să lumineze cu putere odihnită, după atâtea săptămâni de diluviu. Picăturile se scuturau din crengi la fiecare adiere a vintului. Iar porumbeii, care stătuseră ascunşi, se ridicau în stoluri fâlfâitoare.</p>
                  <p rend="justify">Totul păru din nou, o clipă, fără nici o ameninţare, ca întotdeauna: sigur, simplu, durat pentru eternitate.</p>
                  <p rend="justify">Radu ocoli pe aleile ude, căutând banca Luminiţei. Ştia atât: că e sub un tei şi că e cioplită într-un trunchi întreg, culcat. O găsi. Dar nu se putu aşeza pe lemnul care adunase apă în găvanul scobit.</p>
                  <p rend="justify">Ramurile negre ale teiului se răsuciră ca o protestare, plouând un ropot sonor şi rece peste omul străin care viola refugiul stăpânei.</p>
                  <p rend="justify">Merse mai departe, printre tufişurile de arbuşti, sure şi spongioase, călcând peste foi putrede.</p>
                  <p rend="justify">Într-un havuz, îndată ce s-a apropiat, peşti roşii se îmbulziră la suprafaţa apei, aşteptând cu ochii lor rotunzi şi cu gurile lacom întredeschise darul de fărâmituri pe care desigur îl arunca Luminiţa. Câteva frunze coşcovite, galben-metalice, pluteau pe luciu, lunecate de răsufletul vântului în aceeaşi direcţie, ca minuscule năvi grăbindu-se să intre într-o radă-jucărie.</p>
                  <p rend="justify">Se vedea în apa tremurată cerul răsfrânt, vârfuri de crengi, zborul alb al porumbeilor.</p>
                  <p rend="justify">Era fără îndoială bazinul din album:</p>
                  <p rend="justify">Et le bassin au ciel sans îge Offre le miroir pur de l'eau Pour qu'il y mire, en leur voyage…</p>
                  <p rend="justify">Peştii îl priveau neclintit, cu ochii rotunzi şi stupizi.</p>
                  <p rend="justify">Lui Radu Comşa îi păru rău că n-are ce le zvârli. Pe urmă, se surprinse gândind că toate acestea vor fi ale lui şi toată bucuria se posomorî. Venise să caute puţin soare călduţ; să vadă o grădină miraculos răsărită din paragină, prin voinţa neclintită a unui om, să se umple de amintirea Luminiţei în decorul care să-i explice mai bine sufletul; şi iată, îşi descoperea un simţământ vulgar şi netrebnic!</p>
                  <p rend="justify">Păşi mai repede.</p>
                  <p rend="justify">Peştii roşii şi aurii se împrăştiară dezamăgiţi, navigând cu cozile lor moi.</p>
                  <p rend="justify">O alee de trandafiri îngropaţi. Alta de peri întinşi pe spalier. Acoperişul de sticlă al serei. Arbuşti necunoscuţi, cu frunzele lucioase şi neatinse de frigul toamnei, cu spini ciudaţi, cu fructe rotunde, mici, violete.</p>
                  <p rend="justify">Când se întoarse din fundul grădinii, vârful de ţiglă al conacului apăru printre copacii desfrunziţi, inundat de soare. Îşi aminti de casele pe care războiul şi duşmanul le rad până la pământ – tot ce se află aici ar putea fi devastat într-o singură dimineaţă de luptă. Apoi se gândi că şi această teamă nu-i venise poate atât de dezinteresat. Şi se dezgustă de el.</p>
                  <p rend="justify">Mânca fără nici o poftă. Iar când Varvara veni să-i spună că docarul e gata, cerul era din nou învăluit de funinginea norilor şi ploaia se puse iarăşi să curgă.</p>
                  <p rend="justify">Îşi aşeză valiza mică la picioare, luă hăţurile din mâna vizitiului, să mâne el.</p>
                  <p rend="justify">Apoi gândi că şi aceasta e un fel de intrare în posesiune, un gest de stăpân şi trecu hăţurile omului.</p>
                  <p rend="justify">— Mai bine, boierule! făcu Eftimie, vizitiul. Zarif, murgul din stânga, cam are nălucă! Numai când simte mâna mea se poartă ca mieluşelul…</p>
                  <p rend="justify">Tomulescu, administratorul cu mustăţi de plutonier-major, mai aşeză colţul pledului în jurul picioarelor, salută milităreşte, ciocnind călcâiele. Varvara alergă cu un pachet învelit în hârtie de mătase:</p>
                  <p rend="justify">— Pentru duduia Luminiţa! S-o păzească de ceasul rău…</p>
                  <p rend="justify">Era o iconiţă mică, ovală, o Maică Precistă săpată în sidef, cu marginile tocite, păstrată cine ştie de când şi căpătată cine ştie de unde.</p>
                  <p rend="justify">— Haide, copii!</p>
                  <p rend="justify">În urmă, în ploaie, în negurile toamnei mişcătoare şi imprecise, rămase grădina Luminiţei, teiul cu banca de trunchi scobit, muzeul ei sentimental zidit în ciment, porumbeii deprinşi să ciugulească grăunţele din mână, peştii roşii şi aurii, care de-acum în deşert se vor ridica la suprafaţa apei, aşteptând.</p>
                  <p rend="justify">Vizitiul dădu bici când ieşiră din sat; caii o luară la trap întins.</p>
                  <p rend="justify">Aveau douăzeci de kilometri până la şoseaua naţională; de aci, doisprezece până la gara unde Radu trebuia să prindă un tren pentru Bucureşti.</p>
                  <p rend="justify">Drumul era pustiu. Toate cetele răzleţe de soldaţi, de alaltăieri, intraseră în pământ.</p>
                  <p rend="justify">La o cotitură de cale, între ţarine, pe marginea şanţului, ghemuit într-un suman şi pe cap cu o glugă dintr-un sac, un moşneag, ori poate o femeie bătrână, nu se lămurea bine, căta spre cerul păcuriu de nori, cu înfăţişarea deznădăjduită a omului de ţară când aşteaptă grindina şi toate năpastele de sus. Întoarseră şi Radu Comşa şi vizitiul, ochii într-acolo. Se vedea în vânăta zare un foc, ori era numai o părere?</p>
                  <p rend="justify">— Arde spre Ploieşti! spuse omul şi înteţi caii.</p>
                  <p rend="justify">În şosea, intrară într-un viermăit de lume neînchipuit.</p>
                  <p rend="justify">Armată şi căruţe, curgând spre Buzău. Trupe de infan-terie şi chesoane, călăreţi singuratici, trăsuri încărcate până în vârf, cârduri de vite, camioane, oameni înjurând, împingându-se, plesnind bicele; căruţe sfărâmate în şanţuri, răniţi cocoţaţi în vârful furgoanelor cu furaje; o forfotă înecată în glod, târându-se ca o omidă cu mii de picioare de-a lungul şoselei neîncăpătoare, din care se revarsă, pe de lături, puhoiul în câmpuri.</p>
                  <p rend="justify">— Am luat-o rău! se scărpină vizitiul în cap. Mergem împotriva apei!</p>
                  <p rend="justify">Şi cârmi pe un drum mai lăturalnic, pe care îl ştia numai el.</p>
                  <p rend="justify">Pe măsură ce înaintau, geana focului dinspre Ploieşti se lărgea. Norii se îngroşeau de fum; câteodată, flacăra părea că nu mai este, apoi zbucnea mai învâlvătată.</p>
                  <p rend="justify">— E un foc mare! se minună Eftimie.</p>
                  <p rend="justify">Radu Comşa nu ştia ce să creadă. Încă n-avea de unde să-şi închipuie că au început să se mistuie şi să se prăbuşească sondele, rafinăriile şi toate depozitele de pe Valea Prahovei, hambarele şi conacurile, magaziile gărilor cu grâne; prăpăd desperat înaintea invaziilor, după aspra tradiţie a sciţilor.</p>
                  <p rend="justify">În gară nu izbuti să capete altă lămurire decât că nici un tren nu mai merge spre Bucureşti. Toate vin dintr-acolo şi cele mai multe erau militare, cu trupe, muniţii şi răniţi.</p>
                  <p rend="justify">Şeful de staţie îşi apăsă nerăbdător şapca roşie pe ochi şi nu mai vru să stea de vorbă. Când află însă că vine de la Arpăşeşti, moşia lui Alexandru Vardaru, o transformare magică se petrecu în toată figura sa, şi, scoţându-şi şapca roşie, se precipită zâmbilog.</p>
                  <p rend="justify">Avea obrazul ciupit de vărsat, purta un palton cafeniu şi un guler de celuloid, de un alb-verzui şi rece, cum sunt unii pereţi văruiţi cu piatră-vânătă, pentru dezinfectare.</p>
                  <p rend="justify">— Ne-am pierdut capul, domnule… domnul?</p>
                  <p rend="justify">— Radu Comşa.</p>
                  <p rend="justify">— Da, domnu Comşa, ştim noi.</p>
                  <p rend="justify">Nu ştia nimic, dar socotea necesar să arate că ştie perfect cine vine şi se duce la moşia lui Vardaru.</p>
                  <p rend="justify">— Ne-am pierdut capul, domnule Comşa! Ordine, con-traordine, paraordine şi dezordine!</p>
                  <p rend="justify">Aci, şeful de staţie se opri zâmbind, ca să guste propriile cuvinte.</p>
                  <p rend="justify">Cu o scăpărătoare şi fitil, se chinuia să aprindă o ţigară care se stingea mereu.</p>
                  <p rend="justify">— Vreţi să ştiţi dacă mai trece vreun tren spre Ploieşti? Eu nu mai cred! Dar să întrebăm. Aflăm imediat. Mersi, am aprins!</p>
                  <p rend="justify">Intră la telefon să întrebe staţia următoare, apoi Buzăul. Nu se vestea niciunul, deocamdată.</p>
                  <p rend="justify">— Poate mai târziu… Poate să treacă o locomotivă. Facem tot posibilul pentru dumneavoastră. Scuzaţi, numai să treacă numărul 42! S-a anunţat. Iar s-a stins… Să fie al dracului de tutun, cu ploile astea e umed ca o cârpă…</p>
                  <p rend="justify">Radu Comşa, care fuma rar, trei-patru ţigări pe zi, dar avea totdeauna bune şi potrivit de uscate, îi oferi tabacherea plină.</p>
                  <p rend="justify">Şeful luă una cu două degete, mirosi tutunul, dădu din cap afirmativ şi, ţuguindu-şi buzele a mirare, o puse după ureche. Voia s-o fumeze tihnit, după ce trecea 42. Până atunci, cercă încă o dată să o aprindă tot pe cea veche.</p>
                  <p rend="justify">Se dădu la urechea lui Comşa cu aer misterios:</p>
                  <p rend="justify">— Domnul Vardaru a evacuat de la Arpăşeşti?</p>
                  <p rend="justify">Radu Comşa făcu semn clin cap că da.</p>
                  <p rend="justify">— Atunci, bravo! Se bucură omul cu şapcă roşie, ca şi cum ar fi aflat că cine ştie ce fericire a căzut pe familia Vardaru.</p>
                  <p rend="justify">Şi îndată, înălţând din sprincene:</p>
                  <p rend="justify">— Altfel, ştiţi? Din ceas în ceas, Bucureştii…</p>
                  <p rend="justify">Făcu un semn de retezare cu mâna.</p>
                  <p rend="justify">— Nu se poate! Refuză să înţeleagă Radu. Acum trei zile, când am plecat…</p>
                  <p rend="justify">— Ce-s trei zile pe vreme de război? râse cu dispreţ omul ciupit de vărsat, dându-şi pe ceafă şapca roşie. Acum ce-a-duce ceasul n-aduce anul… Iată-l că vine!</p>
                  <p rend="justify">Trenul 42 intră gâfiind cu toate supapele celor două maşini, sub povara încărcăturii. Oameni urcaţi pe acoperiş, agăţaţi pe tampoane, unul se legase cu o curea de-o scară, lăzi şi boccele, femei cu pălăriile turtite, copii urlând la ferestre – ultimele trenuri care scăpau din Bucureşti, spre necunoscut.</p>
                  <p rend="justify">Pe toate figurile se citea spaimă, o mare oboseală, o mocneală de vite mânate la abator, prostite, cu gândul absent. Un soldat ţinea în braţe un copil înfăşat; o fată îmbrobodită cu şal, cu nasul roşu de frig, strivită de peretele vagonului, jumătate împinsă pe fereastră afară, plângea cu lacrămile egale şi continui, fără să suspine, fără să le şteargă, ca un şipot nesăcătuit.</p>
                  <p rend="justify">Radu se întoarse de la priveliştea care-i gâtui răsuflarea.</p>
                  <p rend="justify">Păşi peste soldaţii culcaţi în ploaie, cu capul pe saci. Merse pe lângă răniţii întinşi cu faţa în sus; ochi sticloşi, obraji scofâlciţi, vinete buze de mort.</p>
                  <p rend="justify">— Unuia, o femeie îi ştergea apa de pe frunte cu o batistă tivită cu mărgele albastre. Intră în sala unde ţăcăneau aparatele de alamă răsucind panglicile albe de hârtie. Căută o hartă, ca să vadă de acolo ce are de făcut.</p>
                  <p rend="justify">Până la Ploieşti, cu docarul, era cu neputinţă să plece în seara aceasta; peste un ceas cădea noaptea.</p>
                  <p rend="justify">După ce porni 42, şeful se întoarse şi aprinse ţigara fină de după ureche.</p>
                  <p rend="justify">Îşi frecă mâinile cu mulţumirea unui om care aducea o veste foarte bună.</p>
                  <p rend="justify">— Aţi văzut? Au dat foc la sonde… Acum, când au să vie nemţii după benzină şi petrol, kein benzină und petrol! Ai dracului englezii, domnule… domnu…?</p>
                  <p rend="justify">— Comşa.</p>
                  <p rend="justify">— Domnule Comşa. Ştiu! Englezului, domnule Com-şa, nu-i place vorbă lungă, ca românului… El tace şi face. Accelerat! La el timpul e bani. Taimizmonei. Tocmai ca domnu deputat Vardaru! Domnul deputat cred că trebuie să aibă el niţel sânge de englez în vine! Am cunoscut, să vezi dumneata, un englez, pe la 1905, ba nu, la 1906… Eram impiegat la Câmpina. Ei bine…</p>
                  <p rend="justify">Radu Comşa începu să se uite cuprins de adevărată uimire amestecată cu admiraţie la omul cu şapcă roşie, care pălăvrăgea cu atâta poftă când totul se năruia împrejur.</p>
                  <p rend="justify">Îi tăie povestea:</p>
                  <p rend="justify">— Am cunoscut şi eu un englez, domnule şef! E adevărat; nu-i plăcea vorbă multă ca românului. Şi ca să facem ca englezul, te rog să lămurim în cât mai puţine cuvinte un lucru. Aşteaptă caii domnului deputat Vardaru, afară în ploaie…</p>
                  <p rend="justify">— Păcat… E o întâmplare de toată nostimada!</p>
                  <p rend="justify">Şeful fu nevoit să renunţe pentru moment la întâmplarea de toată nostimada.</p>
                  <p rend="justify">Rămaseră bun înţeleşi ca Radu Comşa să plece cu o locomotivă, avea să treacă una la zece noaptea spre Ploieşti. Dacă se anunţa vreun tren, cu atât mai bine. Îl vestea; îl găsea în dosul gării, cu docarul, la han.</p>
                  <p rend="justify">— Nu, rămâneţi aci! Pe garanţia mea! îşi duse la piept mâna cu manşeta de celuloid şeful staţiei. Acum, să vă spun întâmplarea cu englezul.</p>
                  <p rend="justify">— Imposibil! Aşteaptă caii domnului deputat Vardaru, în ploaie…</p>
                  <p rend="justify">Şeful cedă în faţa acestui argument decisiv.</p>
                  <p rend="justify">Pe scările din dosul gării, Radu Comşa văzu iarăşi o femeie bătrână, cu bărbia proptită în mână, privind dincolo de curgerea opacă, spre cerul fumegos şi învăpăiat dinspre miazănoapte, unde nu se anunţa nimic bun.</p>
                  <p rend="justify">— Ei, boierule, ce faceţi? întrebă Eftimie, care coborâse şi deretica ceva la o roată.</p>
                  <p rend="justify">— Eu zic să te întorci, Eftimie! N-am deocamdată nici un tren, dar o să găsesc ceva! Nu rămân eu aici…</p>
                  <p rend="justify">Sluga se scărpină în cap, scurmă în glod cu coada biciului. Îşi apăsă pălăria udă, o dădu iar pe ceafă.</p>
                  <p rend="justify">Era foarte scund şi cu mustăţi de uriaş, aşa că părea nu un vizitiu cu mustăţi, ci o pereche de mustăţi cu apendice un vizitiu.</p>
                  <p rend="justify">Dar, în contrast cu aceste podoabe de bărbăţie teribilă, era nevoiaş şi umil. Ochii căutau cu recunoştinţă la toţi: la Vardaru, la Tomulescu, administratorul, la Radu Comşa, pe care abia îl cunoscuse, mulţumind parcă tuturor că îi îngăduiau să trăiască.</p>
                  <p rend="justify">Ridică biciuşca, hotărât:</p>
                  <p rend="justify">— Apoi, eu nu vă las aşa, boierule! Şi dacă n-aveţi tren? Şi dacă nu găsiţi cu ce pleca? Aşteptăm până mâine… Dacă găsiţi, om mulţumi lui Dumnezeu că s-a putut! Dacă nu, o luăm de cu noapte spre Ploieşti, pe alt drum decât şoseaua şi până la prânz suntem acolo. Pe urmă îţi găsi tren pentru Bucureşti… Ovăz pentru cai avem. S-au hodinit destul în grajd!</p>
                  <p rend="justify">Radu Comşa gândi că poate e o hotărâre cuminte. Nu mai avea încredere destulă în garanţiile şefului de gară anglofil.</p>
                  <p rend="justify">Eftimie trase docarul înaintea hanului, desprinse ştreangurile şi începură să aştepte.</p>
                  <p rend="justify">Toată bătătura dinaintea cârciumii gemea de căruţe, trăsuri de oraş cu cufere legate la spate, hulube ridicate în sus, ca la bâlciuri; caii cu botul în fân, cu urechile pleoştite în ţârâiala ploii. Oameni legând a doua oară boccelele desfăcute. Păsări cârâind, cotcodăcind, gâgâind, măcăind în cuşti. Înjurături şi femei bocindu-se. Peste toate: stoarcerea neistovită din bureţii norilor.</p>
                  <p rend="justify">Niciodată nu se văzuseră strânşi laolaltă oameni din lumi atât de pestriţe: ţărani şi târgoveţi, soldaţi de toate armele, răniţi şi sănătoşi, ciobani cu glugile acoperind ochii, femei şi haine popeşti; chipuri întunecate, obraze îndobitocite, ochi goi cătând la fiecare cinci minute către cerul dinspre apus, care în neguri se aprindea pe măsură ce se apropia noaptea. Şi pe şoseaua din faţă, scurgându-se în scârţâit fără istov, bejănia. Prizonieri între soldaţi, muşcând din pâini negre, ude de apă, privind indiferenţi la tot ce se petrece împrejur. Trecu un brec încărcat de copii. Apoi iar căruţe cu ciobăie şi cuşti, perne acoperite cu ţoale, porcul guiţând în codârlă şi câinele legat cu frânghie, şchiopătând alături. Vehicule de toate neamurile: care de fân şi trăsuri hârbuite, brişti şi docare, furgoane militare şi chesoane, câte o baterie cu tunurile trase din greu de opt cai, apoi un escadron de tren, infanterişti şi cârduri de vite, dar mai cu seamă căru-ţele cu stranii şi clătinate arhitecturi de bagaje, menţinându-se prin minune în echilibru; mobile şi lăzi, cuşti şi leagăne de copii, oale de bucătărie şi lăvicere leoarcă de apă, spălându-şi văpselele; iar în vârful acestora, zbierând zgribuliţi copiii, femeile alăptând pruncii.</p>
                  <p rend="justify">Printre toate, străbăteau înaintând grăbit camioanele care zguduiau pământul; câte-o trăsură de oraş cu cauciuc; un automobil la geamul căruia mârâia un căţel mic cât un pumn şi arogant ca un grof.</p>
                  <p rend="justify">Trecu în trap săltat un regiment de cazaci siberieni, spre Bucureşti, cu suliţele la picior, plecaţi pe cai mici cu capul mare şi coamele în ochi.</p>
                  <p rend="justify">Gloabele căruţelor se speriau, dădeau îndărăt; siberienii râdeau la femei, prefăcându-se că le împung cu suliţele, copiii înfricoşaţi începeau să zbiere.</p>
                  <p rend="justify">Şi atunci glasurile băjănarilor se ridicau molipsite unul de la altul, căruţaşii răcneau la vite, le pocneau ponciş peste frunte cu coada biciului, înjurau şi se căinau într-un haos de sfârşit de lume. Iar noaptea se lăsa murdară şi grea, cu norii târându-se atât de jos, încât păreau că pot fi atinşi şi alungaţi cu coada biciului.</p>
                  <p rend="justify">Radu Comşa îşi spunea că n-are să-i mai iasă niciodată scârţiitul acesta necurmat din urechi, scrâşnetul roţilor pe prund, râcâitul copitelor, tălăzuirea glasurilor, vuietul ro-ţilor.</p>
                  <p rend="justify">Acum noaptea căzuse cu totul.</p>
                  <p rend="justify">Cerul era departe, un iad de fum şi de flăcări, în care gesticulau umbre? Ori numai păreri?</p>
                  <p rend="justify">O clipă, o flacără lungă lingea norii şi se retrăgea înghiţită. Pe urmă iarăşi era întuneric desăvârşit spre apus şi miazăzi; şi în noapte rămânea numai ploaia, scârţâitul convoaielor, glasurile şi duruitul fără istov. Neaşteptat, flacăra ţâşnea din nou; erau mai multe, se aprindeau una de la alta, ca un joc inofensiv, cuprindeau jumătate de orizont şi în acelaşi moment se stingeau toate ca astupate de un capac.</p>
                  <p rend="justify">Din întunericul de catran vântul aducea atunci o suflare de panică.</p>
                  <p rend="justify">Ici-colo, printre convoiuri, începură să se legene feli-nare; farul automobilelor prindea în brazde de lumină albă spatele căruţelor, crupele vitelor ude de ploaie, un cal care se trăgea înapoi spăimântat, împingând căruţa în celelalte.</p>
                  <p rend="justify">Radu Comşa se mişcă fără ţintă, ca să-şi dezmorţească trupul pătruns de umezeală.</p>
                  <p rend="justify">Se opri orbit de lumina unei maşini, aşteptând-o să treacă.</p>
                  <p rend="justify">Păşise şanţul să se ferească de împroşcarea stropilor, când un glas îl strigă de la spate:</p>
                  <p rend="justify">— Domnule Comşa! Domnule Comşa!</p>
                  <p rend="justify">Cine putea să-l mai cunoască şi aci? Se sili să desluşească în noapte, înaintând printre caii deshămaţi şi boii culcaţi în glod.</p>
                  <p rend="justify">— Pe aci… Nu, la dreapta! Încă… Aşa! Bună seara, domnule Comşa!</p>
                  <p rend="justify">O umbră îi făcu semn sub un copac, în faţa unui foc cu flacăra împuţinată de ploaie. Se apropie şi tot nu pricepea cine să fie.</p>
                  <p rend="justify">— Nu mă mai cunoşti, domnule Comşa?</p>
                  <p rend="justify">Se plecă mult spre chipul necunoscut şi nu găsi cuvinte să-şi rostească mirarea:</p>
                  <p rend="justify">— Madam Vârcolici! Cucoana Tincuţa!</p>
                  <p rend="justify">Era mama Mariei Probotă.</p>
                  <p rend="justify">— Dar ce înseamnă?</p>
                  <p rend="justify">— Vremuri de bejenie! Glumi trist cucoana Tincuţa. Pe Dinu nu-l recunoşti? întrebă arătând jos, pe o boccea, copilul înfăşurat într-un şal negru. Dinule, dă bună seara domnului Comşa! Nu-ţi mai aduci aminte? Domnul Comşa, prietenul lui tăticu…</p>
                  <p rend="justify">Dinu întinse supus şi fără surpriză o mână mică şi îngheţată.</p>
                  <p rend="justify">— Dar cum de sunteţi aici? Tot nu se dumeri Radu Comşa.</p>
                  <p rend="justify">— Aş spune că foarte simplu! cuvântă cucoana Tincuţa, aruncând o bucată de scândură în foc, care învioră o clipă flacăra. Şi iată de ce simplu: prietenii din Bucureşti ne-au lăsat! Vezi, chiar pe dumneata a trebuit să te întâlnesc unde nu te aşteptai, ca să-ţi aduc aminte de noi… Maria e evacu-ată cu spitalul. De la Virgil nici o veste, de-o lună… Ce-mi rămânea să fac? Să aştept ocupaţia? Mi-am adus aminte că sunt neam de mazili, care-au văzut altele mai grele şi au scăpat… Mi-am zis c-am să găsesc o fiinţă care să mă primească la Iaşi, cu braţele deschise: soră-mea! Am cumpărat frumos un căluţ şi o căruţă, am încărcat ce-aveam mai bun, am chemat în casă pe vecină-mea – ştii, madam Ioţu, cea cu o droaie de pleduri de nu mai încap la ea! I-am dat cheile şi îngăduinţa să stea în casă şi să facă ce-o şti! L-am urcat pe Dinu în căruţă, am luat slujnica, pe Ioana, tot nu voia să rămână în ruptul capului de frica nemţilor şi am pornit la drum… Acum aştept să vie dânsa! Umblă prin sat, ca să caute un pat de dormit pentru copil… Noi ne-om odihni cum om putea. Şi mâine ne luăm din nou calabalâcul în spate…</p>
                  <p rend="justify">Radu Comşa îşi spunea că îi e dat în seara aceasta să în-tâlnească numai oameni scrântiţi la minte. Să pornească două femei singure, cu un copil şi o căruţă, pe drumuri!</p>
                  <p rend="justify">— Şi de ce n-aţi plecat măcar cu trenul?</p>
                  <p rend="justify">— Dar cine să ne dea bilete? Trebuiau stăruinţi. Ştii că n-avem pe nimeni, mai ales acum, când nu e nici Virgil, nici Maria…</p>
                  <p rend="justify">— Puteai să trimiţi la domnul Vardaru, la mine.</p>
                  <p rend="justify">— Dumneata ne-ai uitat de mult! îl mustră cucoana Tincuţa, care poate în afară de Maria era singura fiinţă ce înţelesese de ce-a plecat Radu Comşa de la ei şi nu i-o ierta.</p>
                  <p rend="justify">— Şi acum?</p>
                  <p rend="justify">— Acum, foarte simplu! Mergem mai departe!</p>
                  <p rend="justify">— Avem şi pe Arabela cu noi! spuse Dinu, liberându-şi mâinile din şalul negru şi fugind împiedicat până la căruţă să o scoată pe Arabela din culcuş.</p>
                  <p rend="justify">O tăbârci în braţe şi-i dădu drumul jos.</p>
                  <p rend="justify">Căţeluşa, smulsă de la căldură, se scutură, apoi fugi sărind în căruţă, cu coada între picioare.</p>
                  <p rend="justify">— Aşa e dumneaei, năzuroasă! lămuri Dinu. Nu-i învăţată cu drumul. Dumneaei pofteşte toate numai de-a gata…</p>
                  <p rend="justify">Dinu, în schimb, era fericit la culme de această călătorie plină de atât de plăcute peripeţii.</p>
                  <p rend="justify">— Avem şi-un cal, domnu Comşa! Avem calul nostru acum. Îl cheamă Piticu şi-i cam chior de-un ochi, dar încolo e un cal straşnic. Să nu cumva să te apropii de el, că zvârle… Când o vedea că avem şi un cal, ce-are să se mai bucure tăticu!</p>
                  <p rend="justify">„Într-adevăr, gândi Comşa, mare bucurie pe bietul Virgil, când va vedea că are şi-un cal!”</p>
                  <p rend="justify">— Am cumpărat şi ovăz, pentru Piticu… Mata nu vrei să mergi cu noi? Te lăsăm să-l mâi câte oleacă. Nu e aşa că-l luăm cu noi, buniţă?</p>
                  <p rend="justify">Radu Comşa îşi simţi ochii învăluiţi în lacrimi. Îl ridică în braţe, în lumina focului sfârşit, să-i sărute obrazul şi să-i vadă ochii – ochii Mariei – sub fruntea bombată…</p>
                  <p rend="justify">Îl strânse aproape şi îi simţi inima mică, bătând cald sub hainele groase.</p>
                  <p rend="justify">— Mata n-ai barbă aspră, ca tăticu… Nu eşti aşa de neglijent ca dumnealui! Acum, lasă-mă să văd dacă a sfârsit Piticu de mâncat ovăzul! Să ştii că nu-i dăm apă îndată după ovăz, că se aprinde! Are şi Piticu marafeturile lui!</p>
                  <p rend="justify">Piticu, beteag, bătrân şi chior, strănută în chip de confirmare în întuneric.</p>
                  <p rend="justify">Cucoana Tincuţa se aşeză pe bocceaua de jos. Era îmbrobodită cu un şal; îmbrăcată cu un palton bărbătesc peste hainele ei de pensionară nevoiaşă. Obrazul bătrân şi ud de apă arăta deasupra tăciunilor gata să se stingă, creţuri multe în jurul ochilor şi gurii, ca pungile ţărăneşti cu baierele strânse.</p>
                  <p rend="justify">Tot curajul cu care vorbise până acum era stins.</p>
                  <p rend="justify">Cu bărbia în pumn, privea dunga de foc a cerului în noapte:</p>
                  <p rend="justify">A treia oară în ziua aceea, Radu Comşa vedea această deznădejde fără glas.</p>
                  <p rend="justify">— Arde-nspre Bucureşti! vorbi încet cucoana Tincuţa. Bucureştiul, care nu se mai sătura!</p>
                  <p rend="justify">Nici Radu Comşa nu-şi putea lua ochii de acolo. Dincolo de scârţâitul carelor şi de lărmuiala drumului, pe cerul învăpăiat departe, păreau că se mişcă umbre, că se răsucesc şi se zvârcolesc pârjolite de foc şi înecate de fum; infern populat de hidos forfot, glasuri care nu se aud, scrâşnete mute şi dans de sabat, prăbuşire de ziduri şi stihii înălţându-se deşirate în beznă.</p>
                  <p rend="justify">Femeia bătrână care fugise de acolo era o momâie în haine ude, pe-o legătură nevoiaşă zvârlită în noroi.</p>
                  <p rend="justify">Radu Comşa se întreba ce-ar putea face pentru dânşii.</p>
                  <p rend="justify">— Să vorbesc cu şeful de staţie? Poate vă găseşte un loc într-un tren! Spre Moldova e mai uşor, cred… Într-acolo trec toate…</p>
                  <p rend="justify">— Asta nu! Aşa am plecat, aşa merg!</p>
                  <p rend="justify">— Nu-l lăsăm noi pe Piticu nici pentru Perplex de la circ! se alie Dinu la hotărârea cucoanei Tincuţa.</p>
                  <p rend="justify">— Atunci, măcar să vă dea un adăpost! Chiar la el acasă! E un om pus de Vardaru aici. Pentru dânsul face orice…</p>
                  <p rend="justify">— Asta da! Dacă eşti bun, te rog chiar! Îngheaţă copilul în ploaie…</p>
                  <p rend="justify">Radu Comşa plecă spre gară, bucuros că poate măcar atât să facă pentru mama şi copilul Mariei. Şi călcând peste bălţi, cu gulerul ridicat, se întreba de ce gândul s-a formulat imediat: „Pentru mama şi Copilul Mariei” şi nu „Pentru copilul prietenului său, Virgil?”</p>
                  <p rend="justify">N-ajunse până la staţie. Eftimie fugea după el strigându-l:</p>
                  <p rend="justify">— Duduile, cucoane!</p>
                  <p rend="justify">Comşa nu înţelegea. Toate se legau straniu şi sacadat între ele, în noaptea aceasta de neînţeles.</p>
                  <p rend="justify">Dar după câţiva paşi, dădu în farul unui automobil, care fusese stins şi se aprinse brusc.</p>
                  <p rend="justify">Uşa maşinii se deschise şi o mână albă îl chemă înăuntru.</p>
                  <p rend="justify">Glasul Luminiţei:</p>
                  <p rend="justify">— Radule!</p>
                  <p rend="justify">Şi glasul Laurei Vardaru:</p>
                  <p rend="justify">— Domnule Comşa! În fine… Ce şansă!</p>
                  <p rend="justify">Sărută amândouă mâinile, calde şi moi.</p>
                  <p rend="justify">— Mergi cu noi… Neapărat! Te căutam…</p>
                  <p rend="justify">— Dar cum? Imposibil… Ce înseamnă?</p>
                  <p rend="justify">— S-a sfârşit! Mâine, poimâine cel mai târziu, e predarea Bucureştilor… S-au afişat ordonanţe…</p>
                  <p rend="justify">— Nici într-un caz nu pot pleca aşa… Am şi eu casă, lucruri de aranjat! Pe urmă, domnul Vardaru aşteaptă…</p>
                  <p rend="justify">— E hotărârea lui papŕ. El ne-a spus să întrebăm întâi la gară. Altfel treceam la Arpăşeşti. Noroc că ne-a văzut Eftimie… Se duce papŕ pe acasă la tine. Aranjează el toate, ştii că e mania lui! Ne ajunge din urmă, la Buzău ori la Râmnic, cu Neculai şi cu Fiatul… Acesta e Rollsul lui unchiul Pol… Haide odată! Urcă-te, încurcăm drumul! Max! Strigă la vizitiu să pună bagajul lui domnu Comşa, de la docar!</p>
                  <p rend="justify">— Aşteptaţi cel puţin să dezbrac mantaua de ploaie. E udă toată.</p>
                  <p rend="justify">— Haide! Gata! Dă-i drumul, Max!</p>
                  <p rend="justify">Înăuntrul limuzinei era cald. Îi făcură loc în blănuri, între Luminiţa şi Laura Vardaru.</p>
                  <p rend="justify">Max dădu drumul maşinii. Eftimie, vizitiul, fugi câţiva paşi lângă uşă, cu pălăria în mână, urându-le:</p>
                  <p rend="justify">— Mergeţi cu bine! Să vă întoarceţi sănătoşi… Cel-de-sus…</p>
                  <p rend="justify">Apoi sluga rămase în urmă, îşi şterse capul ud cu mâneca şi îşi puse pălăria. Un soldat îi strigă să se ferească din drum; se întoarse cu capul în jos, la caii lui.</p>
                  <p rend="justify">În pâlnia de lumină a farurilor, Radu Comşa văzu o clipă pe mama Mariei, ghemuită pe legătura ei nevoioasă. Dinu în picioare, înfăşurat în şalul pus cruciş pe sub braţe, lângă Piticu ronţăind resemnat, cu botul în pământ; grup de mizerie şi de părăsire în noaptea lichidă.</p>
                  <p rend="justify">Nici nu-şi luase noapte bună! Nici nu se dusese la gară să vorbească pentru un adăpost, după cum făgăduise!</p>
                  <p rend="justify">— Să oprim un moment! se mişcă în blănuri.</p>
                  <p rend="justify">— Uf! De când te-ai făcut atât de năzuros? Stai liniştit şi nu mai vorbi nimic. Aşa!</p>
                  <p rend="justify">Luminiţa îi strângea mâna în mâna ei caldă. Destul să-i aţipească toată voinţa.</p>
                  <p rend="justify">Maşina gonea în noapte, spintecând drum printre căruţe, în muget necurmat de sirenă.</p>
                  <p rend="justify">În pâlnia farurilor apăreau şi dispăreau, luminate fan-tastic până în cele mai mici amănunte, presărate ca într-un praf de cretă, carele pline de noroi; soldaţii pe jos; furgoanele legănate; o trăsură prăvălată într-un şanţ, cu două doamne agitându-se disperate; un rănit care-şi strângea bandajul de la mână ajutându-se cu dinţii; doi copii în spatele unei căruţe, strânşi unul lângă altul ca în gravurile de sinistraţi.</p>
                  <p rend="justify">Şi ploaia fără sfârşit, măruntă şi verticală…</p>
                  <p rend="justify">La spate, nimic nu se mai zărea din cerul de fum, nori şi văpaie, în care piereau prăbuşindu-se negrele duhuri.</p>
                  <p rend="justify">Înăuntru era cald, efluviu plăcut de blănuri şi parfum feminin, legănare uşoară pe pernele capitonate.</p>
                  <p rend="justify">Luminiţa ceru o ţigară şi foc.</p>
                  <p rend="justify">— Aşa… Acum spune-mi, te rog, ce-mi fac peştii mei japonezi din bazin?</p>
               </div>
               <div type="div3">
                  <head>Capitolul V.<lb/>         ACOLO ŞEZUM ŞI PLÂNSEM.</head>
                  <p rend="justify">E răscrucea vânturilor.</p>
                  <p rend="justify">Toate viscolele care mătură chiuind troienele de-a lungul ţării şi-au dat întâlnire aici.</p>
                  <p rend="justify">Crivăţul vine din miazănoapte şuierând în întuneric, se năpusteşte scrâşnind din măsele îngheţate într-un zid, în tabla acoperişurilor, în firme, în bolţi de ganguri; se opinteşte adunându-şi puterile; o clipă e tăcere de panică, sub apăsare numai tinicheaua tremură; apoi deodată, cu muget, răsucindu-se, se deşiră slobozit peste case, spulberând o făiniţă măruntă şi aspră, care arde obrazul cu vârfuri de ac. Tot oraşul se clatină. Se aude un pocnet de tablă, un colţ de acoperiş care a fost undeva smuls.</p>
                  <p rend="justify">Casele s-au pitit după tranşee de troiene. Ferestrele arată pete opace; dincolo palpită în agonie lumini.</p>
                  <p rend="justify">Becul înalt se balansează în vârful stâlpului, lărgind şi strângând un cerc alburiu, în care se ţes, se încrucişează, se risipesc, se frământă fulgii fantastic dănţuind. Deasupra, întunericul, care e ciudat, e alb. Nu se vede. Dar ştii vălmăşagul haotic.</p>
                  <p rend="justify">Aci Tufli, în sus strada Carol, în jos Râpa Galbenă; toate se conturează nelămurit în urgia cu tăiuşuri de brici.</p>
                  <p rend="justify">Pe lângă pereţi o singură pârtie îngustă, unde oamenii, cu feţele ascunse în gulere şi căciuli albe de zăpadă, se împing, se ciocnesc, grăbiţi, orbiţi, fără să se cunoască, duşmănos. Strada, la mijloc, e ascunsă după două ziduri de nămeţi. Trec acolo sănii, soldaţi călări, căruţe, furgoane; un camion s-a întroienit, scrâşnindu-şi lanţurile cu vuiet disperat de motor.</p>
                  <p rend="justify">De ger, ochii lăcrimează; iar când se deschid, un pumn de zăpadă, ca un pumn de sticlă pisată, se repede usturător.</p>
                  <p rend="justify">Un sublocotenent cu trup de copil într-o manta cu poalele smulse de vânt, strivit sub o căciulă uriaşă şi conică, aşteaptă să traverseze strada Lăpuşneanu. Mâinile înfundate în buzunări, cu toate mănuşile de lână, sunt sloi dureros. Îşi încleaştă dinţii să nu clănţăne. A fost nevoit să-şi strângă ochelarii astupaţi de ninsoare la fiece clipă şi acum, miop, în întuneric şi viscol, vede jucând spectre nehotărâte. Şi săniile acestea, care nu mai sfârşesc!</p>
                  <p rend="justify">La spate, cineva, nerăbdător, aşteaptă şi el. Vrea să-l împingă, să-şi facă loc. A lunecat şi se agaţă de dânsul, aproape să-l târâie jos.</p>
                  <p rend="justify">Sublocotenentul cu trup de copil şi căciulă conică mormăie, aşa cum vorbesc toţi acum răstit:</p>
                  <p rend="justify">— Eşti chior, domnule?</p>
                  <p rend="justify">Cel de jos, tot ofiţer, se ridică scuturându-şi mâinile, duce mâna la căciulă să-şi ceară iertare. Apoi deodată, întinzând braţele, zguduindu-l de umeri:</p>
                  <p rend="justify">— Stelian Minea!</p>
                  <p rend="justify">— Onisfor Sachelarie!</p>
                  <p rend="justify">Se uită unul la altul, nu le vine să creadă, se pipăie peste mantăile îngheţate. Viscolul îi clatină şi-i înfăşoară în cearceafuri sticloase. Nu ştiu ce să-şi spună mai întâi.</p>
                  <p rend="justify">— Mergi, încotro?</p>
                  <p rend="justify">— Oriunde! răspunde Onisfor Sachelarie. N-am casă. Astăzi am sosit… De cinci ceasuri caut… tot caut!</p>
                  <p rend="justify">— Atunci, rămâi la mine! se bucură sublocotenentul mic şi miop. Dă-mi braţul. Aşa!</p>
                  <p rend="justify">Amândoi merg printre umbrele negre şi fără figuri, care nu apar decât în dreptul becurilor. Nu pot să-şi vorbească. Le intră zăpadă în gură, vântul le smulge cuvintele. Câteodată sunt nevoiţi să se întoarcă amândoi cu spatele când se năpusteşte un vârtej. Lunecă. Se agaţă unul de altul… Râd! Ciudat: mai pot râde!</p>
                  <p rend="justify">Dar îşi spun îndată că e ceva reflex, fără voie; o reminiscenţă de altădată a unor muşchi care-şi cer funcţia şi atât.</p>
                  <p rend="justify">Blăni groase pe trupuri voinice; doamne chicotind; soldaţi cu mâini ţapene şi cu bandaje albe; ofiţeri ruşi în mantale cafenii până-n pământ şi cu căciuli late; femei în broboade; copii alergând zgribuliţi cu mâinile vârâte în mâneci, cum le ţin birjarii – toţi se înşiră o clipă, desprinzându-se din noapte înaintea unei vitrini luminoase, dispar absorbiţi în întunericul cu vânzoleală de fulgi. Şi viscolul zgâlţâind obloanele, zbârnâind în uluce, tăind cu unghii de sloiuri obrajii, unde descopăr un colţ de piele învineţit.</p>
                  <p rend="justify">— Şi ceilalţi?</p>
                  <p rend="justify">— Ceilalţi… Cine să-i ştie? Atât: Lăscăruş Codreanu, mort la Argeş!</p>
                  <p rend="justify">Tac iar. Stelian Minea se înspăimântă de nepăsarea cu care a ascultat vestea: „Lăscăruş Codreanu, mort la Argeş!” Ca şi cum ar fi auzit: „Lăscăruş Codreanu a căzut la examen, sau şi-a cumpărat vesta cenuşie, din vitrina de pe Calea Victoriei, unde s-a oprit râvnind timp de două săptămâni, ca un amorezat…” El, care părea cel mai adăpostit, la o ambulanţă de divizie! Veşnicul împăciuitor dintre dânşii… Toate glumele de la madam Cimbru… Ochii cu o lumină de surâs, înainte de a le povesti întâmplarea proaspătă de la spital: „Am una nostimă…” Toţi ciuleau urechile!</p>
                  <p rend="justify">Sfârşit. Mort. Unul pentru care nimic de acum nu mai există… Mort! Mort! Cuvântul repetat mult în minte se goleşte de sens, îşi epuizează semnificaţia, devine sunet enigmatic. El era cel care spunea: „Repetă un cuvânt până la epuizare. Rămâne ca un balonaş de gumă dezumflat. Nu mai înseamnă nimic. Aşa vine nebunia…”</p>
                  <p rend="justify">Şi-acum, tocmai gândind la destinul acestui prieten, moartea nu mai răsare decât ca un cuvânt. Şi-a pierdut conţinutul înfricoşat.</p>
                  <p rend="justify">Ar vrea să-i spună aceasta lui Onisfor Sachelarie, dar îşi aminteşte imediat că Onisfor e prea puţin subtil ca să înţeleagă. Şi e încă mai înspăimântat de răceala cu care a făcut această repede şi crudă reflecţie. A întâlnit un camarad. E bucuros, îi simte mâna prietenoasă sub braţ, îi leagă atât trecut – acum dintr-o viaţă ireală!</p>
                  <p rend="justify">— Şi el are calmul să drămăluiască până unde-i ajunge subtilitatea! Iarna aceasta, războiul acesta le-au îngheţat inimile! Sunt numai animale gonite, bucuroase că au scăpat cu viaţă, că au un adăpost; nişte animale ghemuite în ele avar.</p>
                  <p rend="justify">Strada cu luminile întrerupte s-a isprăvit. Păşesc acum în bezna desăvârşită, pe pârtia mai puţin umblată, pipăind cu piciorul, înfundându-se până la glezne.</p>
                  <p rend="justify">Aşezat pe o piatră, lângă o poartă, un om chincit, rebegit, cu capul plecat până aproape de genunchi. Între el şi poartă, zăpada a zidit troian. Îl zguduie:</p>
                  <p rend="justify">— Scoală-te! Mişcă! Ai să degeri aci… Mor zeci şi zeci, în fiecare noapte…</p>
                  <p rend="justify">Omul glăsuieşte ceva, se înfăşoară peste cap şi rămâne pe loc. Viscolul i-a îngropat picioarele.</p>
                  <p rend="justify">În amintirea lui Stelian Minea clipeşte imaginea din povestea de copil: „Atunci zgripţuroaica s-a uitat o dată şi voinicul s-a făcut stană până la genunchi. S-a uitat a doua oară şi l-a împietrit până la brâu…”</p>
                  <p rend="justify">Se întoarce şi îl scutură mai puternic:</p>
                  <p rend="justify">— Pentru Dumnezeu, umblă! Ridică-te de aici… Altfel moartea! Înţelegi? Moartea!</p>
                  <p rend="justify">Omul mârâie furios, îi înjură: Ce treabă au ei? Îl priveşte!</p>
                  <p rend="justify">Şi merg mai departe, cu viscolul în piept.</p>
                  <p rend="justify">— Aici e Mitropolia, Trei Ierarhi… explică Stelian Minea. Ai mai fost vreodată la Iaşi?</p>
                  <p rend="justify">Onisfor Sachelarie nici nu se uită la clădirile negre.</p>
                  <p rend="justify">Ce interes mai au toate? I-au îngheţat picioarele; dacă mai merge un sfert de oră, nu le mai poate mişca, se aşează şi el în zăpadă.</p>
                  <p rend="justify">Încep a coborî.</p>
                  <p rend="justify">— Încet. Atenţie la lunecuş! Ţine-te de zăbrelele grilajului. Încă niţel… Am ajuns!</p>
                  <p rend="justify">O casă neagră, cu intrarea din stradă, între două ziduri mai înalte. O băcănie săracă. O singură treaptă, dar înfundată în omăt.</p>
                  <p rend="justify">Stelian Minea bate cu pumnul în oblon. Explică:</p>
                  <p rend="justify">— Trebuie să bat de nădejde! Madam Vaisman doarme în cealaltă cameră şi doarme greu…</p>
                  <p rend="justify">În sfârşit, madam Vaisman a auzit. Huruie drugul. Se răsuceşte cheia.</p>
                  <p rend="justify">Glasul somnoros şi gros dinlăuntru îngână cântat:</p>
                  <p rend="justify">— Domnu sublocotinent, mai aşteaptă mata, te rog, un moment. Până mă pun în aşternut, că sunt neglijé. Lăsaţi uşa, închid tot eu…</p>
                  <p rend="justify">Aşteptară până să intre madam Vaisman în pat. Uşa abia se deschidea, înfundată până la jumătate. I-au săpat vad cu piciorul. Intrară în băcănia cu rafturi goale şi cu lucirea balanţei cu talgere de alamă prin întuneric; păşiră în vârful cizmelor prin camera lui madam Vaisman, cu o lampă mică lângă sobă, luminând gălbui trei paturi, în care se vedeau înfundate în perne uriaşe şi roşii, câte capete de copii? Patru, cinci, şase? Toţi copiii celor douăsprezece triburi?</p>
                  <p rend="justify">În sfârşit, pătrunseră şi în a treia încăpere, a lui Minea.</p>
                  <p rend="justify">— Madam Vaisman, n-ai să te superi? Am adus un camarad… Numai pentru o seară. Plătesc supliment!</p>
                  <p rend="justify">Madam Vaisman se frământă în aşternut, gesticulează dezvelind plapoma şi uitând că e în „neglijé”, ridică braţele atât de sus, încât mânecile capotului au căzut şi lasă să se vadă braţele albe şi grase şi părul roşu de la subsuori.</p>
                  <p rend="justify">— Vai de mine, domnu sublocotinent! Da n-am perne. Da n-am ogheal! Mata ştii că aici nu-i otel! O soţie săracă, de mobilizat…</p>
                  <p rend="justify">— Lasă, madam Vaisman, că o să ne înţelegem mâne! Acum n-avem nevoie de nimic. Avem mantăi. Bună seara, madam Vaisman şi-ţi urez să-l visezi pe domnu Isidor general, decorat cu Steaua României şi trimis la vatră!</p>
                  <p rend="justify">Madam Vaisman tângui ceva relativ la soarta domnului Isidor; dar Stelian Minea închise uşa şi aprinse lampa.</p>
                  <p rend="justify">Îşi desfăcură mantăile scuturând zăpada, tropăind cizmele încărcate, mişcând degetele ţapene. Stelian Minea aruncă două lemne în foc, îşi aşeză ochelarii şi se priviră abia acum lung, lung, fără să-şi vorbească.</p>
                  <p rend="justify">Onisfor Sachelarie lăsase să-i crească barba sălbatic. Avea toată figura sufocată de păr, de păr negru şi aspru, barba unită cu sprincenele; părea de patruzeci de ani. Din această prodigioasă exuberanţă a sistemului păros, se topeau acum ţurţurii de gheaţă. Onisfor Sachelarie şi-i curăţă cu unghiile făcute cange. Stelian Minea, în tunica din al cărei guler larg gâtul alb ieşea încă mai subţire, cu părul blond albicios, cu mânecile lungi ajungând la vârful degetelor, părea un copil îmbrăcat în glumă cu uniforma unui frate mai mare. Capul enorm, cu fruntea bombată, s-ar fi zis că abia se susţine pe gâtul fragil ca un vârtej.</p>
                  <p rend="justify">— Să-ţi fierb un ceai? Primitiv, într-o ulcică! Dar am zahăr, rom şi pesmeţi. Aşa! Trage jilţul aci, la gura sobei. Uşor… observă că e invalid. Onisfor Sachelarie, Onisfor, ce vremuri!</p>
                  <p rend="justify">Îşi încleştară amândouă mâinile. Îşi simţiră genele umede.</p>
                  <p rend="justify">Fiecare privi în altă parte, să-şi ascundă ochii. Onisfor Sachelarie îşi suflă nasul zgomotos, într-o batistă de pânză groasă.</p>
                  <p rend="justify">— Stai foarte bine aici! Rosti cu admiraţie, mai târziu, când îşi simţi vocea sigură. Mare noroc pe tine! Şi mare noroc pe mine că te-am întâlnit.</p>
                  <p rend="justify">Nu vru să se aşeze îndată pe jilţul tras înaintea sobei.</p>
                  <p rend="justify">Cercetă mai întâi, cu o lăcomie de om care n-a văzut de multă vreme o casă omenească: cercetă pereţii cu zugrăveala ştearsă, oglinda cu rama poleită şi cărţi poştale înfipte de jur împrejur. Se afla şi o fotografie: un soldat cu tot echipamentul de război, desigur domnul Isidor. Admiră patul bronzat pe care era pictată o cadână cu cercei în urechi şi salbe tot de monedă, între sâni formidabili, amintind imperios că femeia este într-adevăr un mamifer.</p>
                  <p rend="justify">— Da! Relativ pot spune că am avut noroc! aprobă Stelian Minea, după ce urmărise tot examenul amănunţit al prietenului. Isidor Vaisman e soldat în plutonul meu… A aflat, după ce am fost rănit, că am concediu de-o lună. Că vreau să vin la Iaşi… S-a oferit singur să-mi dea o cameră. M-am prezentat cu o scrisoare la madam Vaisman… Altfel nici n-aveam ce căuta aci. Credeam că voi găsi pe cineva dintre ai mei. Poate s-au refugiat – îmi spuneam – cine ştie? Dar nu e nimeni! Au rămas acolo! Şi-acum, n-am ce face cu concediul. Mai am zece zile; abia aştept. Regimentul e în refacere, lângă Vaslui. Dacă vrei să rămâi aci, putem face un aranjament cu madam Vaisman.</p>
                  <p rend="justify">— Nu, Steliane! Îţi mulţumesc. Sunt numai pentru douăzeci şi patru de ceasuri, cu ordine. Şi nici într-un caz n-aş putea sta aici… Iaşii nu sunt un oraş în care să poţi trăi!</p>
                  <p rend="justify">Stelian Minea păru că n-aude. Plecat deasupra focului, răscolea cărbunii cu cleştele. Ulcica de apă clocotea. Opări un ceai cum se pricepu. Ceaiul era afumat; dar compensă inexperienţa culinară cu rom din belşug.</p>
                  <p rend="justify">Băutura fierbinte şi romul îi dezmorţi. Povestiră. Din despărţirea cu grele cuvinte, de la madam Cimbru, nici o urmă între ei.</p>
                  <p rend="justify">Erau împăcaţi acum, în marea prăbuşire generală.</p>
                  <p rend="justify">Regimentele lor luptaseră pe fronturi deosebite. Onisfor Sachelarie intrase în Ardealul său, până la Braşov. Păstra încă, în lada de campanie, florile întinse ofrandă de o fată cu obrajii îmbujoraţi şi cu cămaşa în fluturi, la Săcele. Scăpase din trei bătălii cu un singur glonţ în picior, fără să-i atingă osul. Întinsese toată ţara îndărăt, în retragere. Acum, florile fetei din Săcele sunt un mănunchi uscat, negru, într-o batistă, în lada de scânduri. Lângă pachetul de pansamente.</p>
                  <p rend="justify">Istorisind, Onisfor Sachelarie se aşezase în jilţ înaintea focului şi sfărma duşmănos, cu vârful cleştelui, cărbunii. Ceea ce judeca el neîndurat era Iaşul acesta, în care picase numai de o zi. Celelalte erau numai un trecut. O mare nefericire. Dar îl lăsase cu viaţă. Totul se sfârşise… Acestea însă, de aci, n-aveau nici o iertare. Toţi bucureştenii strămutaţi cu alaiul lor. Lumea fără căpătâi, gureşă, umplând străzile, ocupând casele, plimbându-şi blănurile şi spoiala.</p>
                  <p rend="justify">Văzuse alături, mai răspicat decât întotdeauna, două lu-mi, cu desăvârşire străine: oameni târându-şi trupurile degerate, răniţi bătând în uşi închise, trimişi la vatră cerşind lucru pentru o pâne…</p>
                  <p rend="justify">Onisfor Sachelarie aruncă cleştele jos, cu sunet care desigur a făcut să tresară din somn toţi pruncii lui madam Vaisman din cealaltă cameră.</p>
                  <p rend="justify">— Înţelegi tu aceasta? Am văzut soldaţii mei din refacere dând târcoale în jurul popotelor ruseşti, cum pândesc câinii când se taie o vită… I-am oprit şi i-am pedepsit la început! Am răcnit şi i-am înjurat! Pe urmă n-am avut ce face; m-am prefăcut că nu văd. Îi strigau ruşii: na, rumânschi! Şi le aruncau un os, o bucată de pâne…</p>
                  <p rend="justify">Începu iarăşi să judece cu asprime tot ce au făcut românii şi tot ce n-au făcut.</p>
                  <p rend="justify">Stelian Minea avea aceleaşi gânduri, dar nu-i plăcea să le audă din gura prietenului ardelean. Şi el fusese rănit; şi el întinsese ţara în retragere şi lupte; şi ai lui rămăseseră acolo.</p>
                  <p rend="justify">Dar pentru toate simţea milă, nu răzvrătire.</p>
                  <p rend="justify">Presimţi că e gata să se încingă iar vechea lor discuţie. Ar fi acum mai dureroasă. Numai între ei doi, ascunşi într-o încăpere din acest oraş al amărăciunilor, sub potopul viscolului, sfâşiindu-se cu unghii ascuţite, în loc să-şi găsească unul altuia o alinare.</p>
                  <p rend="justify">Înlătură această discuţie:</p>
                  <p rend="justify">— Acum culcă-te, Onisfore! Se lasă frig în cameră. Aceasta e porţia de lemne pe astăzi. Vorbim mâine…</p>
                  <p rend="justify">Îi aşternu patul. Pe al său şi-l improviză pe canapea. Stinse lampa.</p>
                  <p rend="justify">— Noapte bună!</p>
                  <p rend="justify">Nu dormi însă.</p>
                  <p rend="justify">Viscolul zgâlţâia fereastra, zgârâia acoperişul, se prelin-gea pe lângă perete, se auzea urlând dezlănţuit deasupra oraşului.</p>
                  <p rend="justify">Şi Stelian Minea se răsuci astfel îndelung sub mantaua cu miros de postav jilav, fără somn.</p>
                  <p rend="justify">Era încă un copil, cu tot despre viaţă învăţat din cărţi. Din mijlocul acestor cărţi, războiul îl luase să-l arunce în peripeţii înfricoşătoare. Nici n-avusese timp să se dezmeticească; erau mulţi, camarazi, soldaţi împinşi precipitat de evenimente, nu-şi dădeau deplin seamă de ce se întâmplă cu dânşii, repeta fiecare gestul vecinului, se susţineau unul pe altul. Dar când rămânea singur, noaptea, în vreme ce toţi dormeau, se simţea deodată iarăşi ceea ce era într-adevăr: o vietate bicisnică, târâtă într-o urgie peste puterile înţelegerii!</p>
                  <p rend="justify">Iar acum îl încerca şi altă mâhnire, pe care nu şi-o putea alunga.</p>
                  <p rend="justify">Întâlnise un prieten. Era tovarăşul lor. Aproape doi ani, zi de zi şi-au împărtăşit laolaltă gândurile bune şi rele, nădejdile şi deznădejdile lor, multe naive. Se revedeau într-un ceas cumplit, după ce înduraseră toate durerile. Credeau că n-are să le ajungă o noapte ca să-şi împărtăşească atâtea câte adunaseră aici, în cuget şi-n inimă. Şi fiecare elan, care era gata să-i apropie, căzuse frânt.</p>
                  <p rend="justify">S-au simţit îndată străini. S-au privit bănuitori.</p>
                  <p rend="justify">Îl ştie cu judecată dreaptă, ţeapănă, fără priceperea tuturor întorsăturilor elastice de gând şi de sentiment. E un om tare, dintr-o bucată, fără mister. Dar bun! Un om pe care-l iubeşte şi trebuie să-l iubească. Pentru el adevărul e unul singur, bloc colţuros. Desigur, se simte zdrobit acum sub acest adevăr. Cu câtă sete vorbea întotdeauna de socoteala lor cu grofii din castelele Ardealului şi cum se sfârşise! Durerea aceasta îl înăbuşă, mănunchiul uscat de flori din lada de campanie, într-o batistă, alături cu pachetul de pansamente… Şi această durere nu şi-o împărtăşea. Nu-şi putea deschide sufletul. O purta în el, să-i devore măruntaiele, ca fiul spartanului din care muşca puiul de vulpe, dar el nu gemea.</p>
                  <p rend="justify">S-au întâlnit şi s-au temut să-şi vorbească. Tot aşa ar fi fost oare şi cu ceilalţi: cu Ionel Cristescu, cu Rodoş, cu Lăscăruş Codreanu? Cu Lăscăruş Codreanu nu! Nu se mai poate… Pentru el, nimic din acestea toate nu mai au nici o însemnătate; au încetat. Ai lui ştiu oare? Mai trăiesc? Sunt aici?</p>
                  <p rend="justify">Cum mugeşte în noaptea aceasta viscolul! Tot oraşul e îngropat, îngheţat, toţi dorm într-o noapte polară. Iarnă ucigătoare pentru atâţia. Mii şi mii. Despărţiţi de tot. Acum nimeni nu mai ştie ce e dincolo, în ţara ocupată de inamic. S-a lăsat un zid negru. Nimic nu mai străbate. Hălăduieşte chiuind numai vântul, purtând nămeţii de aici acolo, de acolo aici. Peste toate tranşeele, peste toate sârmele.</p>
                  <p rend="justify">Iar ai săi, de acolo, ce fac?</p>
                  <p rend="justify">Peste cinci zile, Agata, sora cea mai mică, împlineşte şapte ani. Întotdeauna îi aducea, ascuns, câte un dar schim-bat pe măsură ce creştea: o păpuşă, o minge, o carte cu chipuri… Acum n-are să-l mai aştepte intrând pe uşă, căutând să ghicească cu ochii vicleni. Acum, în camera lui e încartiruit desigur un ofiţer inamic; priveşte nepăsător la cadrele din pereţi, îi răsfoieşte cărţile, se uită cu batjocură la tot ce i-a însemnat sensul vieţii lui, când viaţa avea un sens; tratatele de filosofie, Wundt şi Kant, Comte şi Pascal, Bergson, romanele şi volumele de versuri, caietele cu notiţe de cursuri. Le-a trimis toate acasă. Ca să aibă, poate, cu ce face foc ordonanţa ofiţerului străin.</p>
                  <p rend="justify">Mama, la fereastră, mai stă oare plecată pe măsuţa de lucru, ca întotdeauna, până se lasă noaptea?</p>
                  <p rend="justify">Când aducea lampa, îşi ridica privirea orbită de lumină: „Stel, ce palid eşti tu astăzi! Mai lasă cărţile! Fă o plimbare în grădină…”</p>
                  <p rend="justify">Mai ştie că trăieşte? Cum trebuie să-şi îndrepte ochii ei miopi, tresărind când aude paşi dincolo, în camera lui? Să gândească: „N-am făcut focul la Stel. Nu i-am trimis ceaiul. Şi lui dacă nu-i dai nu cere…” Pe urmă, să-i lase îndată în jos, când îşi aduce aminte că nu poate să mai fie el! Acolo e ofiţerul vrăjmaş. Care păşeşte apăsat cu mersul său de stă-pân. O vede întorcând ochii spre grădina lor, potopită de viscol în întuneric. Merii în care iarna ciripeau scatiii şi vrăbiile zbârlite aşteptând fărâmiturile aruncate în zăpadă, din şorţul Agatei, după masă… Grădina lor cu trandafiri îmbrobodiţi în şumuioage de paie, de care, copil, se speria ca de înfiorătoare vedenii; îi păreau babe chincite, aşteptându-l noaptea… Cele două ronduri mici de flori… Poteca unde creşteau pe margine macii, care, toamna, în capsulele uscate, sunau sămânţa neagră ca alicele într-o cutie de carton. Puneau masa afară, seara, până toamna târziu. Se auzea stingerea la cazarmă. Paşi pe stradă. Căţelul doamnei căpitan de alături, cu un zurgălău de metal. Recunoştea toate glasurile. Ceasul catedralei bătea muzical jumătăţile. Luna apărea atât de mare şi roşie, în capătul străzii, încât întotdeauna se întreba dacă e luna ori numai ceasornicul catedralei iluminat. Au fost odată într-adevăr, aievea, acestea toate?</p>
                  <p rend="justify">De acolo, acum, nici un glas, nici o veste nu mai stră-bate.</p>
                  <p rend="justify">Numai gândurile se caută prin văzduhurile bătute de viscol; visurile se întâlnesc în noaptea întreruptă de gemete.</p>
                  <p rend="justify">Sublocotenentul Stelian Minea îşi încovrigă trupul de copil sub cele două mantăi. De frig, în rana închisă, trecu un junghi. Îşi înfundă capul în pernă, să n-audă răcnetul din ce în ce mai bezmetic al vântului şi, poate, să-şi strivească acolo, ascuns, un început de plâns.</p>
                  <p rend="justify">Onisfor Sachelarie gemu prin somn.</p>
                  <p rend="justify">Prinţul Gurii Serghievici Vorşaghin, căpitan în al doilea regiment de gardă şi ataşat pe lângă marele cartier de la Iaşi, căscă de câteva ori cu un suspin din gât, ca ogarii, întoarse perna cu dosul în sus şi vârî mâinile pe dedesubt, să caute un loc mai răcoros. Gura îi era coclită, oasele parcă secătuite de măduvă.</p>
                  <p rend="justify">Se culcase la patru dimineaţa. Nu ştia când s-a dezbrăcat, nici când i-a tras Kornei cizmele. Atât i-a rămas în cap: patul care îndată a început să se legene, să se scufunde, până s-a transformat subit într-o sfârlează, învârtindu-se cum îşi închipuia că s-ar învârti un pat la pol, acum douăzeci de ani, când întâia dată profesorul său, onorabilul Avacum Iacovlevici Augustinov, i-a explicat, cu ajutorul unei portocale, rotaţia planetei în jurul axei.</p>
                  <p rend="justify">Îşi mai amintea încă ceva.</p>
                  <p rend="justify">Pierduse opt mii de ruble la cărţi. Nu mai ştia cine i-a câştigat. Dar surâse fără nici un necaz, îi era indiferent acum. Admirabilă seară! Când se ridicase să plece, toate jucau înaintea ochilor: şi masa de cărţi şi sticlele de băuturi. Samovarul balansa o mazurcă poloneză; polcovnicul Vasca Mihailovici râdea cu gura lărgită până la urechi, săltându-şi burta elastică, de gumă şi părând, dintr-un moment întraltul, că are să se înalţe ca un aerostat în plafon. De ce dracu râdea? Nu de el, desigur!</p>
                  <p rend="justify">E adevărat că la ieşire, în prag, s-a ciocnit cu un soldat care aducea o tavă cu sticle. I s-a părut că sunt doi soldaţi: unul la dreapta şi unul la stânga. A vrut să treacă prin mijloc şi a dat exact peste el. Era şi firesc. Se afla numai unul singur: cel din mijloc… Sticlele s-au ciocnit, una s-a prăvălit. A prins-o din zbor şi-a dat-o de duşcă, pe nerăsuflate.</p>
                  <p rend="justify">— Bravo, Gurii Serghievici! Încă, încă!</p>
                  <p rend="justify">Soldatul stătea smirna cu tava ţapănă în mână, privindu-l cu admiraţie.</p>
                  <p rend="justify">Ceilalţi se ridicaseră în picioare şi aplaudau. Adevărat! Poate că de el râdeau. Trebuia să fi avut o mutră foarte nostimă! Când s-a întors, nu mai nimerea uşa. A vrut să intre într-un dulap cu oglindă, din care venea spre el alt Gurii Serghievici, cu gulerul tunicii descheiat, cu o etichetă de lichior prinsă între crucea Sfântul Vladimir şi Sfântul Gheorghe, cu o şuviţă de păr căzută pe frunte până în ochi… Şi, cu o privire! Să-l fi văzut Vera Pavlovna! S-a dat în lături, poftind cu o solemnă reverenţă pe celălalt Gurii Serghievici din oglindă, dar şi acela nu s-a lăsat mai prejos, făcându-i loc cu identică graţie. A fost o adevărată întrecere de politeţe… Cât a durat? Toţi râdeau! Acum e sigur că de el râdeau.</p>
                  <p rend="justify">Dar Vasca Mihailovici e oare mai smerit rob al ţarului Nicolae? Alaltăseară, n-a lepădat el tunica, în mijlocul doamnelor şi domnişoarelor şi nu i-a tras un cazacioc ca pe Don, înfigând cuţitul în duşumea, chiuind şi zvârlind din picioarele scurte şi grase, până ce-a alunecat şi l-au ridicat de subsuori? Şi pe Piotr Gherasimovici, tată a cinci copii, dintre care două fete măritate, nu l-au găsit oare dormind într-un leagăn de prunc, cu picioarele spânzurate, cu o pălărie de doamnă pe cap şi cu o sticlă de coniac la gură, în chip de biberon? Buni băieţi, toţi! Buni şi românii! Oameni de petrecere. Golesc zdravăn paharele, zvârl banii la cărţi şi a doua zi îşi vând inelele şi cerceii… Dar acum, ce plictiseală! Să îmbraci mantaua, să o înşiri prin ger până la cartier ca să asculţi prostiile lui Arcadie Artiniievici, cu glasul lui plângăreţ şi fornăit pe nas, de diac; sau glumele răsuflate ale lui Uvar Uvarovici, pe care le-a citit acum zece ani, în călindare.</p>
                  <p rend="justify">— Kornei!</p>
                  <p rend="justify">— Porunciţi, nobleţa voastră!</p>
                  <p rend="justify">— Ce se întâmplă afară?</p>
                  <p rend="justify">— Nu se întâmplă nimic, nobleţa voastră.</p>
                  <p rend="justify">— Nu fi idiot! Ninge, plouă?</p>
                  <p rend="justify">— Viscoleşte, nobleţa voastră. Crivăţ, ca la noi, pe Don.</p>
                  <p rend="justify">— Şi cât e ceasul?</p>
                  <p rend="justify">— Trei, nobleţa voastră.</p>
                  <p rend="justify">Nu era nevoie să mai adauge că e trei după masă.</p>
                  <p rend="justify">Prinţul Gurii Serghievici Vorşaghin se scărpină în cap cu gestul cel mai lipsit de nobleţă posibil şi pomeni un număr atât de respectabil de sfinţi-părinţi, încât ar fi ajuns pentru a convoca un mare sinod cu dânşii şi a provoca o schismă. Bun! Va să zică iar a lipsit de la birou. Şi Carol Feodorovici Kitling iar bombăne!</p>
                  <p rend="justify">Apoi surâse la gândul lui Carol Feodorovici, bombănind între hărţile şi dosarele lui, trântind cu pumnul în planşete, de tresare zăngănind linguriţa în paharul de ceai şi de nu mai păşesc toţi decât în vârful picioarelor, ca în camera unui bolnav.</p>
                  <p rend="justify">Se înveseli foarte la această închipuire. Mai căscă o dată, luă ceasul de pe măsuţă să se convingă dacă nu s-a înşelat Kornei.</p>
                  <p rend="justify">Era exact. Ba încă trei şi zece!</p>
                  <p rend="justify">Porunci:</p>
                  <p rend="justify">— Ceaiul! Apă caldă de spălat… Încălzeşte şervetele. Şi un plic şi hârtie… Ai să dai fuga cu biletul la cancelarie! Spui excelenţei sale Carol Feodorovici că sunt bolnav în pat… Foarte bolnav! Teribil de bolnav! Pericol de moarte! Febră mare: treizeci şi nouă de grade. Spui patruzeci!</p>
                  <p rend="justify">— Înţeles, nobleţa voastră. Boala veche a nobleţei sale.</p>
                  <p rend="justify">— Exact, Kornei! Eşti un băiat deştept, când vrei. Ai s-ajungi staroste, când te-i întoarce la Agrafena şi Korjiţkii tăi.</p>
                  <p rend="justify">Kornei râse, ştergându-şi nasul cu podul palmei. Nobleţa sa e vesel şi glumeşte. Nobleţa sa e întotdeauna vesel.</p>
                  <p rend="justify">Nobleţa sa Gurii Serghievici Vorşaghin, cu un eroic spasm de voinţă, sări din pat.</p>
                  <p rend="justify">Îşi spălă îndelung gura cu apă şi pastă, să-şi alunge cocleala. Sfârşi o sticlă de colonie, căreia îi făcu vânt, sub lavoar, cu piciorul. Într-o jumătate de oră era gata: periat, pieptă-nat, bărbierit proaspăt, în faţa samovarului care bâzâia vesel şi a sticlei de coniac, a farfuriilor cu şuncă, sardele, batog, pateuri şi unt.</p>
                  <p rend="justify">Când sfârşi această prea frugală gustare, aprinse o ţigară cu cartonul lung cât un periscop, merse până la fereastră şi trase în lături draperia de catifea vişinie.</p>
                  <p rend="justify">În stradă, prin feregile subţiri de gheaţă ale geamului, se vedeau în trâmbele de zăpadă câţiva soldaţi români, cu mantăi pirpirii şi căciuli albe, trecând pe căluţii lor ridicol de slabi, ca mâţele. Crivăţul smulgea pale de omăt de pe acoperişuri, le răsucea în mijlocul străzii, le împroşca în trecătorii grăbiţi, îmbodoliţi până în nas şi înotând până la genunchi în pârtiile, de la o clipă la alta, astupate.</p>
                  <p rend="justify">Pe poarta deschisă, în sania lui, a lui Gurii Serghievici, ieşea Sofron Vesbianu, cu blana şi căciula de lutru trasă peste ochi, răsturnat, cu mâinile în buzunări. Ciudat individ şi acest Sofron Vasilievici! Nu înţelege o buche nemţească, franţuzească, englezească, rusească, niet! Şi cu toate acestea ziua întreagă e la cartierul lor. Cumpără, vinde, cară, duce… Vulgar, lacom şi şiret, ca un negustor din Moscova. Dar Zoe Dimitrievna, ce femeie de rasă! Unde-o fi găsit-o ursul? Poţi discuta cu ea ceasuri întregi despre Turgheniev şi Balmont, despre D'Annunzio şi Shelley, Ibsen şi Cehov, ca în cel mai ermetic salon din Petersburg. Are ochii ca violetele imperiale şi un gât rotund şi sculptural, mai superb decât al Verei Pavlovna.</p>
                  <p rend="justify">I-a spus-o ieri, iar Zoia Dimitrievna a plecat ochii în jos, aşezându-şi cutele rochiei peste vârful pantofului mic, exact tot atât de mic cât o rândunea cu aripile strânse. Cunoaşte el privirea aceasta modestă a femeilor: „Te rog, nu-mi place să vorbeşti astfel… Să ştii că n-ascult! Chiar poţi să continui, că tot n-ascult.”</p>
                  <p rend="justify">Gurii Serghievici Vorşaghin se postă în faţa oglinzii şi îşi examină cu deplină mulţumire de sine ovalul obrazului, puţin obosit. Dar cu atât mai plăcut, ochii cu cearcăne care nu făceau deloc urât figurii, părul bălan, mustaţa moale, cicatricea abia atinsă de sabie; o linie albă la tâmplă, dând exact atâta bărbăţie câtă lipsea acestui cap de feminitate molatică. N-avea de ce să nu-i placă Zoei Dimitrievna omul căruia atât de fierbinţi, lungi şi deznădăjduite epistole îi trimitea Vera Pavlovna, cea pentru care atâtea sinucideri şi dueluri a văzut Petersburgul!</p>
                  <p rend="justify">Într-adevăr, Gurii Serghievici Vorşaghin era din familia fericită a muritorilor care aduc îndată, unde păşesc, voie bună, lipsă de grijă şi veselie.</p>
                  <p rend="justify">Slugile îl întâmpinau voioase la scară; când intra într-o casă posomorâtă cu un minut înainte, toţi exclamau bucuroşi:</p>
                  <p rend="justify">— A! Gurii Serghievici. Ce mai veste-poveste? Ascultă, poamă bună ce eşti!</p>
                  <p rend="justify">Şi îndată, figurile se luminau, ca la cine ştie ce fericită veste-poveste: începeau râsete, toţi se apropiau de el, femeile părăseau lucrul, ori cărţile, ori bârfelile lor. Cel mai mocnit dintre toţi îşi aducea aminte o anecdotă de mult mucegăită într-un cotlon al creierului; viaţa părea imediat plină de surprize plăcute, aşa cum se arată în dimineţile de primăvară, când surâzi în cerdac vişinilor înfloriţi, numai fiindcă e multă lumină şi cer străveziu.</p>
                  <p rend="justify">Prinţul Gurii Serghievici Vorşaghin nu făcea nimic pentru a răspândi în jurul lui această atmosferă voioasă. Era numai firesc, lipsit de grijă şi deplin fericit de tot ce vedea, ce auzea, ce i se întâmpla.</p>
                  <p rend="justify">În faţa oglinzii, răsfrângându-i mijlocul subţire, înalt şi elastic, fluiera un cântec; schiţă un pas de dans.</p>
                  <p rend="justify">Îşi schimbă altă tunică, cu toate decoraţiile multicolore prinse ca un zaimf în dreptul inimii: ruseşti, franceze, engleze, italiene, câte adunase în diferite misiuni prin care trecuse, lăsând în urmă glorioase amintiri de risipă şi de chefuri epice.</p>
                  <p rend="justify">Bătu la uşa Zoei Dimitrievna, zâmbind dinainte celor ce avea să-i spună. Îi deschise Dumitraşcu Racliş, care îşi sorbea singur cafeaua, într-un jâlţ, făcând pasienţe.</p>
                  <p rend="justify">Îşi strânseră mâna cu mare bucurie amândoi.</p>
                  <p rend="justify">Se înţelegeau. Se simpatizau. Se preţuiau.</p>
                  <p rend="justify">Dumitraşcu Racliş găsise în sfârşit în acest Iaşi al mizeriei un om care colindase Europa şi avea cele mai distinse purtări, în afară că era un pătimaş jucător de cărţi; întocmai precum Gurii Serghievici găsise, în sfârşit, în acest oraş moldav al mizeriei, un om care colindase Europa, îşi tocase cu eleganţă averea, avea cele mai distinse purtări, în afară că era un şi mai pătimaş jucător de cărţi.</p>
                  <p rend="justify">— Zoe vine imediat, mon petit prince, vesti Racliş. Se îmbracă, desigur. Facem până atunci un ecarté? Trei partizi, două sute de ruble: distracţie!</p>
                  <p rend="justify">— Perfect! Cu cea mai mare plăcere… E întotdeauna o plăcere să joace cineva cu dumneata, Dimitrie Ştefanovici!</p>
                  <p rend="justify">Dumitraşcu Racliş alese cărţile; lepădă exoflele inutile şi partidele începură.</p>
                  <p rend="justify">Părintele Zoei Vesbianu fila cartoanele cu cea mai deplină fericire scrisă pe figura osoasă, cu mustăţile albe puţin fumegate de tutun şi cu cearcănele a nouă mii de nopţi pierdute în toate cazinourile vechiului continent.</p>
                  <p rend="justify">Trăia acum într-o continuă beatitudine. Grijile de la Bucureşti dispăruseră. Zoe îl târâse cu ea, îl instalase într-o cameră de la dânşii, îl îngrijea şi îi împlinea toate poftele.</p>
                  <p rend="justify">Sofron Vesbianu, abia ajuns la Iaşi, descoperise o casă încăpătoare, plătise chiria pe un an înainte, ca să nu aibă nici un neajuns şi găsise imediat un câmp fertil, o adevărată Californie pentru afacerile lui. La cartierul rusesc se afla într-o zi, când Gurii Serghievici se plângea că nu-şi găsise o locuinţă omenescă. A înţeles-o aceasta din dialogul cu un misit de case. I-a oferit îndată o cameră şi un antret pentru ordonanţă, grajdul pentru cai. Stau la masă adeseori împreună. N-a vrut să primească, fireşte, nici un ban, „suntem doar aliaţi”.</p>
                  <p rend="justify">Dar Gurii Serghievici îl aprovizionează cu toate ale gospodăriei de la depozitele ruseşti, i-a pus la dispoziţie sania, caii şi mai e şi un cineva, cu mare trecere la comandamentul armatei ruse, nepotul ministrului de război de la Petersburg şi al mai multor doamne de onoare de la curtea împărătesei; deci om care să-i servească în toate afacerile lui misterioase.</p>
                  <p rend="justify">Cel mai încântat însă de această prietenie e tot Dumitraşcu Racliş.</p>
                  <p rend="justify">Are de-a face cu un adevărat gentleman: se poate recreia şi consola astfel de toate apucăturile grosolane ale ginerelui, pe care trebuie să le suporte. Prinţul Vorşaghin l-a introdus în cercul lor; un club improvizat într-o casă a unui alt soi de prinţ, indigen şi scăpătat. Acolo nu intră decât puţini români, câţiva bărbaţi şi câteva femei, prietenii proaspeţi ai aliaţilor.</p>
                  <p rend="justify">Şi acolo i-au fost dat ochilor să vadă cele mai infernale partide de cărţi, cum n-a mai pomenit în toate casele de joc şi cluburile din apusul Europei, unde şi-a azvârlit pe postavul verde averea lui, zestrea nevestei şi moştenirea Zoei. Oamenii care plecau spre front ori se întorceau pe front, scoţând teancurile intacte de ruble, deşertând cantităţi prodigioase de spirt sub toate formele şi de toate gradele; certându-se şi împăcându-se de la nimic; sfârşind totul în fiecare dimineaţă într-o pâclă nepătrunsă de fum, printre movili de sticle deşarte, cartoane de ţigări, pahare de ceai şi cutii de compot; colonei şi generali beţi îmbrăţişându-se cu locotenenţi şi sublocotenenţi, zvârlind bacşişuri fabuloase ordonanţelor şi apoi luându-i în palme ca pe urmă să-i sărute şi să le plângă pe umeri: o adevărată etapă a disperaţilor condamnaţi la moarte, veşnic primenită de alţi ofiţeri în ducere şi întoarcere şi totuşi veşnic aceiaşi; oameni stranii de altă planetă, cu logică şi sentimente care scapă înţelegerii curente, cuprinşi de-o exasperată însetare, după doi ani jumătate de război, să-şi ucidă orice tresărire a amintirii despre altă viaţă de altădată şi presimţirea unei lumi care sfârşeşte, amestec de cruzime şi de sentimentalism, de brutalitate şi delicateţă, de viclenie şi de candoare, de slugărnicie şi aroganţă, de laşitate şi de bravură; lume parcă anticipat zvârcolită de spasmurile agoniilor ce aveau să vină.</p>
                  <p rend="justify">Dumitraşcu Racliş juca, nu lipsea o seară, câştiga.</p>
                  <p rend="justify">El, căruia valeţii şi rigii îi mistuiseră averea, avea de astă dată o superioritate vădită; nu punea un pahar de spirt în gură. Trăia numai pentru cărţi. Putea pune în sfârşit în aplicare, cu izbândă, sistemele „infailibile” care-l trădaseră întotdeauna.</p>
                  <p rend="justify">Acum norocul era egal: partidă şi partidă. Două, el; două, Gurii Serghievici. De altfel jucau numai pentru plăcerea jocului; două sute de ruble, cinci sute de lei, ce însemnau?</p>
                  <p rend="justify">Când intră Zoe Vesbianu, în haina albastră care-i catifela mai mult albul pielii, Gurii Serghievici zvârli cărţile. Arătă partenerului: n-avea în mână decât exofle străine, era vol, tot pierdea partida. O socotea pierdută.</p>
                  <p rend="justify">Zoe Vesbianu se aşeză între dânşii.</p>
                  <p rend="justify">După ce le întinse mâinile parfumate, fără altă podoaba decât verigheta de aur, simbol al sclavajului conjugal, îi mustră:</p>
                  <p rend="justify">— V-am auzit venind astăzi dimineaţa… Unul la patru, altul la cinci. Cine a fost cel mai cuminte?</p>
                  <p rend="justify">— Cucernicul pocăit care vă vorbeşte, Zoe Dimitrievna! se grăbi cu alintată smerenie prinţul Gurii, să pună în lumină această excepţională „cuminţenie”, care-l adusese acasă, e drept, pe mai multe cărări, dar la ora patru, pe câtă vreme pe Dimitrie Ştefanovici, îşi amintea bine acum, l-a lăsat moţăind cu cei din urmă jucători.</p>
                  <p rend="justify">— N-aş putea să ştiu, mă rog, două lucruri, mon petit prince? Mai întâi, care din doi vă depravaţi unul pe altul? Pe urmă, ce plăcere găseşti dumneata, om tânăr, inteligent, cultivat, cu atât de distinsă lectură, vrai homme du monde, ce plăcere găseşti să pierzi nopţile în fum şi în tovărăşii echivoce? Pe papŕ îl înţeleg! E un jucător înveterat. Nici nu mai cere vieţii altceva decât o plăcere, pe care – nu e aşa, papŕ? – a plătit-o destul de scump… Dar dumneata?</p>
                  <p rend="justify">— O, Zoia Dimitrievna! Ridică ochii albaştri şi inocenţi, spre tavan, prinţul Gurii. De unde ştii că nu încerc să înlocuiesc o pasiune prin alta? Poate vreau să-mi adorm astfel o durere inconsolabilă! Poate prefer să-mi ucid o noapte stupid, numai ca să nu-mi amintesc, torturat de insomnie, acele lucruri pe care nu trebuie să mi le mai amintesc!</p>
                  <p rend="justify">Gurii Serghievici minţea cu un aer foarte nefericit şi teatral, de victimă, în mijlocul acestei lumi vulgare.</p>
                  <p rend="justify">De fapt, bea şi juca zdravăn, fiindcă îi plăcea să bea şi să joace zdravăn.</p>
                  <p rend="justify">De insomnie nu suferea şi nici amintiri or gânduri triste n-aveau de ce să-l tortureze. Doar câteodată mijea, în curând aţipită, mustrarea că n-a răspuns la scrisorile Verei Pavlovna; remuşcare vagă, în zori, când se întorcea cu gura coclită de la petrecere, dând să intre în şifoniere şi trântindu-se îmbrăcat în pat, ca să nu-şi mai amintească, de fel, când l-a dezbrăcat şi i-a tras cizmele Kornei.</p>
                  <p rend="justify">Dar ştia prea bine că în urechea unei femei – mai ales când femeia e soţia unui mops ca Sofron Vasilievici şi când ştia că a citit romanele lui Turgheniev! – nu sună niciodată banal toate aluziile la aceste teribile nefericiri sentimentale, pentru a căror consolare, te abrutizezi, cauţi deznădăjduit o mocirlă să te împotmoleşti, tu şi nefericirea ta, bei până la fund drojdia acră şi tot aşa mai departe, cum scrie în romane şi se recită pe scenă.</p>
                  <p rend="justify">Gurii Serghievici Vorşaghin repetă, aşadar, ceea ce repeta în dreapta şi în stânga, de zece ani, de când era încă în şcoala de cadeţi, cu efecte aproape invariabile. Pe figura gânditoare a Zoei Vesbianu, în ochii de culoarea violetelor imperiale, căuta nerăbdător curiozitatea, mirarea, interesul; deşi nu s-ar fi supărat de fel dacă Zoe Vesbianu i-ar fi răspuns, hohotind, că toate acestea sunt basme şi că e nedelicat să o socotească atât de naivă ca să le creadă.</p>
                  <p rend="justify">Atunci Gurii Serghievici ar fi râs şi el imediat, mărturisind că a minţit şi găsind foarte firesc să mintă unei femei frumoase, pentru a da vieţii atât de vulgare puţină savoare romantică.</p>
                  <p rend="justify">Dar Zoe Dimitrievna era acum de altceva preocupată, mângâind fără să-şi dea seama şiragul boabelor ovale de chihlimbar de la gât.</p>
                  <p rend="justify">Întrebase şi asculta, cu gândul aiurea.</p>
                  <p rend="justify">Într-adevăr, se întâmpla minunat. Astăzi dimineaţă, întâia oară după două luni de când se afla în Iaşi, dăduse ochii cu Radu Comşa. Îl întâlnise la o strâmtoare, unde Radu nu mai putuse scăpa şi a fost nevoit să se oprească. Au vorbit foarte simplu, ca doi prieteni care se revăd. Zoe a fost cât se poate de calmă; a glumit, l-a tachinat… Poate ochii i se opreau prea lung la Radu şi la buzele lui cărnoase, pe care le simţea încă pe umăr, pe gură, pe pleoape. Acestea însă nu le ştia decât ea. Nimeni nu putea ghici; nici Radu… Şi cum i-a venit oare în gând să-l invite numaidecât la ea, după-amiază? Radu a răspuns că nu poate, nu ştie, a cercat să evite. Dar până la sfârşit a fost silit să făgăduiască.</p>
                  <p rend="justify">Şi acum îl aşteaptă.</p>
                  <p rend="justify">Dacă vine într-adevăr, atunci ar trebui să sosească din clipă în clipă. E bine că se află aci şi prinţul Gurii. Prezenţa unui bărbat tânăr, plăcut, vioi, cu îndestul spirit va trezi desigur puţină gelozie în inima lui Radu. De multe ori iubirea nu se mai întreţine decât prin acest parazit galben.</p>
                  <p rend="justify">A sunat afară. Cum a tresărit! S-ar cuveni să fie mai calmă. Radu intră întâia dată în casa ei, dacă aceasta se mai poate numi casa ei!</p>
                  <p rend="justify">Zoe îşi aruncă ochii la păreţi, la mobile. E îndestul de plăcut salonul acesta larg!</p>
                  <p rend="justify">Casa fusese închiriată cu mobile cu tot; casă veche de boieri scăpătaţi. Se simţea bine aici, fiindcă îi amintea ceva din viaţa lor, înainte de ruina lui Dumitraşcu Racliş şi înainte de a fi devenit madam Sofron Vesbianu.</p>
                  <p rend="justify">Canapele largi, jilţuri comode, un pian cu coadă de lemn castaniu, cadre înfăţişând bărbaţi şi femei în costume de acum patruzeci de ani, câteva miniaturi de diafane doamne cu umerii goi şi căzând în linii foarte lungi, cum erau frumuseţile de acum aproape un veac; figuri grave şi melancolice, privind cu ochii obosiţi la aceşti năvălitori prea gureşi în adăpostul lor, unde fusese până acum o mare tăcere… Faţă de strâmtoarea în care trăieşte atâta lume la Iaşi, casa lor e chiar foarte prezentabilă şi n-are de ce se teme de impresia lui Radu. Ciudat! Unde i-a fost dat să-l primească „la ea acasă”, aşa cum stăruise de atâtea ori! Radu nu-l cunoştea nici pe Sofron, nici pe papŕ. La Bucureţti n-a vrut să-i calce niciodată pragul, numai fiindcă se ferea de situaţii îndoielnice: „Să stai la masă între bărbat şi femeia cu care îl înşeli… Picioarele căutându-se, atingându-se, apăsându-se, pe sub scaun… Scene, de vodevil! Odios!”…</p>
                  <p rend="justify">Şi acum a sunat.</p>
                  <p rend="justify">Dar nu e el! E numai Sofron.</p>
                  <p rend="justify">Şi-a zvârlit blana şi căciula. Păşeşte în salon, tropăind şi frecându-şi degetele bondoace. Scutură mâna prinţului Vorşaghin, să i-o smulgă din umăr. Întinde laba moale şi puţin dispreţuitoare lui Dumitraşcu Racliş. O atinse pe frunte, cu buzele, pe Zoe, ridicându-se în vârful degetelor pe picioarele lui scurte, s-o ajungă.</p>
                  <p rend="justify">Are nasul vânăt, pomeţii obrajilor violacei; poartă o jachetă a cărei coadă îl face mai scurt încă şi mai rubicond.</p>
                  <p rend="justify">— Hei, este ger, prinţule! îl bate pe Gurii Serghievici pe umăr. Ger! Cum la voi ger, la Siberia. Sibirschiger! improvizează un cuvânt inedit pentru toate idiomele din lume.</p>
                  <p rend="justify">Sofron Vesbianu nu ştie o boabă din altă limbă în afară de cea părinteasca. Şi atunci, vorbind cu un străin, stâlceşte cuvintele şi le strigă din răsputeri, cu impresia că aşa va fi mai uşor înţeles. Un străin i se pare un infirm: surd ori aşa ceva.</p>
                  <p rend="justify">— Tac, tac, Sibirschiger! Râde prinţul Vorşaghin, arătându-şi dinţii albi.</p>
                  <p rend="justify">— Acum, la frig tare, bun este casă, samovar, ceai şi carte! Daite carcicu, davaite cărcicu, cvosim-devid, cvosim-devid… Aşa e, prinţule? Maladeţ!</p>
                  <p rend="justify">— Tac, samovar, ceai… daite carcicu! Se sileşte cu toată bunăvoinţa prinţul Gurii să înţeleagă acest volapück şi să pară încântat de deosebita atenţie a amfitrionului.</p>
                  <p rend="justify">— Bun! Bun! Haroşie ciolovec! îl bate mai departe pe epoleţi Sofron Vesbianu.</p>
                  <p rend="justify">Apoi, socotind că şi-a făcut cu prisosinţă datoria de gazdă faţă de mosafir, se îndreptă spre Zoe:</p>
                  <p rend="justify">— Zoico dragă, porunceşte, maică, pentru ceaiuri… Sunt sloi de gheaţă, puiculeano!</p>
                  <p rend="justify">Ceaiul fu adus cu samovar, după moda rusească şi tot după moda rusească, introdusă de Gurii Serghievici Vorşaghin – de altfel întinsă acum în toate casele din Moldova unde se mai putea bea din belşug ceai – veniră şi farfuriile cu compot, dulceaţă, pateuri, sticle de coniac, rom, votcă şi lichior.</p>
                  <p rend="justify">Cât timp fetişcana durdulie, cu şorţ şi bonetă de dantelă albă, orânduia tablalele şi strămuta înaintea fiecăruia măsuţele, privirea lui Sofron Vesbianu se oprea la sâni şi la mijloc, atât de stăruitor, încât slujnica servi plecând ochii în pământ, cu obrajii pară, cu mâinile tremurând.</p>
                  <p rend="justify">Pe urmă, când servitoarea sfârşi şi ieşi din salon, Sofron Vesbianu se aşeză înaintea farfuriilor, ca întotdeauna, cu aerul brutal şi grăbit al unui călător într-un restaurant de gară, inspectându-şi paharul, linguriţa, furculiţa şi cuţitul, înşfăcând bucăţile cele mai ochioase.</p>
                  <p rend="justify">Zoe Vesbianu fu şi de astă dată stânjenită pentru el, de aceste apucături de han.</p>
                  <p rend="justify">Dar prinţul Gurii, ghicind, îl scuză cu un zâmbet de ironică admiraţie:</p>
                  <p rend="justify">— Sofron Vasilievici are poftă mare! Toată ziua aleargă, lucrează, consumă energie…</p>
                  <p rend="justify">— Ce spune, Zoico? întrebă Sofron, împingându-şi în gură, cu degetul, o felie de şuncă supranumerară.</p>
                  <p rend="justify">Zoe îi tălmăci.</p>
                  <p rend="justify">— Desigur că alerg! Eu nu sunt un parazit!</p>
                  <p rend="justify">Aceasta era la adresa lui Dumitraşcu Racliş.</p>
                  <p rend="justify">— Alerg, muncesc, consum, fiindcă mă consum! aprobă Sofron Vesbianu cu gura plină, încântat de această descoperire, „consum fiindcă mă consum!”, pe care o găsea de o superioară fineţe.</p>
                  <p rend="justify">Apoi, tuşind cu o înghiţitură în gură, îi trimise o bucăţică de şuncă, de unt şi de pâine, un minuscul bol digestiv, exact în fruntea lui Dumitraşcu Racliş, care-şi sorbea liniştit paharul cu ceai.</p>
                  <p rend="justify">Dumitraşcu Racliş puse paharul jos, îşi scoase batista şi se şterse, calm, pe frunte.</p>
                  <p rend="justify">— Sunt oameni care mănâncă încă parcă ar fi acum scăpaţi din caverne! făcu o constatare, aşa, neadresată nimănui, împăturindu-şi batista şi aşezând-o în buzunarul de la piept.</p>
                  <p rend="justify">Sofron înţelese pentru cine era aceasta şi fiindcă avea acum gura arhiplină, încât nu mai putea răspunde, îl fulgeră numai cu o privire teribilă.</p>
                  <p rend="justify">După ce înghiţi, îşi rosti replica:</p>
                  <p rend="justify">— Şi eu cunosc oameni care chiar dacă ar fi în peşteri ar juca arşice… În arşice de ăia… cum se cheamă?</p>
                  <p rend="justify">— De mastodont, cum cunosc eu un exemplar! îl ajută Dumitraşcu Racliş, zâmbind fiindcă găsise bună istoria omului din caverne care ar juca în arşice, în lipsă de un club cu masă lungă, pe două tablouri de bacara.</p>
                  <p rend="justify">— Ce spun, te rog, Zoe Dimitrievna? întrebă prinţul Vorşaghin, înţelegând că amândoi se ceartă.</p>
                  <p rend="justify">— Nimic interesant! răspunse Zoe. Se tachinează! Discută politică! Spun că dirijabilele germane sunt adevăraţi mastodonţi…</p>
                  <p rend="justify">În clipa aceea zbârnâi din nou clopoţelul, anunţându-l, în sfârşit, pe Radu Comşa.</p>
                  <p rend="justify">Zoe îi ieşi înainte, după ce-şi cercetă din treacăt figura în oglindă şi îşi aranjă buclele părului.</p>
                  <p rend="justify">Comşa rămase în prag, căzut din lună.</p>
                  <p rend="justify">Se aştepta s-o găsească pe Zoe singură; îşi făcuse chiar un plan de defensivă şi dădea peste atâţia necunoscuţi!</p>
                  <p rend="justify">Zoe îi prezintă.</p>
                  <p rend="justify">Sofron Vesbianu se ridicase de pe scaun. Şi ca să-şi destindă pantalonii încreţiţi armonică peste urechile ghetelor, se deda la ciudate azvârlituri din picioare; un fel de început bizar de dans.</p>
                  <p rend="justify">— Mi se pare, domnule Comşa – începu Sofron, curăţindu-şi cu buzele şi cu limba gingiile de resturile şuncii şi ale pateurilor într-o schimă care îl făcu pe Radu Comşa să creadă, o clipă, că se strâmbă la el – mi se pare că sunteţi şeful unei direcţii de la Interne? Statistică pentru rechiziţii, aprovizionare, eţetera et eţetera! Îmi pare foarte bine! O să te calc într-o zi…</p>
                  <p rend="justify">Radu Comşa îl privea cu uimire, amestecată cu milă pentru Zoe.</p>
                  <p rend="justify">Va să zică acesta era Sofron Vesbianu?! Stăpânul, în faţa legii şi a oamenilor, pe trupul, sufletul şi voinţa ei?! Acum înţelegea multe. Şi înţelegea, mai ales, de ce se strângea atât de deznădăjduit lângă el, când o trimitea acasă!</p>
                  <p rend="justify">O privi cu mai puţină vrăjmăşie. Biata Zoe!</p>
                  <p rend="justify">Biata Zoe îşi dădea toate silinţele ca să-şi păstreze aerul cel mai firesc.</p>
                  <p rend="justify">Porunci alt serviciu de ceai. Îl invită alături de ea, făcându-i loc pe divan. Explică celorlalţi că e un cunoscut din Bucureşti, dintr-o familie prietenă, tovarăşul de avocatură al lui Alexandru Vardaru şi logodnicul domnişoarei Vardaru.</p>
                  <p rend="justify">— A! Eşti atât de bine cu domnul Vardaru? E un om cu mare trecere la Domenii. Şi la Interne! Şi la Război! Am avut de câteva ori de-a face amândoi, dar nu ne-am prea înţeles. Nu e nimic. Toţi oamenii sfârşesc prin a se înţelege cu mine! vorbi Sofron Vesbianu, culegând cu scobitoarea merişoarele aurii din compotul rusesc.</p>
                  <p rend="justify">— Să-ţi dau o farfurie! îi întinse Zoe o farfurie de compot şi o linguriţă.</p>
                  <p rend="justify">— Mersi! N-am nevoie. Vorbesc şi mai iau una, vorbesc şi mai iau una… Te supără?</p>
                  <p rend="justify">Zoe nu mai încinse discuţia, iar Sofron Vesbianu vorbea şi mai lua una.</p>
                  <p rend="justify">— Da, pe domnul Vardaru aş vrea să-l cunosc mai de-aproape! Continuă, scuipând cozile merişoarelor în farfuria lui Dumitraşcu Racliş. Îmi pare foarte rău că nu ne-am înţeles!</p>
                  <p rend="justify">Sofron Vesbianu nu spunea că „neînţelegerea” consta în câteva întâlniri în care Alexandru Vardaru îl repezise, fiindcă îl prindea cu afaceri nu tocmai dintre cele mai curate. Şi ascultându-l, Radu Comşa îşi amintea acum că a mai văzut această mutră şi pe la biroul lui şi prin antecamerele ministerelor şi pretutindeni unde mişună samsarii suspecţi, foştii vechili, negustorii faliţi, lumea aceasta amestecată care mai bine de doi ani traficase cu o mână pentru puterile centrale, cu cealaltă pentru consorţiul britanic; şi se strămutase la Iaşi, să-şi continue, activ, operaţiile, încă mai prospere în haosul general.</p>
                  <p rend="justify">— Domnul Comşa, în ce fel aţi rezolvat problema cea mai dramatică a refugiului: adăpostul? Aţi găsit locuinţă? întrebă Zoe, ascultându-se cum îi spunea cu simplitate „domnule Comşa” în loc de „Radule”!</p>
                  <p rend="justify">— Mulţumitor, doamnă! Am fost bursier la liceul de aici, la Internat. Am găsit locuinţă chiar la un fost profesor al meu, pensionar. Un om încântător…</p>
                  <p rend="justify">— O! E atât de greu cu camerele, în acest Iaşi sărac şi prea mic! Uite, prinţul Vorşaghin a avut noroc cu noi… Nu e aşa, Gurii Serghievici?</p>
                  <p rend="justify">— Desigur, Zoe Dimitrievna, fără dumneata şi Sofron Vasilievici, eram un naufragiat! Dar Zoe Dimitrievna mi-a întins mâna-i catifelată, care nu are nevoie de inele ca să fie frumoasă şi iată cum am devenit un fericit naufragiat, salvat cu o prea delicioasă ramură de liliac alb…</p>
                  <p rend="justify">— Vai, mon prince, ce basme mai spui! Mă confunzi cu sistriţele dumitale!</p>
                  <p rend="justify">Şi făcându-i cu degetul:</p>
                  <p rend="justify">— Gurii Serghievici, te rog, fii mai serios! Ştii că sunt rea când mă supăr. Confisc cheia de jos, de la uşă şi te las în viscol. Mâine dimineaţă!</p>
                  <p rend="justify">Radu Comşa se întreba dacă între acest rus bălan, foarte plăcut şi desigur un mare mehenghi, dacă între el şi între Zoe există numai prietenie ori n-au trecut cumva dincolo. Şi simţi o uşoară, o foarte uşoară undă de nemulţumire. Se consola repede Zoe! Biata Zoe!</p>
                  <p rend="justify">Ca şi cum i-ar fi ghicit gândul, clătinându-şi nervos piciorul peste picior, Zoe vorbi enigmatic:</p>
                  <p rend="justify">— Vezi, domnule Comşa? Am adoptat şi noi maniera rusească! Prinţul Vorşaghin ne-a învăţat, să ne spunem pe nume, aşa cum vorbesc eroii lui Tolstoi, Turgheniev, Gorki, Dostoievski… Ne spunem: Zoe Dimitrievna, Gurii Serghievici, Dimitrie Ştefanovici, Sofron Vasilievici… E foarte comod şi găsesc amuzant! E o intimitate pe care o poţi plimba în public fără teamă, chestie numai de nuanţă! Eşti Radu Mihailovici, sunt Zoe Dimitrievna… Radu! Zoe! Fără „domnul”, fără „doamna”… Ca în intimitatea dintre doi soţi, doi prieteni sau doi amanţi. Nu? Nu, Radu Mihailovici?</p>
                  <p rend="justify">Zoe, care execută astfel un adevărat dans pe tăiuş de cuţite, se opri şi râse, cu un tril exagerat, care sună fals.</p>
                  <p rend="justify">Sânii i se ridicau şi coborau, în haina de catifea albastră despicată la piept, sub boabele galbene şi ovale de chihlimbar, ca după un urcuş repede.</p>
                  <p rend="justify">Gurii Serghievici Vorşaghin, pătruns de o umbră de bănuială, după ce îi privise cu ochii fini pe unul şi pe celălalt, aplaudă:</p>
                  <p rend="justify">— Bravo, Zoe Dimitrievna! Eşti cea mai admirabilă rusofilă din Moldo-Valahia. Şi pledezi ca cel mai elocvent avocat! Ca un avocat care s-a identificat cu cauza…</p>
                  <p rend="justify">Numai Vesbianu, Sofron Vasilievici, nu înţelesese nimic, fiindcă Zoe vorbise franţuzeşte şi întrebă nedumerit:</p>
                  <p rend="justify">— Ce spune, frate? Că nu pricep nimic!</p>
                  <p rend="justify">— Doamna – se oferi Radu Comşa să-i explice – doam-na spune să adopt maniera rusească şi în loc să mă adresez cu formulele obişnuite: doamnă, ori doamnă Vesbianu, să-i spun pur şi simplu Zoe Dimitrievna, aşa cum i se adresează, de exemplu, prinţul Vorşaghin… Ceea ce n-aş putea să-mi permit în nici un caz, având în vedere că prietenia mea cu doamna Vesbianu e atât de vagă, cum a rămas, spre regretul meu, doar din cele câteva ocazii când ne-am întâlnit la Bucureşti şi nu mi-ar da aceleaşi drepturi, ca domnului Vorşaghin, de faţă!</p>
                  <p rend="justify">— Zi-i, dragă, zi-i Zoe Dimitrievna şi sfârşeşte cu ea! A turbat-o maladeţul! simplifică foarte plictisit de atâtea mofturi Sofron Vesbianu, continuându-şi operaţia care se concentra în acel moment la smulgerea câtorva fire de păr dintr-un neg.</p>
                  <p rend="justify">Prindea unul, încrucişându-şi privirea, ca să-şi poată vedea vârful negului; îl apuca bine cu unghiile şi cu o smucitură trăgea firul din rădăcini. Ochii lăcrimau, fiindcă dure-rea îi răspundea ascuţit în creştet, îi venea să strănute, dar numai căsca gura, fără să izbutească, aşa cum fac crapii aruncaţi pe uscat.</p>
                  <p rend="justify">Când sfârşi această operaţie, spre care melancolic şi obosit priveau cadrele ovale din perete. Sofron Vesbianu se întoarse spre Comşa şi îl bătu pe genunchi cu latul palmei, într-o pocnitură de explozie:</p>
                  <p rend="justify">— Fă cum îţi spun eu, dragă. Zi-i Zoe Dimitrievna! Zi-i Gurii Serghievici! La dânşii, tot o brânză e! Trăiesc ruşii ăştia, domnule Comşa, eh! Ce să-ţi mai spun? Parcă i-a făcut mă-sa pe tun! Unde-ajung, sunt acasă la dânşii: prietenie, cărţi, vodcă…</p>
                  <p rend="justify">Acum era rândul prinţului Vorşaghin să ceară lămuriri…</p>
                  <p rend="justify">— Ce spune onorabilul Sofron Vasilievici?</p>
                  <p rend="justify">— Nimic! Spune că ruşii sunt un popor încântător! tălmăci Zoe, după fantezia ei.</p>
                  <p rend="justify">Dar era mulţumită. Mai întâi nu rezistase ispitei să-i spună ca altădată: „Radu, Radule!” în faţa tuturor, cu temeritate. Pe urmă, îl înţepase uşor cu veninul acela al geloziei, la care nici un bărbat, chiar când iubirea s-a prefăcut în indiferenţă, întotdeauna nu rezistă.</p>
                  <p rend="justify">Chipul cum Radu găsise prinţului Gurii Vorşaghin dreptul să-i spună pe nume, Zoe, cu familiaritate, ironia aceea răutăcioasă pe care n-o pricepuse Sofron îi făceau bine, ca loviturile în glumă cu o floare peste obraz, de la cineva drag. Şi gândind aceasta, cu un zâmbet vag Zoe Vesbianu nu-şi putea desprinde ochii de la gura cărnoasă şi umedă a lui Radu: „Trebuie să-i muşc buzele! Numai o dată, la plecare. Îl duc până la uşă… O singură dată…”</p>
                  <p rend="justify">Gândul se lămurea perfid, tenace, cu cât îşi spunea că e mai absurd.</p>
                  <p rend="justify">Dumitraşcu Racliş, străin de toate acestea, îşi făcea pasienţele.</p>
                  <p rend="justify">Noul cunoscut nu prezenta nici un interes; nu vorbise nimic despre joc, nu-l văzuse în nici un club.</p>
                  <p rend="justify">Se lăsa întuneric.</p>
                  <p rend="justify">Fetişcana cea durdulie aduse sfeşnice şi lămpi.</p>
                  <p rend="justify">Sofron Vesbianu începu să-i explice lui Radu Comşa, cu un creion în mână, înşirând cifre mari pe scoarţele unui album al bieţilor vechi proprietari, o afacere complicată, la care avea nevoie de concursul său şi al lui Alexandru Vardaru.</p>
                  <p rend="justify">Când Radu se pregăti să plece, Gurii Serghievici se ridică şi el.</p>
                  <p rend="justify">Îl invită numaidecât la cercul lor; dorea să-i dea prilejul de a cunoaşte mai de-aproape ofiţerii ruşi, care-au venit să lupte pentru România. De fapt, se gândea că stând mai apropiat de vorbă, va lămuri legăturile dintre el şi Zoe; exact acelaşi gând cu care Radu Comşa primi invitaţia.</p>
                  <p rend="justify">În uşă, Gurii Serghievici trecu să-şi ia sabia şi mantaua din camera sa, cât timp Radu Comşa îşi îmbrăca blana.</p>
                  <p rend="justify">Când se întoarse în prag, Zoe Dimitrievna era acăţată de gâtul lui Radu Mihailovici, cu gura încleştată pe buzele lui, cu mâna „albă şi catifelată ca ramura de liliac alb”, dată după gâtul lui, cu „ochii de coloarea violetelor imperiale” închişi, ca să soarbă sărutul mai deplin. Radu Mihailovici se apăra; luptă scurtă şi mută, din care şiragul de chihlimbar ieşi rupt şi boabele ovale risipite pe jos.</p>
                  <p rend="justify">Gurii Serghievici făcu un pas îndărăt, tropăi, tuşi, deschise a doua oară uşa cu zgomot şi numai după aceea păşi din nou pragul.</p>
                  <p rend="justify">— Gata, Radu Mihailovici?</p>
                  <p rend="justify">Ajută la culesul boabelor de jos, minunându-se, cu cea mai desăvârşită nevinovăţie, cum de s-a putut rupe şnurul tare de mătase, aşa, fără nici o pricină.</p>
                  <p rend="justify">Căutând, mâinile i se întâlneau ca din întâmplare cu mâinile Zoei Dimitrievna şi atunci îi strângea degetele subţiri în penumbra ungherelor cu o îndrăzneală de care Zoe a rămas prea surprinsă ca să se mai poată indigna. De altfel, nici nu era cu gândul la dânsul.</p>
                  <p rend="justify">Petrecându-i până la uşă, repetă cu o ameţeală dulce, nedezmeticită:</p>
                  <p rend="justify">— La revedere, Radu Mihailovici, Radu!</p>
                  <p rend="justify">— Pe frigul acesta, teribil crapă buzele, sângeră câteodată, ca o rană… spuse Gurii Serghievici, când ajunseră în stradă.</p>
                  <p rend="justify">Radu Comşa duse batista la gură.</p>
                  <p rend="justify">Într-adevăr, rămăsese o şuviţă subţire de sânge, din muşcătura Zoei.</p>
                  <p rend="justify">Se uită cu atenţie, în dreptul unui felinar, la ochii prinţului Vorşaghin, sub căciula înaltă şi lată, de astrahan. De ce spusese aceasta? Bănuise ceva? Văzuse? Dar prinţul Gurii Serghievici Vorşaghin îşi înfigea cizmele împintenate în zăpadă, cu cea mai mare linişte, trăgând din ţigara lui lungă cât un periscop.</p>
                  <p rend="justify">Cercul rus era alcătuit din cinci camere principale. Două foarte mari: una pentru restaurant, alta pentru chemin-de-fer. Celelalte trei, cu numeroase mese de joc, de băutură, de gustări, samovare clocotind neîntrerupt.</p>
                  <p rend="justify">Prinţul Gurii Vorşaghin, ca pretutindeni şi ca întotdeauna, fu primit cu exclamaţii de bucurie.</p>
                  <p rend="justify">Parte din ofiţeri jucau şi beau încă de la trei după amiază. Alţii veneau din sala de mâncare, alţii se înapoiau; ofiţeri de husari, de cazaci, de pihotă, de geniu, de artilerie, ofiţeri de stat-major şi aviatori cu micile aripi de metal la epoleţi; oameni înalţi şi bălani din ţinuturile baltice, figuri de mongoli de la marginea Tibetului, un caucazian cu figura albă, feminină şi cu ochii şi părul brun în faţa lăptoasă, ca tipurile reprezentative de rasă albă din atlasurile geografice, alt prinţ cu figură de tătar, negricioasă şi cu ochii oblici, mic, nervos, neastâmpărat; ofiţeri din regimentele siberiene de la capătul Asiei, toţi râzând, chemându-se, strigându-se pe nume, alţii atunci făcându-şi cunoştinţă; unul gata ameţit, tolănit pe o canapea roşie, ciupind strunele unei balalaici; decoraţii de toate dimensiunile, colorile şi formele; iar peste tot, un fum nepătruns, pe care trebuia să-l fereşti cu mâna ca să vezi bine cine-ţi vorbeşte, şi mirosul dulceag de tutun rusesc, de piele rusească, de ceai rusesc… Câţiva români, două doamne cu soţii instalaţi la o masă de joc, sistriţe cu fruntea strânsă în batiste albe, însângerate de crucea roşie pe frunte şi cu fustele scurte, lăsând să se vadă până la genunchi minuscule cizme de piele moale, ca marochinul.</p>
                  <p rend="justify">Printre această mulţime, trei ofiţeri români stângaci; ţinându-se unul pe altul, cum nu se pierd copiii de ţăran într-un bâlci.</p>
                  <p rend="justify">Cineva puse mâna pe umărul lui Radu Comşa. Se întoar-se: Scarlat Măinescu, în haină neagră, cu monoclu prins în arcada ochiului stâng.</p>
                  <p rend="justify">Omul care păruse Elenei Bilbor, prietena Luminiţei, elegiac şi absent de la cele terestre, arăta dimpotrivă foarte încântat de acest prea pământean spectacol:</p>
                  <p rend="justify">— Ce faci, Comşa, p-aici? Joci şi tu?</p>
                  <p rend="justify">— Nu! Sunt cu un cunoscut, un prieten, prinţul Vorşaghin…</p>
                  <p rend="justify">— Îl cunosc perfect pe Gurii. Suntem amici… Un tip şic! Latifundii în nu ştiu câte gubernii, nobleţea cea mai auten-tică a Petrogradului… Şi la el, rublele, ca nasturii! Înţelegi bine. Ce-l costă? Robesc mii de oameni pe moşii pentru el! Apropos! Îţi datorez câteva mizerii de poli, din zile de piurea neagră de la Bucureşti. Îţi stau la dispoziţie… M-am refăcut complet, monşer! Indivizii ăştia joacă brambura… Vrei să mă execut?</p>
                  <p rend="justify">Şi Scarlat Măinescu scoase un portbilet de piele verde, pe al cărui colţ Radu Comşa văzu cu uimire, prinsă deasupra monogramei de aur, o coroană de conte.</p>
                  <p rend="justify">— Mersi! Lasă-i pentru Bucureşti, la întoarcere. Nu vreau să-ţi fie de ghină…</p>
                  <p rend="justify">Scarlat Măinescu zâmbi cu dispreţ:</p>
                  <p rend="justify">— Cât despre aceasta, nici o teamă aici! Fie vorba între noi: jocul e la sigur… Acum, pardon! Mă duc, fiindcă mă aşteaptă Lola… Am adus-o şi pe ea…</p>
                  <p rend="justify">Lola – una din acele multe prietene foarte văpsite şi în toalete extravagante cu care îl văzuse pe Scarlat Măinescu la Şosea – hohotea într-un grup de ofiţeri ruşi, sorbind dintr-un pahar cu picior înalt o băutură tare, de bună seamă, căci strânse din ochi, după ce-l deşertă.</p>
                  <p rend="justify">Un colonel gras, tuns numărul zero, cu imense mustăţi stufoase şi sure, aştepta, cu sticla în mână, să-i toarne alt pahar. Lola râdea ferindu-se, dar colonelul îi turnă cu de-a sila, punându-i palma după mijloc, s-o prindă, când încercă să fugă. Ce neruşinată! Frumoasă de altfel, înaltă, cu păr bogat, oxigenat, cu ochii de un albastru inocent, dar atât de fardată! Desigur, după asemenea individe judecă străinii uşurătatea femeilor noastre!</p>
                  <p rend="justify">Gurii Serghievici Vorşaghin îl apucă de braţ, conducându-l la o masă, între prietenii săi. Băură ceai. Băură spirt. Erau profesori mobilizaţi, oameni de trupă, care abia puteau lega câteva vorbe, amestecaţi cu ofiţeri de carieră şi cărturari burduf de lectură, discutând aprins, pe măsură ce creştea numărul paharelor, despre Dumnezeu şi destinul omenesc, despre beţiile precedente şi despre purificarea Europei prin revoluţia rusă, care nu mai poate întârzia.</p>
                  <p rend="justify">Radu Comşa, între două fraze, exprimă mirarea generală că armata acestei apropiate revoluţii nu părea să socotească războiul o chestie prea serioasă; se strămuta de pe un front pe altul într-un continuu du-te-vino, toţi mâncau, beau, jucau, cântau. O sută de kilometri de înaintare ori de retragere nu însemnau nimic. Scoteau balalaicele şi armonicele, aprindeau focuri, desfundau cutii de conserve, puneau samovarele la clocot şi totul era ca mai înainte.</p>
                  <p rend="justify">— Sunteţi tineri în război! Abia acum îl învăţaţi, Radu Mihailovici! Surâse superior prinţul Vorşaghin, turnându-i rom în pahar. Secretul războiului e acesta: să săvârşeşti actele de bravură, cele mai decisive posibil, cu aerul cel mai uşuratic posibil! Aceasta se învaţă pe încetul… Iată acest prieten al meu, Anatol Petrovici, cu figura lui boţită de tătar şi aşa mic şi chircit cum îl vezi, ca o babă din Caucazul lui… A luat parte la patru ofensive, a fost prizonier de două ori şi a fugit, a fost rănit – de câte ori, Anatol Petrovici?</p>
                  <p rend="justify">— De şapte ori, o dată în cap, o dată în plămâni… Ce importă aceasta? Doctorii dădeau din cap: „De astă dată, Anatol Petrovici e pierdut, nu mai este scăpare!” Şi Anatol Petrovici nu era pierdut, se ridica din pat mai zdravăn ca înainte… Se prezenta: „Iată-mă, am sosit! Să ne aducă spirt, ceai şi mâncare!” Şi Anatol Petrovici bea ca un popă; scoate sabia ca un adevărat cazac când i se urcă vodca la cap; şarjează lămpile; retează dintr-o lovitură gâtul tuturor sticlelor de pe masă. Aseară a pierdut la davaite-nidavaite toţi banii, până la ultima copeică… Ce importă? Mi-a cerut o mie de ruble să facă nu ştiu ce cumpărături pentru polcul lui. Pierduse toţi banii, ai lui şi ai regimentului… I-am dat. Pe Anatol Petrovici nu-l refuză nimeni! În cinci minute erau pierduţi toţi banii şi după aceştia alţii, din picioare. Ce importă? Anatol Petrovici a golit o sticlă de spirt, l-a dus ordonanţa acasă, l-a dezbrăcat, l-a culcat. Acum e iaraşi la datorie, aici! Mâine la datorie, acolo, pe front! Într-o zi îl loveşte al optulea glonţ, de astă dată definitiv, în frunte. Şi s-a sfârşit cu Anatol Petrovici! O să ne mai amintim câtăva vreme de el, o săptămână, două, o lună, două… Iar atunci crezi că o să ne amintim de Anatol Petrovici cel cu şapte răni, de două ori fugit din prizonierat, cel care a ucis nu ştiu câţi austrieci, nemţi, bavarezi? are un carnet unde-i înseamnă? Defel! Aceasta o să rămână în arhivele regimentului. Noi o să spunem: „Anatol Petrovici? Îmi amintesc: straşnic bea! Splendid jucător de cărţi! Nici un muşchi nu i se mişca pe figură când pierdea tot, şi bani şi tabachere şi ceas. Minunat om, bietul Anatol Petrovici!” Pe urmă, o să-i pomenim numele tot mai rar… Vin alţii! Anatol Petrovici e îngropat undeva, la Riga ori în Galiţia, ori în Caucaz. Toţi l-au uitat! Anatol Petrovici? Un nume… Sunt o sută şaptezeci de milioane de nume în Rusia… De aceea să bem şi să ne veselim, Anatol Petrovici! Nu cu paharul acela mic, cu celălalt! Aşa da! În sănătatea ta!</p>
                  <p rend="justify">Anatol Petrovici bău cu paharul mare şi cu un aer foarte modest, strâmbându-şi faţa boţită şi măslinie, în cel mai vesel gâlgâit de râs.</p>
                  <p rend="justify">După două ceasuri îşi amanetă tabachera. După trei, câştigase zece mii de ruble şi, cu o sticlă deşartă alături, cân-ta, acompaniindu-se din balalaică, un cântec de acasă, cu o voce puternică şi gravă de bas, surprinzătoare pentru înfăţişarea lui puţină şi măruntă.</p>
                  <p rend="justify">Radu Comşa era şi el acum ameţit. Îl îndopaseră cu tot soiul de spirturi. Pierduse toţi banii din buzunar. Întâi, în glumă, aruncase câteva hârtii pe masă pe cartea prinţului Vorşaghin. Pe urmă, până la ultima centimă. Lucrurile se clătinau înaintea ochilor. Vedea numai fragmente de realitate. Vorbea cu un uriaş blond adineauri, nu-şi mai aminteşte ce, ceva vesel. Acum cu Lola. E ameţită şi ea. Toţi o pipăie, ce dezmăţat chicoteşte! Şi cu Dumitraşcu Racliş a vorbit, tatăl Zoei… Joacă la masa de dincolo, cu aerul atent al unui savant urmărind o experienţă… Acum, doi ofiţeri de cazaci, veseli şi prietenoşi peste măsură, îl silesc să bea un lichid alb… Ce-o fi? E foarte tare. Spirt curat! Ustură gâtul… Ei beau în pahare de vin, fără să se strâmbe, uşor ca apa. Şi toate se clatină, lunecă, se depărtează, revin! Plutesc între straturi opace de fum, din care apar când numai capetele, când numai picioarele… E ciudat şi poate plăcut! N-a fost ameţit decât de câteva ori în viaţă. El e un om sobru. Radu Comşa e un om sobru! Iată omul sobru, legănându-se, rezemat de uşorul unei intrări! Râzând… De ce râde? Nimeni nu are grija lui. Pe aici se poate ieşi afară? De unde au bani să joace ofiţerii aceştia români? Au uniforme modeste, par bieţi ofiţeri nevoiaşi şi zvârl pachetele de ruble ca nimic. Nenorociţii! Dacă or fi bani de-ai subzistenţei? Mâine, bang! Un glonţ la tâmplă. Războiul e foarte simplu: secretul lui e să săvârşeşti cele mai decisive acte de bravură posibil, cu aerul cel mai frivol posibil… Oare între Zoe şi prinţul Vorşaghin…? Are să-l întrebe. E simplu… Între doi bărbaţi, femeia trebuie totdeauna sacrificată. Nu! Nu mai beau ceai! De unde ştii româneşte, camarade? Un soldat rus, vorbind româneşte? Curios!</p>
                  <p rend="justify">— De unde ştii româneşte, camarade?</p>
                  <p rend="justify">— Apăi, noi doară suntem moldovieni di la Nistru…</p>
                  <p rend="justify">— Şi cum ai ajuns aici, băiatule?</p>
                  <p rend="justify">— Ni-o luat muscalii aici, că ştim moldovineşte şi li vini mai ghini… Cumpărăm noi din târg, ne înţălegim noi cu negustorii…</p>
                  <p rend="justify">— Şi-ţi pare bine că ai ajuns în Ţara Românească? Printre românii tăi?</p>
                  <p rend="justify">— Apăi, stăpâne, noi nu suntem români! Suntem moldovieni…</p>
                  <p rend="justify">— Cum adică, nu ţi-ar părea bine să rămâi între noi, cu românii noştri?</p>
                  <p rend="justify">— Aiasta, stăpâne, încă nu s-a puté! Roşia-i o împără-ţie mari şi plină de taţi belşugurili! Ci să ni-aprochiem noi di-o tari mai micuşoară, cât o gubernie a măriei-sale ţarului nostru cel mari şi bun?</p>
                  <p rend="justify">— Bine, măi frate, dar avem o limbă, ne închinăm la acelaşi Dumnezeu.</p>
                  <p rend="justify">— A fi! Nu li ştim noi aieste tati… Da moscalu-i mult şi tari. Noi cu iei ni ţânâm…</p>
                  <p rend="justify">— Fugi, mă, că eşti un imbecil!</p>
                  <p rend="justify">— Dă! Aşa suntem noi… Trăiţi, măria-voastră!</p>
                  <p rend="justify">Radu Comşa căută un ban în buzunar să-i arunce bacşiş. Nu mai are nimic… Să se împrumute de la Vorşaghin! Dar acum soldatul a dispărut. Să-l lase în plata Domnului. Şi cine mai vorbea de glasul sângelui? Prostii! Toate sunt prostii… Îl doare capul. Mâine are să-l doară toată ziua. Ce-a căutat aici? A, da! Vorşaghin. Ce faci, mon petit prince, cum îţi spune Zoe Dimitrievna? Te cam legeni! Şalupă pe valuri…</p>
                  <p rend="justify">Vorşaghin îl ia la braţ. Ies amândoi la aer. Ce bun, limpede, tare e aerul nopţii! A stat viscolul. Cerul e sticlos, ca un glob de gheaţă. Stelele palpită sus, gata să se desprindă. Zăpada scârţâie sub picioare. Radu Comşa ţine gura întredeschisă ca să-i pătrundă adânc în plămâni aerul rece. Case întunecate. Fără nici o lumină. Toate casele au noaptea, o înfăţişare misterioasă… Dorm toţi înlăuntru. Cine sunt? Ce visuri îi încearcă? Acum, toţi, au numai visuri de spaimă.</p>
                  <p rend="justify">Câţiva soldaţi trec prin mijlocul străzii, în troiene. O patrulă? Nu! Duc pe cineva pe braţe: un rănit. Şi e lumină la o fereastră.</p>
                  <p rend="justify">Radu Comşa se opreşte.</p>
                  <p rend="justify">Prin geamul cu promoroacă se vede înlăuntru. Se ridică în vârful picioarelor şi priveşte.</p>
                  <p rend="justify">Mese. Două, trei, patru mese. Şi oameni întinşi, dezbrăcaţi, morţi. Patru, cinci, şase… Şase morţi dezbrăcaţi, cu părul pe piept, unii cu pete negre pe trup. Răni, desigur… Câteva lumânări de ceară tremură o flacără slabă. Nu-i nimeni să-i păzească. Şase morţi într-o cameră: morţi îngheţaţi. Li se văd dinţii albi şi gurile întredeschise. Unul a rămas cu gura lărgită de tot, ca o spărtură neagră. Au ochii holbaţi. Poate plesniţi de ger. A mişcat un mort? Nu. Un şobolan fuge pe trupurile ţapene, muşcă ceva.</p>
                  <p rend="justify">Dar e înspăimântător! Nu trebuie permis aceasta!</p>
                  <p rend="justify">— Haide, Radu Mihailovici! se întoarse prinţul Gurii Vorşaghin, apucându-l de braţ, târându-l peste crestele de zăpadă.</p>
                  <p rend="justify">Apoi, după ce au mers o vreme alături:</p>
                  <p rend="justify">— Spune drept, Radu Mihailovici! Nu te supără dacă într-o zi, eu şi Zoia Dimitrievna?!</p>
                  <p rend="justify">Săniile spintecau sprinten şesul nins, sclipitor în soarele dimineţii.</p>
                  <p rend="justify">Erau două: de la Iaşi mergeau la Chioaia.</p>
                  <p rend="justify">În una, Luminiţa Vardaru, Elena Bilbor şi Mihai. În cea dinainte, tanti Laura şi Măgduţa Dobreanu, fiica Sofiei Dobreanu de la Botoşani, prietenă şi pe vremuri fostă colegă de pension cu Laura Vardaru.</p>
                  <p rend="justify">Clopoţeii risipeau în câmpul alb şi tăcut vesela lor chemare argintie.</p>
                  <p rend="justify">Din vasta solitudine, luminoasă şi imobilă, ecoul răspundea cu alt sunet, de la alte sănii nevăzute.</p>
                  <p rend="justify">Toţi aveau obrajii îmbujoraţi de ger, genele albe de promoroacă, respiraţia tăiată de şivoiul rece de aer.</p>
                  <p rend="justify">Mihai puse mâna pe hăţuri, gonind nebuneşte, spre înfricoşarea fetelor din sanie.</p>
                  <p rend="justify">Caii alergau cu toată puterea, strănutând cu boturile apropiate, arătându-şi şi ei astfel voioşia acestei curse, în dimineaţa limpede, sub soarele cu dinţi care hohotea în nămeţi. Stâlpii de telegraf fugeau vertiginos îndărăt.</p>
                  <p rend="justify">— Mihai, ai să ne răstorni! îi strigă Luminiţa, scoţând mâna din manşon să-l tragă de manta.</p>
                  <p rend="justify">Mihai cu chipiul de şcoală militară pe ceafă, descheiat la gât, ţipând cu o sălbatică bucurie, care altă dată şi aiurea l-ar fi ruşinat, nu dădu nici o atenţie acestor spaime femeieşti şi plesni crupa cailor cu biciul. Trecură săgeată pe lângă sania de unde Laura Vardaru îl ameninţa cu degetul.</p>
                  <p rend="justify">Acum avea drumul deschis înainte… Mihai slobozi murgii, lăsând hăţurile în voie. Bulgării moi săreau din copite, se sfărmau în obraji, împroşcau pulbere măruntă în urmă. Ajunseră în vârful unui deal; jos, se desfăcea în pâclă albăstruie un sat cu subţiri spirale de fum înălţându-se spre cerul dimineţii, ca sărace fumuri de jertfă primite de un Dumnezeu în sfârşit îmbunat.</p>
                  <p rend="justify">— Mihai, aceasta a fost, nu e aşa? Pentru Măgduţa Do-breanu! Vrei s-o epatezi cu însuşirile tale surugieşti? îl necăji Luminiţa.</p>
                  <p rend="justify">Mihai trecu hăţurile vizitiului, apăsându-şi supărat chipiul pe ochi:</p>
                  <p rend="justify">— Poftim! Dacă-i aşa, mergeţi ca după mort! Ioane, numai la pas să le ţii!</p>
                  <p rend="justify">Luminiţa şopti ceva, râzând, la urechea Elenei Bilbor!</p>
                  <p rend="justify">Mihai îşi întoarse obrazul roşu de frig:</p>
                  <p rend="justify">— Ia, vă rog, să nu conspiraţi! Acuşi vă răstorn şi-am să vă aud ţipând, să salvaţi Capitoliul.</p>
                  <p rend="justify">— Bravo! Foarte frumos! În fiecare zi îţi afirmi alte graţii cazone… Probabil, pentru a ne convinge definitiv că ai, într-adevăr, toate calităţile de surugiu.</p>
                  <p rend="justify">— Dacă nu mă lăsaţi în pace! E o dimineaţă splendidă, aveţi înainte, cât se vede cu ochii, un câmp minunat, şi tu, Luminiţo, tu te ţii de fleacuri!</p>
                  <p rend="justify">— Bun! Va să zică Măgduţa Dobreanu e fleac. Luăm notă. Mersi pentru ea! Fii sigur că o să am eu gentileţea să o spun.</p>
                  <p rend="justify">— Luminiţo! făcu nefericit Mihai. Te-am rugat să încetezi cu astea. Lăsaţi fata în pace!</p>
                  <p rend="justify">— Aşa, acuma mai e şi „fată”. Un fel de cum ai spune fata din casă: Ilinca, Safta… Din ce în ce mai bine! N-am să uit s-o adaug şi p-asta.</p>
                  <p rend="justify">— Luminiţo!</p>
                  <p rend="justify">— Ei, ce, Mihai?</p>
                  <p rend="justify">Mihai Vardaru apucă din nou hăţurile şi îşi răcori neca-zul pe cai, coborând valea în vârtej.</p>
                  <p rend="justify">De cinci zile, Luminiţa nu-l mai cruţa. Sosise în permi-sie de la şcoala de ofiţeri rezervişti din Botoşani şi o întovărăşise pe Magda Dobreanu, la a cărei familie, prietenă cu tanti Laura, stătea în gazdă. Şi ce găseau ele suspect în aceasta?</p>
                  <p rend="justify">Magda Dobreanu a venit să-şi vadă fratele care a fost bolnav… Poate voiau – nu-i aşa? – s-o lase să facă drumul singură, pe timpurile acestea? E copilă, şaisprezece ani, încă o şcolăriţă. O fată, exact o fată! E adevărat că lui i se cam schimbă glasul când îi vorbeşte şi îşi cam apleacă ochii; nu poate să-i înfrunte privirea. Dar aşa a fost întotdeauna: timid… Şi la urmă, ce le pasă lor de timiditatea lui? Nu fă-cea mai bine să rămână în sanie, la tanti Laura?</p>
                  <p rend="justify">Ceea ce trebuia să se întâmple s-a întâmplat. Dat cu totul acestui monolog, Mihai Vardaru a urcat în goană sania pe o movilă de prund, a desenat o splendidă curbă numai pe o patină şi a răsturnat-o frumos, semănând pe Luminiţa aici, pe Elena Bilbor dincolo.</p>
                  <p rend="justify">— Na! Acum ţi-am plătit! râse Mihai, descurcându-şi picioarele din hăţuri şi voind să arate aşa că a făcut-o dinadins.</p>
                  <p rend="justify">O ajută pe Luminiţa să se ridice, după ce-o sprijinise pe Elena Bilbor.</p>
                  <p rend="justify">Luminiţa s-a smuls din mână-i, furioasă. Ochii negri, sub micul turban alb de lână, împroşcară fulgere:</p>
                  <p rend="justify">— Bine, Mihai, eşti nebun? Are şi gluma o margine… Puteai să ne frângi capul!</p>
                  <p rend="justify">— O femeie nu-şi poate frânge niciodată capul. Pentru simplul motiv că nu poţi frânge ceea ce ai pierdut de mult! filosofă Mihai, scuturându-şi zăpada ce-i intrase pe sub guler, pe gât. Mă ierţi, domnişoară Bilbor? Astea sunt numai pentru Luminiţa!</p>
                  <p rend="justify">Elena Bilbor protestă, silindu-se să râdă. Dar îşi apăsa cu mâna zvâcnirile inimii, de spaima care încă nu se potolise.</p>
                  <p rend="justify">Caii întoarseră capetele şi priviră cuminţi, sunând uşor din zurgălăi. Aburi se ridicau albi din trupurile încălzite.</p>
                  <p rend="justify">— Cucoane, dă-mi o mână de ajutor să îndrept sania! Spuse vizitiul bătrân, zâmbind pe sub mustaţă: „Se cunoaşte de-o poştă că e nepotul lui conu Pol. Năzbâtios nevoie mare! Şi când era mic credeai că are să fie molcuţ şi fricos ca o fată.”</p>
                  <p rend="justify">Îndreptară sania. Vizitiul scutură blănile căzute în zăpadă.</p>
                  <p rend="justify">Din urmă îi ajunse cealaltă sanie:</p>
                  <p rend="justify">— Ce s-a întâmplat, copii? se ridică tanti Laura dintre pleduri, cu foarte mare îngrijorare.</p>
                  <p rend="justify">— Isprăvi de ale lui Mihai al matale! Nu se pricepe să mâne şi a ţinut să ne-o dovedească! se plânse Luminiţa, sărind într-un picior să-şi aducă şoşonul ajuns într-un şanţ.</p>
                  <p rend="justify">— Nu-i adevărat! Le-am răsturnat înadins… Mă necă-jeau şi atunci, cum am văzut movila de prund înainte, am vrut să le trag o spaimă, ca să le învăţ minte! se apără Mi-hai, mai bucuros să se zugrăvească în ochii Magdei Dobreanu om al răzbunărilor teribile, decât să rămână cu ocara de vizitiu neîndemânatic.</p>
                  <p rend="justify">— Bine că n-aţi păţii nimic! se linişti tanti Laura. Mihai, tot copil ai rămas!</p>
                  <p rend="justify">— Întreab-o pe Luminiţa, tanti! Nu-i vorba de copi-lărie… M-a scos din fire! Tot timpul nu i-a mai tăcut guriţa!</p>
                  <p rend="justify">— Şi ce-am spus, mă rog? întrebă perfid Luminiţa, închizând cu viclenie, pe jumătate, ochii oblici de musmé.</p>
                  <p rend="justify">Mihai nu putea să mărturisească, în faţa Magdei Dobreanu, cu ce l-a necăjit Luminiţa. Încă o dată avea tot ea ultimul cuvânt.</p>
                  <p rend="justify">Plecă ochii în altă parte şi, ca să aibă aerul cel mai indiferent, aprinse o ţigară, apoi, cu chipiul pe ceafă, păru că observă ceva foarte atent la picioarele cailor.</p>
                  <p rend="justify">— Poftim, omul dumitale! îl arătă Luminiţa tantei Laura, cu lumina de râs nestinsă în ochii păcurii. Acum mergem? Îngheţăm aci…</p>
                  <p rend="justify">Mihai dădu să se urce la loc şi să pună mâna pe hăţuri.</p>
                  <p rend="justify">— Nu! Pardon! Noi mergem cu Ion. Tanti Laura, ţi-l cedăm matale pe acest domn Mihai…</p>
                  <p rend="justify">Mihai coborî. Socoteala i se potrivea.</p>
                  <p rend="justify">Dar Luminiţa continuă:</p>
                  <p rend="justify">— Şi dă-ne în schimb pe Măgduţa. Hai cu noi, Magda!</p>
                  <p rend="justify">Nici Magda Dobreanu nu se prea dădea dusă. Iar Mihai făcu o mutră aşa de amărâtă şi privi la Luminiţa atât de comic furios, încât ea nu-şi mai stăpâni hohotul şi, cuprinsă de o subită generozitate, îl iertă:</p>
                  <p rend="justify">— Haide! Rămâi cu tanti Laura şi iată, nu cer nimic în schimb! Numai nu-l lăsaţi să pună iar mâna pe hăţuri… Altfel, ne mai dă emoţii de montagnes russes fără să i-o cerem.</p>
                  <p rend="justify">Plecară. Mihai era aşezat cu faţa spre tanti Laura şi Măgduţa Dobreanu.</p>
                  <p rend="justify">Ochii li se întâlneau. Prin ei năvălea un val de cald şi atunci, roşie-pară, Măgduţa Dobreanu îşi întorcea repede privirea la câmpul nins.</p>
                  <p rend="justify">Avea figura foarte mică, nasul numai o indicaţie, ochii căprii foarte deschişi, cu gene frizate, gura însemnând un o caligrafic; totul părea cizelat cu fineţe fantezistă, în joacă, de natura care s-a distrat între două exemplare „serioase” de umanitate să-şi creeze o miniatură. Gândea? Era loc acolo pentru un cuget, pentru un sentiment? Acestea au fost întrebările cele dintâi pe care şi le-a pus şi Mihai, ca oricine o vedea prima oară.</p>
                  <p rend="justify">„Măgduţa are un cap, să încapă numai bine într-o oglindă de buzunar”, o definise Luminiţa Vardaru. „Şi inima trebuie să-i fie cât o alună”, adăugase.</p>
                  <p rend="justify">Dar inima Măgduţei, cât o alună ori mai mică, bătea pentru Mihai, mărunt şi înfricoşată de acest sentiment necunoscut. Obrazul care încăpea într-o oglindă de buzunar se făcea garoafă de câte ori îşi încrucişau ochii. Noroc că toţi sunt acum tot atât de îmbujoraţi de ger.</p>
                  <p rend="justify">Surâdeau amândoi, fiindcă erau aproape, fiindcă erau încă aproape de copilărie, fiindcă dimineaţa era luminoasă şi aerul aspirat era el însuşi o mare fericire.</p>
                  <p rend="justify">— Măgduţo, nu ţi-e frig? se îngrijoră tanti Laura. Mihai, vezi blana te rog, să nu sufle vântul!</p>
                  <p rend="justify">Măgduţa Dobreanu clătină capul sub căciuliţa de zibelină. Cum îşi închipuiau că putea să-i mai fie acum frig? Şi îi venea să râdă, fiindcă Mihai, aşezând blana dedesubtul picioarelor, abia îndrăznea să o atingă, parc-ar fi fost păpuşa de cristal din nu-şi mai amintea ce povestire.</p>
                  <p rend="justify">Priviră iar un timp câmpul neclintit.</p>
                  <p rend="justify">— E ciudat! rupse Măgduţa tăcerea. Când ninge, am chiar noaptea, cu perdelele trase, o senzaţie de alb… O lumină nepământeană, care străbate pretutindeni, prin ziduri şi prin storuri. Dacă s-ar putea spune, aşa cum sunt unele visuri albe…</p>
                  <p rend="justify">— Şi eu, copii, spuse Laura Vardaru, mă gândeam privind câmpul… Nu se mai cunoaşte nici un hotar, nici o urmă omenească! Totul e înecat în acest alb. A dispărut şi pământul pentru care se duşmănesc oamenii şi ogoarele pentru care se judecă frate cu frate… Acum totul pare ireal, fantastic şi împăcat; o lume în care oamenii să nu se mai urască, fiindcă nu mai au ce-şi împărţi. Să uite războiul!</p>
                  <p rend="justify">Tanti Laura uitase şi dânsa că acum şase luni fusese cea mai aprigă partizană a războiului.</p>
                  <p rend="justify">Dar Mihai era el, acum, pentru război!</p>
                  <p rend="justify">— Războiul nu e ură, tanti! protestă cu figura deodată serioasă, brăzdată de o cută între sprincene. Şi războiul nu e moarte: e viaţă latentă care se eliberează, e paroxismul vieţii! Nu urăsc când ucid în război. Îndeplinesc o funcţie biologică necesară! Nici nu se poate spune că omor; fiindcă în război n-am conştiinţa uciderii şi n-am remuşcare. Pregătesc realităţi noi, un adevăr nou…</p>
                  <p rend="justify">Tanti Laura deschise ochii albaştri cu mirare:</p>
                  <p rend="justify">— Nu înţeleg, dragă Mihai!</p>
                  <p rend="justify">Mihai se gândi însă că din nou e ridicol cu teoriile lui războinice şi tăcu.</p>
                  <p rend="justify">Intrară în satul din vale. Copacii, cu crengile înflorite de promoroacă, păreau uriaşi madrepori albi… Dar satul era pustiu. Nici o suflare. Numai aţele albastre de fum. Şi câinii, ieşind la drum, hămăiau de câteva ori de mântuială, slabi şi cu blana flocoasă, intrând îndărăt, printre gard, cu cozile între picioare.</p>
                  <p rend="justify">— I-a prăpădit izantimaticul, cucoană! Lămuri vizitiul. Tot satu s-o mutat la cimitir…</p>
                  <p rend="justify">Trecură într-adevăr pe lângă cimitirul cu multe cruci proaspete, de scândură albă.</p>
                  <p rend="justify">Mai îngropau şi astăzi pe cineva.</p>
                  <p rend="justify">Se vedea un grup negru de femei şi bărbaţi cu capetele goale, în frig, cu ochii în jos, lângă bisericuţa sură de lemn, ascultând prohodul.</p>
                  <p rend="justify">— De nimic nu ne-a cruţat acest război pe care îl slă-veşti tu, Mihai! suspină Laura Vardaru. Tot ce există suferinţă omenească ne-a fost dat să îndurăm… Care dintre noi vom scăpa, dacă va mai reveni vreodată viaţa normală, o să mai putem oare fi ca înainte, veseli, să râdem, să gândim senini la viitor, să facem planuri, să uităm? Iată ce mă întreb eu, copii, nu pentru mine, căci eu nu mai aştept mult de la viaţă, ci pentru voi… Şi iată de ce mă tem şi de ce nu te înţeleg, Mihai!</p>
                  <p rend="justify">Mihai şi Măgduţa Dobreanu priviră în jos, la degetele înmănuşate care ţineau blana, silindu-se sincer să fie cu to-tul doborâţi de această nefericire generală. Dar tinereţea lor triumfa. Se simţeau bine aproape şi viaţa de mâine, de mai târziu, n-avea de ce să li se pară un chin atât de cumplit, cum amar profeţea tanti Laura.</p>
                  <p rend="justify">Caii o întinseră din nou la drum, intrând în hotarul Chi-oaei.</p>
                  <p rend="justify">Câteva santinele salutară.</p>
                  <p rend="justify">Aici se cunoştea mâna lui Alexandru Vardaru.</p>
                  <p rend="justify">Izolase întreg satul, pusese să văruiască toate casele, îi tunsese, le făcuse etuvă, îngrijea el de aprovizionare; dar nu le dădea voie să facă un pas dincolo de linia santinelelor. Terorizaţi, oamenii nu înţeleseră, însă se supuneau.</p>
                  <p rend="justify">Au priceput abia mai târziu, când comunele vecine au început să se pustiască de molimă, iar la dânşii nu se întâmplă nimic. Alexandru Vardaru intervenise să fie adus tot aici şi regimentul lui Pol, în refacere.</p>
                  <p rend="justify">Supraveghease el la instalarea unei adevărate tabere de bordeie şi barăci la marginea satului, pentru soldaţi. Crescuse din pământ alt sat, cu drumuşoare între bordeie, cu podeţe de mesteacăn, cu stânjeni de lemne aliniaţi în batalioane.</p>
                  <p rend="justify">Colonelul Pavel Vardaru cedase comanda. În papuci, bea toată ziua ceai cu mai mult sau mai puţin rom. Alcătuia liste de bucate. Citea colecţii vechi de reviste umoristice şi romane de aventuri, din biblioteca de copil a lui Mihai.</p>
                  <p rend="justify">Când se ogoia vremea, după ninsoare, de se citeau urmele sălbătăciunilor ca pe foaia de hârtie, pornea cu doi-trei ofiţeri la vânat. O dată pe zi cobora de la curte la tabăra regimentului, se plimba cu mâinile la spate printre bordeie, aproba tot ce se făcuse de către alţii şi inspecta doar cu o deosebită atenţie bucătăria soldaţilor şi popota.</p>
                  <p rend="justify">Apoi, cu o conştiinţă liniştită, urca scările cerdacului în casă, încerca la pian să-şi amintească romanţele şi dansurile de cabaret, se plictisea şi căsca.</p>
                  <p rend="justify">El îşi făcuse datoria, luptase fără nici o slăbiciune, comandase fără nici o şovăială; aştepta să mai lupte cu tot atâta simplitate; dar ce-l socoteau, în definitiv, să-şi bată capul cu treburi de vechil? Şi părea că aşteaptă recunoştinţă de la frate-său, Alexandru, că-l lasă în toată voia, în cele două zile pe săptămâna când soseşte de la Iaşi, să-şi satisfacă mania lui de organizare, de plănuiri şi de împărţit porunci.</p>
                  <p rend="justify">Ofiţerii veneau direct să ia ordine de la Alexandru Vardaru şi erau foarte încântaţi de acest civil, care le găsea dezlegare la tot şi la toate; iar la ministere şi la comandamente, afla toate uşile deschise.</p>
                  <p rend="justify">Erau trei gospodării de moşii şi cu cea de la Chioaia patru, îngrămădite laolaltă, cu vite, care, maşini, argaţi.</p>
                  <p rend="justify">Totuşi, se întocmise îndată rânduială, oamenii se înţelegeau, nici o vită nu îndura lipsă şi tot regimentul se hră-nea pe loc. Mersese vestea: oameni de aiurea voiau să vină şi să se crucească de minune, fiindcă pretutindeni, era foamete, haos, jale şi molimă.</p>
                  <p rend="justify">Santinelele puneau însă baioneta în piept: „Halt! Înapoi!”</p>
                  <p rend="justify">Chioaia devenise un fel de republică; avea şi armată pe picior de război.</p>
                  <p rend="justify">Când zurgălăii săniilor sunară la poartă, în capul scărilor ieşi întru întâmpinare unchiul Pol, cu dolmanul între umeri, cu o pipă lungă, bavareză, în dinţi.</p>
                  <p rend="justify">Cele doua surori ale lui Mihai, Cora şi Ralu, se năpustiră cu semne de bucurie.</p>
                  <p rend="justify">Amândouă însă nu-l vedeau decât pe Mihai.</p>
                  <p rend="justify">— Tu, Mihai! Şi să nu scrii?! Ţi s-a mai îngroşat vocea… Cât stai? Cum de-ţi vine să tolerezi oroarea asta de mustaţă? Parcă eşti dat cu cărbune sub nas!</p>
                  <p rend="justify">Mihai se lăsa răsucit pe o parte şi pe alta.</p>
                  <p rend="justify">Amândouă surorile îmbătrâneau singure. Păreau că şi-ar fi dat cuvântul să nu se despartă. Toată viaţa lor era concentrată în acest frate mai mic, pe care îl cocoleau, îl alintau şi care nu prea părea mişcat de această adoraţie, fiindcă fugea repede de tovărăşia lor, chemat de viaţă, de zgomot, de noutate.</p>
                  <p rend="justify">Deşi le despărţeau numai şapte şi opt ani de Mihai, Cora şi Ralu arătau mult mai în vârstă. Frăgezimea femeiască era scrisă pe figura lui Mihai; surorile, ele aveau trăsăturile mai dure, ochii buni dar mai stinşi, gura lărgită şi bărbătească, pieliţa obrazului veştedă; ele păreau două exemplare de probă, neizbutite, ca să triumfe desăvârşit în al treilea, cel din urmă, fratele mai mic şi unic.</p>
                  <p rend="justify">Tanti Laura şi unchiul Pol se îmbrăţişară ceremonios, se întrebară şi-şi răspunseră câteva nimicuri indiferente; trecură la altceva mai interesant.</p>
                  <p rend="justify">Toată îngrijorarea Laurei Vardaru, în timpul cât îl ştiuse în primejdie, se potolise acum. Căsnicia lor revenise la simpla tovărăşie dinainte, în care fiecare zeflemisea indulgent slăbiciunile şi maniile celuilalt.</p>
                  <p rend="justify">Dar fetele nu-şi mai găseau astâmpăr.</p>
                  <p rend="justify">Uşile se trântiră. Toată casa se umplu de larma condusă de Luminiţa, care încercă pianul dacă nu i-au amorţit coardele; dădu ideea să fie schimbat un divan din sofragerie dintr-un loc în altul; târî pe Elena Bilbor de-o mână şi pe Măgduţa Dobreanu de alta, să le arate priveliştea din balconul de la etaj, valea cu lacul îngheţat şi marginea fumurie a pădurii în zarea de sineală.</p>
                  <p rend="justify">După un sfert de oră, unchiul Pol apăru bărbierit, cu cizme roşii, cu tunica strânsă pe trup, cu părul alb mirosind a loţiune şi cu monoclul prins în arcada ochiului, ca în zilele lui de glorie. Deşi prea puţin se îngrijea de gospodăria de la Chioaia, condusă de cele două nepoate, în asemenea ocazii se simţea el amfitrionul şi făcea exces de zel.</p>
                  <p rend="justify">Trecu deci de câteva ori în sofragerie să controleze aranjarea mesei, mustrând fata din casă şi soldaţii, învăţându-i – pentru a câtea oară? – cum să răsucească şervetele, cum să distribuie batalioanele paharelor, pe înălţimi şi destinaţie. Dădu sfaturi bucătăresei, supraveghie preparaţia peştelui, prins de soldaţi din iazul îngheţat. Îşi frecă mâinile satisfăcut, toate mergeau strună!</p>
                  <p rend="justify">Elena Bilbor se găsea străină aici. Luminiţa o târâse în silă. Subţire, cu părul blond-cenuşiu strâns într-o cărare la mijloc şi cu obrazul palid, cu înfăţişarea de icoană bizantină, accentuată de mâinile cu degete ascuţite şi lungi, contrasta cu întreaga familie a Vardarilor, în care până şi Mihai devenise gureş, iar tanti Laura fusese cuprinsă de o tardivă frenezie de activitate.</p>
                  <p rend="justify">Ea nu se simţea la îndemână decât între patru ochi, re-trasă de soare, unde căpăta îndată căldură în glas şi gândurile i se dezmorţeau. Printre cei mulţi, timiditatea lua înfăţişarea unei dezaprobări; ceilalţi se simţeau chiar stânjeniţi, iar tot ce vorbiseră înainte devenea frivol şi vulgar.</p>
                  <p rend="justify">Nu purta floare, podoabă, parfum. Totul era şters, sim-plu, în dorinţa să treacă neobservat. Părea că ignoră frumuseţea-i misterioasă şi morbidă. Nu cerea decât să fie uitată.</p>
                  <p rend="justify">Astfel, Elena Bilbor trecea prin viaţă ca într-o vizită la necunoscuţi, unde rămânea numai câteva clipe, de politeţă, ca să se strecoare la cea dintâi ocazie, fără zgomot.</p>
                  <p rend="justify">Pe asemenea fiinţe, viaţa le pândeşte, întru a sa neîndurată revanşă, cu cele mai viclene şi hâde şi josnice capcane.</p>
                  <p rend="justify">În schimb, Măgduţa Dobreanu a fost, de îndată, ca la ea acasă.</p>
                  <p rend="justify">Luminiţa o purtă la grajduri, unde voia să-şi vadă argaţii de la Făloasa şi de la Arpăşeşti, aduşi aici cu cea mai mare parte a gospodăriilor. O conduse să-i arate caii şi ocoalele de vite, după perdeaua de stuf.</p>
                  <p rend="justify">Lângă un hambar găsise un băiat de-o şchioapă, cu o căciulă uriaşă dintr-un cârlan şi cojocelul încins peste mijloc şi o curea de hăţ.</p>
                  <p rend="justify">Sub povara acestui belşug vestimentar, omuleţul abia se mai putea răsuci.</p>
                  <p rend="justify">— Stai un moment, Măgduţo! Să-l supun la un interogator… Îmi place grozav cum vorbesc ăştia de aici, cu moldoveneasca lor moale şi pitorească!</p>
                  <p rend="justify">Ridică ţurca de pe ochii băiatului.</p>
                  <p rend="justify">Ţâncul se trase fricos de lângă păretele de lemn, ca sălbă-tăciunile într-o scorbură, să-şi asigure de ameninţarea primejdiei măcar spatele.</p>
                  <p rend="justify">Avea nasul stacojiu, cât un bumb. În picioare, opinci imense.</p>
                  <p rend="justify">— Cum te cheamă, voinicule?</p>
                  <p rend="justify">Băiatul se ruşină şi-şi duse prompt degetele roşii la nas, cu siguranţa gestului milenar, care la toţi copiii de toate neamurile înseamnă cea dintâi expresie a intimidării.</p>
                  <p rend="justify">— Haide, spune, ţâncul pământului! Ţi-a tăiat popa limba? Dacă-mi răspunzi frumos, îţi cumpăr ce voieşti tu… Cam ce-ai voi?</p>
                  <p rend="justify">— Un fluier! Prinse curaj flăcăul, lăsând în pace nasul vânăt.</p>
                  <p rend="justify">— Bine! Fluier să fie… Numai spune-mi întâi cum te cheamă, ca să ştiu cu cine am onoarea.</p>
                  <p rend="justify">— Apoi, miă-mi zici Miţita a Frăsânii a lui Culai Chioariu di pişti vali.</p>
                  <p rend="justify">— Phii, straşnic nume ai tu, mă Miţita! Nume de grand l'Espagne…</p>
                  <p rend="justify">Miţita a Frăsânii a lui Culai Chioariu di pişti vali duse mâna îngheţată la spate, cu un fel de fudulie: „Aşa suntem noi, dacă-ţi place!”</p>
                  <p rend="justify">— Şi ce cauţi tu aici, mă Miţita?</p>
                  <p rend="justify">— M-o trimis mămuca.</p>
                  <p rend="justify">— Cu ce afacere, Miţita, fiule?</p>
                  <p rend="justify">— Să-l chem pe băd'ţa Costache.</p>
                  <p rend="justify">— Da băd'ţa Costache cine-i, scumpule?</p>
                  <p rend="justify">— Ei, că 'neaţa parcă nu ştii! I-aici la curţi, la giti!</p>
                  <p rend="justify">— Şi ce să facă băd'ţa Costache?</p>
                  <p rend="justify">— Ian să gie într-o fugă, că s-o-mpuns scroafa.</p>
                  <p rend="justify">— Cum se poate nenorocirea aceasta, Miţita dragă?</p>
                  <p rend="justify">— Poi o tâmplare. Ciasu rău!</p>
                  <p rend="justify">— Şi cum a fost „tâmplarea”?</p>
                  <p rend="justify">— Că-i o istorie întreagă…</p>
                  <p rend="justify">— Hai, stimabile, spune istoria întreagă, dacă voieşti să ai cel mai frumos fluier din lume.</p>
                  <p rend="justify">— Cu vrâste roşii şi verzi?</p>
                  <p rend="justify">— Cu vrâste roşii şi verzi.</p>
                  <p rend="justify">— Amu 'neaţa ştii că scroafa noastră tot treci prin borta gardului, la Maftei…</p>
                  <p rend="justify">— Cum să nu ştiu aceasta, Miţita, scumpule! Şi pe urmă?</p>
                  <p rend="justify">— Pi urmî, Maftei o tot zâs el di câţiva ori mămucăi: Lel'ţă Frăsână, strânge-ţi scroafa acasî, că s-o tâmpla o poznă!</p>
                  <p rend="justify">— Şi pe urmă?</p>
                  <p rend="justify">— Pi urmî, mămuca i-o spus că doar n-o şi-ţi mănânci comându, badi Maftei, că mneatali ce-ţi pasă, că nu eşti mobilizat cumu-i omu meu şi n-ai decât s-astuchi' mneaţa borta, că eşti bărbat şi asta-i treabî di bărbat…</p>
                  <p rend="justify">— Şi pe urmă?</p>
                  <p rend="justify">— Pi urmî, Maftei n-o astupat borta!</p>
                  <p rend="justify">— Şi pe urmă?</p>
                  <p rend="justify">— Pi urmî, mămuca o lăsat şi ie borta niastupatî…</p>
                  <p rend="justify">— Şi pe urmă?</p>
                  <p rend="justify">— Pi urmî, neazdimineaţî iar o intrat boala di scroafă…</p>
                  <p rend="justify">— Şi pe urmă?</p>
                  <p rend="justify">— Pi urmî, numai ci-auzim on guiţat ca aciala şi gura lui Maftei suduind în ogradî…</p>
                  <p rend="justify">— Şi pe urmă?</p>
                  <p rend="justify">— Pi urmî, vini Maftei la gard şi strigă: Lel'ţă Frăsână, vină şi-ţi ie scroafa c-am alungat-o şi-o fugit canile după ea şi s-o puns boala-ntr-o furcă…</p>
                  <p rend="justify">— Şi pe urmă?</p>
                  <p rend="justify">— Pi urmî, ci şi mai fie? Maftei s-o scărchinat în cap şi a zis: Tu-i mama ei di scroafă!</p>
                  <p rend="justify">Luminiţa socoti de prisos să mai continue pitorescul interogator.</p>
                  <p rend="justify">Mihai le ajunse din urmă.</p>
                  <p rend="justify">De la fereastră, le văzuse colindând prin curte, stând de vorbă lângă hambar, cu Miţita a Frăsânii a lui Culai Chioariu di pişti vali. Îşi luă inima în dinţi ca să vină. Voia să arate el Magdei Dobreanu ce socotea frumos la dânşii, dar se temea de glumele Luminiţei…</p>
                  <p rend="justify">Nu curtea, cu hambare şi grajduri, acarete vulgare de gospodărie, erau mândria Chioaiei. Ci livada întinsă de câteva hectare, cu pomi bătrâni şi răsuciţi, printre care, copil, se văzuse de-atâtea ori pierdut în misterele pădurii ecuatoriale, unde îl pândeau pieile roşii cu arcurile întinse, pe el, faţa palidă, venit să caute comoara ultimilor regi asteci şi să elibereze captiva spaniolă, după cum scria în romanele lui Boussenard, Mayne Reid, Gustave Aimard.</p>
                  <p rend="justify">— Ai lăsat pe Elena Bilbor singură! Cora şi Ralu sunt ocupate cu masa. Tanti Laura îi face morală lui unchiul Pol.</p>
                  <p rend="justify">— Da? întrerupse Luminiţa uitându-se în ochii lui. Şi eu trebuie să mă duc – nu-i aşa? – să-i ţin de urât Elenei, ca să rămâi tu…</p>
                  <p rend="justify">Nu-şi isprăvi însă vorba şi-i păru rău că necăjeşte astfel „copiii”. Ea se simţea acum din „altă generaţie”. Era logodită; dragostea ei pentru Radu Comşa trecuse de toate temerile. Iubire calmă acum şi puternică. Le umplea viaţa, ocrotită de toţi din jurul lor. Pe când aceşti copii? Cum se privesc! Nu ştiu ce să-şi vorbească. Îşi ocolesc ochii. Şi Mihai, ce ridicol e, scociorându-şi nasturii de la tunică întocmai ca Miţita a Frăsânii a lui Culai Chioariu di pişti vali, nasul! Măgduţa, cu privirea ei speriată…</p>
                  <p rend="justify">Luminiţa Vardaru o prinse de umeri şi o sărută mult, repede, pe ochi, pe frunte, apoi fugi:</p>
                  <p rend="justify">— Să nu vă depărtaţi! Acuşi vă strig la masă!</p>
                  <p rend="justify">Mihai şi Măgduţa o priviră din urmă, săltând elastică şi uşoară peste nămeţi, în puloverul de lână alb, strâns la mijloc, cu şuviţele negre de păr fluturând de sub cuşmuliţa albă.</p>
                  <p rend="justify">În vârful scărilor se opri să răsufle, apăsându-şi pieptul cu mâna, ridicând obrazul în sus, ca o pasăre care bea apă, se întoarse şi le făcu semn de cuminţenie din cap.</p>
                  <p rend="justify">— Nu e atât de răutăcioasă, cât vrea să pară, Luminiţa! rosti încet Mihai, mai mult pentru el.</p>
                  <p rend="justify">— Dar cine spune că e răutăcioasă? O iubesc atât de mult! Când sunt de faţă trei-patru, mai mulţi, îi place să tachineze, e stăpânită parcă de un demon al neastâmpărului. Dar când rămâi numai singură cu dânsa, e aşa – nu ştiu cum să spun – e aşa de altfel, de caldă… Sunt două fiinţe în una! Dacă aş fi băiat, n-aş şti pe care s-o iubesc mai mult.</p>
                  <p rend="justify">Măgduţa Dobreanu se învăpăiase la obraji, fiindcă rostise cuvântul iubire.</p>
                  <p rend="justify">Cu vârful şoşonului minuscul desenă o floare imaginară în omăt.</p>
                  <p rend="justify">Numai târziu, când crezu că i s-a dus sângele din obraz, ridică privirea în ochii lui Mihai. Trebuia să se uite în sus; Mihai era cu un cap mai înalt decât dânsa. Îşi zâmbiră.</p>
                  <p rend="justify">— Îţi place la noi, Magda?</p>
                  <p rend="justify">— E aşa de frumos! Şi drumul până aici… Casă bătrî-nească: vara, iedera de la cerdac îmi închipui că e o minune. Şi casa de la Iaşi, tot aşa, de modă veche, patriarhală… E ca în Turgheniev ori ca în Sadoveanu. De ce nu ţi-a plăcut să stai la Iaşi, sau aici? De ce te-au atras Bucureştii aceia nesuferiţi? Cora şi Ralu trebuie să fie atât de nefericite şi sunt atât de bune, Mihai!</p>
                  <p rend="justify">— Cora şi Ralu! Ele ar vrea şi acum să port pantaloni scurţi şi să mă joc cu mingea. Să citesc basme şi să declam poezii la mosafiri, cum mă executam când mă scoteau în spectacol, cu haine de catifea, guler de dantelă şi breton retezat pe frunte. Sunt bătrân acum, Magda şi peste cinci luni am să-mi iau gradul şi am să fiu pe front… Dar iar te plictisesc cu ce-am să fac şi ce-am să dreg! Acum, haidem! Pe aici e livada…</p>
                  <p rend="justify">O ajută de braţ să sară peste creasta unui troian şi rămase cu mâna apropiată, înfiorat de această atingere prin haină.</p>
                  <p rend="justify">Magda Dobreanu păşea atent, cu mers mărunt de pisică, ocolind dâmburile de zăpadă, încercând rezistenţa bulgărilor tari, ridicând din când în când ochii spre figura serioasă a lui Mihai. Ce mare, puternic, simplu şi bun îi părea!</p>
                  <p rend="justify">Livada era vastă şi sălbatică. Aici nu intrase mâna lui Alexandru Vardaru, să taie, să alinieze, să rotunjească. Nuci uriaşi, peri scorburoşi, meri cu ramurile pornite de la pământ întindeau în neclintire, în aerul aspru, flori de zăpadă. Iată tufişurile de smeură şi de pomuşoară! Aici îşi prindea hamacul între doi vişini, în vara când a citit toate romanele lui Jules Verne. Când ridica ochii, nu se dezmeticea. Venea din fundul pământului? Din blocul de gheaţă unde trăise zece mii de ani? Din insula doctorului Monroë, ori de la antipozi, cu fiii căpitanului Grant? Cu mare mirare auzea glasul strigându-l la masă şi se trezea tocmai la Chioaia… Aici sunt doi meri, care au fost sădiţi când s-a născut el; ce nalţi sunt acum! Bătrâni ca şi el!</p>
                  <p rend="justify">Măgduţa Dobreanu cascadă un tril de râs argintiu când îl auzi spunând „bătrâni ca şi el”.</p>
                  <p rend="justify">— Ce? Mă socoţi ca şi ceilalţi, copil, Măgduţo? Recunosc aici opera Luminiţei… De ce-mi ascunzi ochii?</p>
                  <p rend="justify">O prinse de mijloc şi se plecă asupra obrazului, să-i vadă ochii.</p>
                  <p rend="justify">În mijlocul negru al pupilelor castanii se răsfrângea, ca într-o stranie lentilă, micşorat şi real, peisajul cu pomi ninşi şi umbra lui Mihai aplecată. O clipă buzele fură apropiate. Dar numai o clipă şi nu se atinseră.</p>
                  <p rend="justify">Era însă destul atât, ca să le rămână pentru totdeauna în amintire, ca fâlfâirea unei mari presimţiri de fericire, ziua aceea de iarnă, cu mult soare, cu multă lumină rece, cu zăpada scârţâind sub paşi şi cu fragilele flori de cristal ale pomilor. Totul părea, în neclintirea letargică, miraculos şi de pe alt tărâm.</p>
                  <p rend="justify">— Auzi? Ne strigă… şopti Măgduţa.</p>
                  <p rend="justify">Porniră, ţinându-se de mână, sărind peste valurile de zăpadă, scuturând în treacăt, cu un sunet mat, pale de ninsoare din crengi.</p>
                  <p rend="justify">Sus, în casă, Luminiţa, în mijlocul tuturor şi spre marele haz al unchiului Pol, dădea unul din spectacolele ei îndrăcite.</p>
                  <p rend="justify">Descoperise jucăriile lui Mihai, de copil: sabia de tablă, toba şi talgerele, un coif, calul de lemn, un Vasilache care-şi legăna trist şi moale trupul îmbrăcat în haină pestriţă, balansat între degetele Luminiţei, de vârful scufiei cu clopoţei.</p>
                  <p rend="justify">— Ai intrat în camera mea, Luminiţo! Presimţi catastrofa Mihai, aruncându-şi repede ochii la Măgduţa Dobreanu, pe care ar fi vrut mai bine s-o ştie acum la la o sută de kilometri decât asistând la acest sacrilegiu.</p>
                  <p rend="justify">Luminiţa uitase pentru o clipă „muzeul ei sentimental”, zidit în ciment, în ţara ocupată.</p>
                  <p rend="justify">Se prefăcu a nu auzi şi continuă fără îndurare:</p>
                  <p rend="justify">— Lată dovada instinctelor eroice de copil! Coiful de cruciat – puse coiful de cruciat pe cap – sabia cu lama de damasc – agită săbiuţa de tablă – carabina Mauser – o puse la ochi şi împuşcă cu dopul de plută – pornirile războinice s-au manifestat, după cum se vede, din cea mai fragedă pruncie! Tot astfel la Alexandru Macedon, la Napoleon Bonaparte, la Iuliu Cezar, la Mihai Bravul! Şi acum iată şi cea dintâi imagine a eroului! E cam nud şi nu e în poziţie marţială, ca Napoleon la Austerlitz, Nelson la Trafalgar, Anibal la Trasimene; dar e viu şi natural! Un Mihai-fără-teamă, în embrion…</p>
                  <p rend="justify">Luminiţa agită deasupra capului un carton cafeniu. Fotografia lui Mihai când era de şase luni, gol-goluţ, aşezat pe pântece ca în toate fotografiile de copii, pe o pernă de dantelă, grăsuliu, cu obraji bucălaţi, cu mâinile curmate şi cu o funtă în moţul de păr.</p>
                  <p rend="justify">Râsul fu general.</p>
                  <p rend="justify">Unchiul Pol îşi scoase monoclul să-şi şteargă lacrimile. Dar Mihai îşi făcu loc şi smulse fotografia din mâna Luminiţei, rupând-o în două, pe urmă în patru. Aruncă jos cartoanele, înciudat, cu buza de jos tremurând. Trânti uşa.</p>
                  <p rend="justify">Luminiţa fugi după el să-l împace, cu lacrimi în ochi, bătând cu pumnul în uşa după care se închisese Mihai. Cu mobilitatea dintotdeauna, îi părea rău acum de ceea ce numai cu o clipă înainte o înveselise peste seamă:</p>
                  <p rend="justify">— Ascultă, Mihai, n-am vrut… Mihai!</p>
                  <p rend="justify">Mihai nu răspundea, în picioare, la fereastră, cu dinţii încleştaţi.</p>
                  <p rend="justify">În furia lui se lovise uşor la tâmplă şi un cucui fenomen creştea văzând cu ochii, ca în experienţele fachirilor. Exact cât trebuia ca să pară Măgduţei Dobreanu cu desăvârşire ridicol.</p>
                  <p rend="justify">— Haideţi la masă, copii! chemă tanti Laura.</p>
                  <p rend="justify">Camera se goli. Servitoarea intră să strângă cartoanele împrăştiate.</p>
                  <p rend="justify">Rămase numai Vasilache, cu trupul moale în hainele din romburi colorate de cârpă, întins pe brânci pe marginea divanului, cu vârful scufiei şi clopoţeii spânzurând pe nasul roşu. Avea o mână de pâslă îndoită sub trup şi părea că priveşte, cu ochii rotunzi şi miraţi, bucata de carton uitată la picioarele divanului, din imaginea ruptă; un colţ de pernă şi o parte durdulie, rotundă şi albă, din corpul unui Mihai dolofan, pe care, desigur, numai în candoarea prunciei şi-o putuse arăta, aşa, fără nici o ruşine, goală.</p>
                  <p rend="justify">— Mărio, nu te dezbrăca! Treci mai întâi pe la nenorociţii de la 18. Te-a căutat de două ori fetiţa. Te roagă numai-decât. Moare omul!</p>
                  <p rend="justify">Maria Probotă rămase în mijlocul camerei, cu gestul neisprăvit.</p>
                  <p rend="justify">Îşi trase la loc mâneca dolmanului de stofă militară, cu guler de miel brumăriu.</p>
                  <p rend="justify">Toată figura arăta o mare oboseală. Ochii erau adânciţi în cearcăne albastre; în jurul gurii, două cute săpau o paranteză pretimpurie. Dar ceea ce neliniştea încă mai mult în această înfăţişare era tenul mort, liniile neclintite. O împietrire.</p>
                  <p rend="justify">— O clipă numai! rosti resemnată. Să respir. Să mă dezgheţ…</p>
                  <p rend="justify">Trase scaunul în faţa sobei. Cu blana descheiată, se aşeză să-şi dezmorţească picioarele; întinse spre para focului mâinile subţiri, pe care se citeau vinele.</p>
                  <p rend="justify">Flacăra jucă pe obrazul nemişcat, ca pe un chip de ceară, artificial, de panoptic.</p>
                  <p rend="justify">Cucoana Tincuţa, care împletea în fundul canapelei o mănuşă de lână, ridică ochelarii pe frunte şi-o privi tăcut. Văzu cum îşi schimbă inelul, prea larg acum, de pe un deget pe altul.</p>
                  <p rend="justify">Clătină din cap şi oftă încet, să nu se audă.</p>
                  <p rend="justify">— Înţeleg, Mărio, că eşti obosită… Dar îi putem lăsa?</p>
                  <p rend="justify">— Bine, mamă, mă duc… Dinu ce face?</p>
                  <p rend="justify">— Toată dimineaţa nu i s-a auzit glasul. Uite-l! spuse cucoana Tincuţa, ridicând colţul perdelei împletite spre curte.</p>
                  <p rend="justify">Prin fereastra mică se vedea afară copilul, îmbodolit în paltonaş, la gât cu o legătoare de lână albă, cărând în braţe bulgări de zăpadă, cât el de mari, să-şi facă „omul”.</p>
                  <p rend="justify">Maria zâmbi şi o clipă arătă cu zece ani mai tânără. Dar iluminarea aceasta se stinse îndată. Obrazul fu din nou neclintit, mort. Degetele slabe apăsară tâmplele, să alunge senzaţia de sfârşeală. Când se ridică, înaintea ochilor juca o bandă de scântei verzui. O oră să stea întinsă orizontal, nemişcată, să n-audă, să nu ştie nimic… Mai existau însă aceste fericiri interzise?</p>
                  <p rend="justify">Căută seringa şi cutia cu fiole, pachetul de vată, flaconul cu alcool.</p>
                  <p rend="justify">— Tot nu s-a aflat cine-i?</p>
                  <p rend="justify">— Nu. Mărio! Şi ieri, toată ziua a aiurat… Se tem să nu moară. Nici n-ar şti cum să-l îngroape, ce să-i scrie pe cruce…</p>
                  <p rend="justify">Bolnavul de la casa numărul 18 era un necunoscut, venit acolo să ceară găzduire la o văduvă nevoiaşă, acum o lună şi jumătate. Un refugiat, ca atâţia alţii, mii. Plătise chiria pe trei luni înainte, îşi spusese numele, dar nimeni nu aflase vreodată mai mult.</p>
                  <p rend="justify">Părea un om jovial. De câteva ori glumise cu fetiţele văduvei, spunând că-şi aminteşte de copiii lui de-acasă. Lipsea în fiecare zi de la opt la douăsprezece, de la două la şase; desigur, slujbaş la vreunul din atâtea servicii strămutate. Dar cine mai ştia acum unul de altul?</p>
                  <p rend="justify">Cu cinci seri înainte se închisese ca întotdeauna în cameră, după ce ceruse un pahar cu apă fierbinte pentru ceai; a doua zi l-au găsit delirând. Nu i-au putut scoate un singur cuvânt lămurit. Nu-l întovărăşise niciodată cineva, nu-l căutase nimeni, nu pomenise despre nimeni; nici nu ştia măcar din ce oraş anume era fugit.</p>
                  <p rend="justify">Acum tifosul îi purta mintea în lumea stihiilor.</p>
                  <p rend="justify">În stradă, Maria Probotă merse repede, biciuită de obiceiul profesional, singura putere care-i poruncea încă mişcările. De altfel, casa se afla la câţiva paşi.</p>
                  <p rend="justify">O înt] mpină gazda, o femeie slabă, fără vârstă, cu buzele vinete, cu nasul lung şi trist, îmbrobodită cu un sal încins pe subsuori, cu ochii roşii de nesomn. Fiinţă simplă ca toţi din mahalaua aceea; văduvă de picher, cu cinci copii de la doisprezece ani în jos, numai fete, iţindu-şi printre crăpătura uşii sf] rcul nasurilor stacojii de frig.</p>
                  <p rend="justify">— Cine are să vă mai poată mulţumi, doamnă doctoreasă, pentru atâta necaz şi osteneală? Vedeţi că nu-i pentru noi! Un străin, i-adevărat, dar cum să-l lăsăm ca pe-un câine?</p>
                  <p rend="justify">— Lasă aceasta, madam Lipan… Le înţeleg: dovadă că sunt aici! Noaptea cum a trecut?</p>
                  <p rend="justify">— Tot ca ieri, doamnă doctoreasă… Câteodată credeam că doarme. Mă lua şi pe mine somnul. Pe urmă, încerca deodată să sară din pat… Rupea cămaşa de pe el, râdea, plângea, se zbuciuma… Vă mulţumesc pentru lemne…</p>
                  <p rend="justify">Intrară în cameră.</p>
                  <p rend="justify">Patul era tras aproape de fereastră. Bolnavul nu le auzi paşii. Scufundat în perne, cu pleoapele închise, ar fi părut că doarme, dacă muşchii obrazului n-ar fi tresărit continuu şi dacă sub pleoape nu s-ar fi văzut globurile ochilor, mişcându-se convulsionat înlăuntru.</p>
                  <p rend="justify">Când le simţi alături, se ridică pe jumătate, dezvelind pieptul, privind cu ochii holbaţi ceva numai de el ştiut. Cu o mişcare care trebuie să-i fi fost obişnuită, voi să-şi dea în lături părul sur şi ud pe frunte, dar nu ajunse cu mâna la cap. Căzu la loc şi închise pleoapele. Începu să mişte fruntea la dreapta şi la stânga, între perne, regulat, cum se leagănă singuri unii copii ca s-adoarmă.</p>
                  <p rend="justify">Maria Probotă scutură termometrul, îl aşeză subsuoară, prinse mâna care se lăsă moale, să-i asculte pulsul.</p>
                  <p rend="justify">Nu se mai puteau număra bătăile: puls filiform. Dădu din cap. Şi termometrul arăta 40 şi 6 linii!</p>
                  <p rend="justify">— Doctoria i-o daţi la fiecare ceas?</p>
                  <p rend="justify">Gazda făcu semn că da şi, cu mâna la gură, şopti că medicamentul se termină, ce-o să facă pe urmă?</p>
                  <p rend="justify">— Bine! Când trec diseară, aduc altă doctorie, de la spital. Acum o farfurioară pentru spirt…</p>
                  <p rend="justify">Arse vârful seringii, desfăcu mâna bolnavului şi împunse o doză de cafeină.</p>
                  <p rend="justify">Necunoscutul deschise larg ochii şi deliră:</p>
                  <p rend="justify">— Natalia, de ce-mi vorbeşti astfel? A pus şeful rezolu-ţia: 345, dar cu roşu şi la rând… Niciodată atâta căldură. Iunie, iulie, august! Puneţi lampa alături… Natalio, hainele cele noi. Se întoarce Emil. Decorat! Sunt patru mii de decoraţi şi un singur căţel… negru… Opriţi ceasornicul, pentru Dumnezeu! Ca mâni va bate ceasul, dar nici un chibrit. Sssst! S-a deschis uşa… Repede! E Emil. De când aşteptam, Emil! Natalia, de ce nu-l săruţi? Sssst! Tăceţi! E obosit Emil… Lăsaţi să doarmă, Emil…</p>
                  <p rend="justify">Bolnavul ridică amândouă mâinile, să comande tăcere: ssst!</p>
                  <p rend="justify">Apoi, deodată, le repezi înainte să alunge o vedenie. O luptă înfricoşată se dădea înlăuntru, între puteri nevăzute, căci toată figura fu plină de spaimă. Tăcu. Trăsăturile se destinseră potolite. Cu ochii închişi începu iar să legene capul de la dreapta la stânga, de la stânga la dreapta, monoton, egal, ca un pendul. Răsuflă şuierător; gura întredes-chisă lăsa să se vadă dinţii ciudat de puternici. Era aproape de moarte şi în clipa aceea nu s-ar fi cunoscut; boala n-avusese când să topească muşchii şi carnea, obrazul era rotund, părul cărunt, dar aspru şi des.</p>
                  <p rend="justify">Maria Probotă îşi aducea aminte că l-a zărit de câteva ori trecând pe stradă, prin faţa casei lor. Om cu obrazul rumen şi cu aer voios. Boala unui asemenea om tare n-ar fi părut ceva prea grav; dar Maria Probotă ştia că, în afară de o minune, nu mai există scăpare.</p>
                  <p rend="justify">— Toată vremea a chemat aceste două nume: Natalia, Emil! rosti gazda, încrucişându-şi pe pieptul plat mâinile roşii şi crăpate de leşie. Poate să-i fie copii… nepoţi. Vedeţi, atâta are, era om nevoiaş, dar nu-i păsa… Spunea că au să treacă toate şi că are să fie bine!</p>
                  <p rend="justify">Femeia arătă lângă perete un geamantan negru, cu o curea înnodată peste încuietorile stricate. O umbrela răzemată alături, cu mânerul înfăţişând un cap de pasăre lustruit de mână. O pereche de şoşoni, din care unul răsturnat arăta talpa, cu zimţii tociţi şi cârpită cu o bucată de gumă roşie, de cameră de automobil.</p>
                  <p rend="justify">Maria Probotă întoarse ochii. De mult trecea printre toate, cu sufletul uscat.</p>
                  <p rend="justify">Îşi strânse seringa, cutia cu fiole, apăsă dopul flaconului de spirt şi le dădu drumul în buzunarul larg al dolmanului.</p>
                  <p rend="justify">— Doctoria la fiecare ceas. Altceva nu putem face. Şi te rog, păzeşte-ţi copiii!</p>
                  <p rend="justify">Femeia dădu să-i sărute mâna. Închiseră uşa. Necunoscutul, rămas singur, hohotea:</p>
                  <p rend="justify">— Ha-ha-ha! Ce hecatombă. Emil! Patru mii de decoraţi… Morţi şi decoraţi… De ce, Natalio, de ce?</p>
                  <p rend="justify">În stradă trecea un furgon militar, în trapul cailor, cu cinci sicrie de scânduri negeluite, bătute primitiv în piroane.</p>
                  <p rend="justify">Soldatul mâna în picioare; fuma un capăt de ţigară lipit de buză şi scuipa de sus.</p>
                  <p rend="justify">Din când în când privea înapoi, să vadă dacă nu-i cad sicriele din căruţă.</p>
                  <p rend="justify">„Toţi au devenit insensibili! gândi Maria Probotă, traversând spre casă, prin zăpada murdară, cu resturi de legume îngheţate şi zoi aruncate în drum. Niciodată n-am crezut că oamenii pot rezista la atâtea suferinţe. Ni se pare peste puterile noastre; a doua zi îndurăm altele mai cumplite, şi totuşi trăim! Ne trezim repetând gesturile automat. Aici unul moare, străin într-o casă străină, nu se ştie de unde vine, cine sunt numele pe care le cheamă; dar câte altele nu se petrec mai înfiorător încă?”…</p>
                  <p rend="justify">Împinse portiţa. Dinu, care o auzi de astă dată venind, fugi împrejurul casei, să-i iasă înainte:</p>
                  <p rend="justify">— Mămuţă, haide să-ţi arăt… Numai capul îl mai am de isprăvit. Îi fac doi ochi de cărbune şi uite colea ce mustăţi straşnice i-am pregătit!</p>
                  <p rend="justify">Scoase un smoc de lână din buzunar şi vru s-o prindă de mână, s-o târâie, să-i arate.</p>
                  <p rend="justify">Maria se feri de atingere.</p>
                  <p rend="justify">— Dinule, ţi-am spus să nu te apropii când vin de la spital, până nu-mi schimb haina!</p>
                  <p rend="justify">Supus, Dinu rămase la distanţă.</p>
                  <p rend="justify">Observă o pată de medicament pe poalele dolmanului şi, plecându-se de departe cu mâinile sprijinite pe genunchi, după ce-o studie încruntându-şi sprincenele mici de încordată atenţie, declară plin de convingere:</p>
                  <p rend="justify">— Chiar bine spui, mămuţo! Uite cât eşti de murdară de microbi!</p>
                  <p rend="justify">Aflase şi el, după discuţiile profesionale din casă, că urgiile molimelor sunt pricinuite de aceşti mizerabili microbi şi îi vedea, după capul său, mari cât muştele!</p>
                  <p rend="justify">Fugi îndărăt la omul de zăpadă. Era aproape terminat. Mai are nevoie de câteva meremetiseli. Două picioare cilindrice şi scurte, de lapon, straiul cu nasturi de nuci, mâinile sprijinite la piept într-un toiag. Pentru aceste operaţii târâse două lăzi ca să ajungă până sus; nu o dată se prăvălise la pământ, cu omul de zăpadă în braţe. Dar acum sfârşise! Lucra la capul ghilotinat, aşezat pe un capac de ladă, lipindu-i sprincenele şi nasul, care cădeau mereu. Se trăgea îndărăt câţiva paşi, îşi scutura mâinile roşii, suflând în pumni să-şi dezgheţe degetele, se repezea să aducă o modificare când nasul i se părea prea plângăreţ, cătând în pământ, sau se ridica prea impertinent către cer. Îi lipi mustăţile de lână, le răsuci. Perfect! Semăna acum cu bădia Iorgu!</p>
                  <p rend="justify">De altfel, tot pe bădia Iorgu are să-l roage să urce capul pe umerii omului de omăt. Singur e prea greu să încerce, iar are să-l răstoarne. Ştia prea bine că bădia Iorgu are să-i facă îndată pe plac şi că are să se minuneze teribil de această operă desăvârşită. E atât de bun şi întotdeauna vesel bădia Iorgu!</p>
                  <p rend="justify">Într-adevăr, bădia Iorgu şi soţia domniei-sale, Smărăndiţa, sora şi cumnatul cucoanei Tincuţa, se arătaseră minunaţi oameni.</p>
                  <p rend="justify">Bădia Iorgu e slujbaş mărunt la vamă; are o şapcă nea-gră cu două trese de aur, care l-au umplut de entuziasm pe Dinu. Trăiau în căsuţa lor din mahalaua Iaşilor, uitaţi cu totul de neamurile din Bucureşti. Când a apărut cucoana Tincuţa în poartă, cu ciudata lor căruţă de bejenari fără cort, cu Dinu înfăşurat în paltoane şi şaluri, cu Piticu pri-vind resemnat cu unicul lui ochi în zloata străzii, şi-au frecat pleoapele ca înaintea unei arătări.</p>
                  <p rend="justify">Pe urmă au înţeles. Era atâta prăpăd împrejur şi atât de aievea ajunseseră acum arătările!</p>
                  <p rend="justify">Le-au oferit îndată odăiţa „cea bună”, din faţă, pentru mosafiri. După câteva zile au descoperit-o şi pe Maria la spitalul ei. I-au făcut o surpriză: bădia Iorgu s-a dus s-o cheme de la spital, fără să-i spună cine-o aşteaptă acasă. Nici nu l-a recunoscut la început; Maria uitase că mai are rude la Iaşi.</p>
                  <p rend="justify">Când a deschis uşa şi i-a văzut înaintea focului – cucoana Tincuţa împletind, parcă se afla de când lumea acolo şi Dinu jucându-se cu Arabela înhămată – a izbucnit în plâns. Tot aşa şi Virgil Probotă, după două săptămâni, când a ajuns la Iaşi, bărbos şi rebegit, să caute spitalul Mariei.</p>
                  <p rend="justify">S-au adunat astfel toţi, cum nu îndrăznise închipuirea lor să mai spere. Bădia Iorgu şi cucoana Smărăndiţa s-au retras în încăperea din dosul casei. Nu le găsea vină că atâta vreme îi uitase şi nu se mirau că numai acum, în nevoie, le-au descoperit urma. Viaţa e viaţă, nu?</p>
                  <p rend="justify">Acum Virgil plecase la regiment, lângă Bacău; cucoana Tincuţa, sufletul acestor peripeţii, luase frânele gospodăriei; iar Piticu, adevăratul erou, deşi nu era de sânge maur, ci numai un căluţ de cărăuş lipsit de orice înfăţişare epică, îndură soarta tuturor eroilor după ce şi-au împlinit datoria. Bătrân, chior şi beteag, fu vândut de bădia Iorgu ca să nu îngreuneze bugetul lor sărac cu o gură de prisos.</p>
                  <p rend="justify">Şi astfel se mistui în neant…</p>
                  <p rend="justify">Dinu răsuci caierul de lână şi se trase îndărăt cu o mână la spate. Ar putea jura acum că sunt mustăţile lui bădia Iorgu! Dar a uitat să-i pună şi un lanţ de ceas la brâu. Are el un şnur de mătase şi are să-i lege, în loc de medalie, un ban cu gaură.</p>
                  <p rend="justify">Începe să ningă iar. Fulgi moi şi neconteniţi, ca ninsoarea din globurile de cristal, jucării. Îl cheamă în casă. Bine, lasă că vine îndată!</p>
                  <p rend="justify">La fereastra cu colţul perdelei ridicat, de unde ochii dinlăuntru îl supravegheau la fiecare cinci minute, cucoana Tincuţa bate şi îi face semn:</p>
                  <p rend="justify">— Ajunge, Dinule, sfârşeşte!</p>
                  <p rend="justify">— Îndată! I-a căzut o mustaţă… Numai s-o pun şi gata!</p>
                  <p rend="justify">Buniţa vine să-l ia de mână, fiindcă altfel ştie că nu termină cu el. Nu e nimic! Are să-şi vadă omul de pe fereastră. Numai de ar căpăta şi un ac de păr, din care răsucit să-i înjghebe şi o pereche de ochelari. Ar fi atunci cel mai arătos om de zăpadă din toată strada. La Bucureşti nu ningea niciodată atât de zdravăn; n-ar fi putut să-şi facă un om atât de măreţ.</p>
                  <p rend="justify">Se lăsă dezbrăcat de palton. Descălţat de şoşoni.</p>
                  <p rend="justify">— Acum pot să le sărut, mămuţă? Te-ai spălat de „răii” ceia de microbi?</p>
                  <p rend="justify">O cuprinse de după gât.</p>
                  <p rend="justify">Pe scaunul dinaintea sobei, Maria privea în foc, fără nici un gând, ca bătrânii.</p>
                  <p rend="justify">Fruntea rotundă se strânse lângă fruntea copilului; ochii castanii cu fire de aur îşi măreau asemănarea alături. Dar în părul lung şi greu al Mariei, înnodat la ceafă, se vedeau, dacă te uitai de aproape, câteva fire albe; iar când surâse unei amintiri, ori pentru nimic, aşa numai fiindcă simţea alături de pieptul ei pieptul lui Dinu cu bătăile regulate şi calde, atunci, în lumina fugitivă care-i trecu pe figură, în şiragul alb, intact şi regulat, dintele cu emailul imperceptibil albăstrui dădu surâsului înfăţişarea neliniştitoare a fructelor atinse de un ascuns semn al morţii.</p>
                  <p rend="justify">— Lasă-mă, Dinule! Sunt obosită; eşti greu… Joacă-te!</p>
                  <p rend="justify">Cucoana Tincuţa împletea repede. Andrelele jucau agere între degete, cu nu ştiu ce impresie de voioşie şi de tinereţe.</p>
                  <p rend="justify">Din când în când, ridica ochelarii să privească la Maria. Creţurile mărunte ale figurii, ca pieliţa merelor care au trecut prin iarnă, se adânceau atunci şi tot obrazul părea iarăşi, aşa cum l-a văzut Radu Comşa în noaptea cu ploaie de noiembrie, înaintea tăciunilor, ca o pungă de ţăran sărac, strânsă în baiere.</p>
                  <p rend="justify">Îşi punea la loc ochelarii şi povestea toate întâmplările din vecini, pe care le cunoştea ca dintr-o uimitor de amănunţită cronică, fiindcă în două luni învăţase necazurile fiecăruia.</p>
                  <p rend="justify">La o casă, nevasta unui refugiat a născut şi şi-a vândut cerceii ca să plătească moaşa; la alta a murit un copil; la cealaltă a venit veste că băiatul e prizonier; Orghidan a început să ardă gardul, nu-şi poate lăsa copiii să moară de ger; Eleftereasca a trimis după câteva bucăţi de zahăr, îşi înţărca fetiţa; ofiţerul de la Popovicioaia s-a îmbolnăvit de exantematic, l-au dus la spital… Astfel, cucoana Tincuţa recapitula concret, cu fapte şi nume, o parcelă din toată nefericirea anonimă a iernii, a ţării, a lumii.</p>
                  <p rend="justify">Dar inimile şi le găseau înăsprite de atâta avalanşă de dureri şi întâmplările se înşirau povestite ca din alt veac ori ca din altă planetă. Fiecare se strângea zgârcit în suferinţa proprie.</p>
                  <p rend="justify">Cucoana Tincuţa îşi lăsa andrelele la o parte. O mânuşă era gata. O încercă pe mână.</p>
                  <p rend="justify">— Cred că sunt destul de largi pentru Virgil! Dinule, ce însemnează asta?</p>
                  <p rend="justify">— Mă joc de-a refugiaţii, buniţo! Arabela e Piticu şi eu sunt mata!</p>
                  <p rend="justify">Dinu răsturnase o băncuţă cu picioarele în sus: înghe-suise legături, cutii, ghete, un şal făcut sul; o înhămase pe Arabela şi o lua după el prin casă. Căţeluşa privea înapoi şi se smucea să scape de sfori, nedeprinsă cu resemnarea animalelor de tracţiune.</p>
                  <p rend="justify">— Brr! Piticule! Am ajuns în sfârşit şi la Focşani… Să facem niţel foc! Aşteaptă, mă urâtule, că-ţi dau acuşi ovăzul. Cam scârţâie roata din stânga, trebuie s-o ungem, Ioană! Dinule, nu ţi-e frig, mamă? Bem un ceai, cumpărăm o pâine şi la drum, copii! Piticule, Piticule, te-ai purtat bine până aici, acum să te văd! Gata? Cu ajutorul lui Dumnezeu, poimâine suntem la Tecuci…</p>
                  <p rend="justify">Dinu porni cu bagajul lui, târând-o pe Arabela, împreju-rul odăii, spre Tecuci.</p>
                  <p rend="justify">Cucoana Tincuţa, fără alte comentarii, îi luă biciul de sfoară din mână şi-o eliberă pe Arabela, care sări pe divan şi se încolăci, să-şi odihnească oasele după lunga-i călătorie şi să-şi lingă părul ros de hamuri.</p>
                  <p rend="justify">Dinu încrucişă braţele, amărât:</p>
                  <p rend="justify">— Bine, buniţo! Ce sunt eu aici, prizonier? Afară să nu mă joc, că ninge; aici să nu mă joc de-a refugiaţii, că răscolesc lucrurile! Cine a mai văzut să chinuiţi aşa un copil?</p>
                  <p rend="justify">Aceasta era de la bădia Iorgu cetire, apărătorul şi complicele său în toate isprăvile.</p>
                  <p rend="justify">— Am să-mi iau lumea-n cap! Nici de-a rănitul n-am voie să mă joc, buniţo? De-a rănitul nu stric nimic…</p>
                  <p rend="justify">Dinu îşi legă la cap o batistă şi, şchiopătând de-un picior, sprijinit în umbrela buniţei, începu să umble prin cameră, gemând şi rezemându-se de pereţi.</p>
                  <p rend="justify">Bătu în uşa unui dulap, în chip de uşa unei case.</p>
                  <p rend="justify">— Fiţi bun şi daţi ajutor unui rănit! Vin tocmai de la Olt…</p>
                  <p rend="justify">Aici, Dinu îşi îngroaşă vocea şi vorbeşte tot el, pentru cei dinlăuntru:</p>
                  <p rend="justify">— N-avem loc, omule! E plină casa de refugiaţi.</p>
                  <p rend="justify">Soldatul bate la altă uşă:</p>
                  <p rend="justify">— Fiţi bun, vă rog şi daţi adăpost unui rănit!</p>
                  <p rend="justify">Vocea se schimbă şi va să fie ameninţătoare:</p>
                  <p rend="justify">— Ia sfârşiţi odată! După ce-aţi fugit dinaintea inamicului, umblaţi acum pe la casele oamenilor? Dau drumul la câini…</p>
                  <p rend="justify">Tot Dinu explică, cu alt glas, pentru prepusul din casă:</p>
                  <p rend="justify">— Asta e unul din cei care au făcut contrabandă… Un ghiftuit!</p>
                  <p rend="justify">Şi cu legătura albă la cap, şchiopătând, cu voce din ce în ce mai rugătoare, de care s-a înduioşat singur de-i vine acum să plângă cu lacrimi adevărate, continuă peregrinările, jăluind:</p>
                  <p rend="justify">— Fiţi bun, vă rog! Sunt un biet rănit… Vin tocmai de la Olt!</p>
                  <p rend="justify">Maria privea fără să audă, poate fără să vadă, în cărbunii din sobă.</p>
                  <p rend="justify">Flăcările se stinseseră. Mai erau câţiva tăciuni în cenuşă. Luceau sinistru în crepusculul încăperii. Atrăgeau ochii ficşi. Mâinile îi acopereau faţa; nu se mai vedea nimic din obraji.</p>
                  <p rend="justify">Era numai o umbră, fără figură, strânsă lângă câţiva tăciuni stinşi.</p>
                  <p rend="justify">Se ridică şi împinse alături scaunul. Odihna ei sfârşise. Îmbrăcă dolmanul milităresc, îşi îndesă boneta cu crucea roşie pe cap.</p>
                  <p rend="justify">O clipă, în ceaţa plumburie a oglinzii, cât îşi încheia haina, întrezări chipul ei obosit, străin, cu liniile neclintite, moarte, de gresie.</p>
                  <p rend="justify">În poartă, afară, o întâmpina gâfâind fetiţa de la casa numărul 18:</p>
                  <p rend="justify">— O murit! Acuma i-o ţinut mamaia lumânarea… „Atunci nu e nevoie să-i mai aduc diseară medicamentul!” Cum i-a venit îndată în minte, absurd şi rece, gândul acesta? Mai întâi, gândul acesta?</p>
                  <p rend="justify">— Mergi înainte, fetiţo! Te-ajung şi eu…</p>
                  <p rend="justify">Acelaşi soldat cu furgonul de adineauri trecea îndărăt în fulguirea domoală.</p>
                  <p rend="justify">Sicriele nu mai erau.</p>
                  <p rend="justify">Soldatul, cu capela pe ceafă, în picioare, ţinând hăţurile depărtate, fluiera, cu uşurarea unui om care şi a sfârşit cu bine treaba.</p>
               </div>
            </div>
            <div type="div2">
               <head>Cartea a doua.</head>
               <div type="div3">
                  <head>Capitolul I<lb/>MÂINILE ALBE ŞI MÂINILE NEGRE</head>
                  <p rend="justify">— Mai aşteptaţi! Domnu Comşa e în consiliu…</p>
                  <p rend="justify">Uşierul examină cu atenţie de expert grafolog numele scris cu creionul pe cartea de vizită.</p>
                  <p rend="justify">Apoi o mistui în buzunarul scurteicii de şiac, unde mai aşteptau o jumătate de duzină.</p>
                  <p rend="justify">Maria Probotă căută cu ochii un scaun. Toate erau ocupate. Dar la un capăt de bancă improvizată dintr-o scândură nedată la rindea, îi făcu loc, binevoitor şi cu grabă de galan-tomie arhaică, un moşneguţ cu cioc alb şi căciula de imitaţie de biber.</p>
                  <p rend="justify">Zăpada topită de pe încălţări ramifica pe podele şuroaiele într-un complicat bazin fluvial, cu afluenţi şi ostroave, cu albia adâncindu-se spre ieşire, unde duşumelele mai roase de paşi închipuiau un adevărat estuar.</p>
                  <p rend="justify">Stăruia un miros acru de leşie şi fum de tutun răcit, ca într-o percepţie.</p>
                  <p rend="justify">Toţi se răsuceau oftând, schimbându-şi locul, citind şi recitind ziare mototolite, dintr-o singură foaie, suspinând cu uşurare de câte ori se deschidea uşa şi se trântea izbită cu piciorul, după un funcţionar cu braţele încărcate de dosare.</p>
                  <p rend="justify">Un perete de scânduri albe, care nu se ridicau până în tavan, retezate inegal, despărţea fosta sală de recreaţii a şcolii, în două: aci sala de aşteptare; dincolo, se auzea ţăcănitul maşinilor de scris ca un sfârâit gras de bucătărie.</p>
                  <p rend="justify">Deasupra uşilor rămăseseră vechile indicaţii pe tabla reliefată: Clasa IV, Clasa II, Cancelaria. Sub ele, trei inscripţii recent caligrafiate pe cartoane dreptunghiulare, repartizau noua destinaţie a sălilor: Direcţia generală, Contabilitatea şi Statistica, Arhiva. Iar pe pereţi, prăfuite, decolorate şi cu pânze de păianjen, în care se balansau uscate muşte de astă-vară: o hartă a României şi ţinuturile locuite de români, un tablou înfăţişând sistemul nervos al omului în trupul negru cu bifurcaţii albe şi fine ca oasele de peşte, o planşă arătând melamorfoza fluturilor: omidă, cocon, crisalidă şi fluture.</p>
                  <p rend="justify">Un domn cu pălăria tare, cu ochelari prinşi în şnur gros după ureche şi cu mâinile la spate, îşi amăgea aşteptarea, recapitulând în gând lecţia de intuiţie din clasa a IV-a primară.</p>
                  <p rend="justify">Observă că o mână de copil scrisese, cine ştie când stângaci dar răzbunător, cu creionul, sub ciclul metamorfozelor, o concluzie neaşteptată: „Domnişoara Laţcu e o omidă!”</p>
                  <p rend="justify">Domnul cu ochelari surâse cu melancolie, gândindu-se la destinul domnişoarei Laţcu. Desigur, vreo profesoară severă şi fără frumuseţe, rea şi plină de harţag, osândită să rămână pentru totdeauna omidă didactică, fără să cunoască zborul liber şi capricios de fluture în soarele primăverilor.</p>
                  <p rend="justify">Apoi domnul căscă şi trecu plictisit la harta României, acum mincinoasă şi vană. Hotarele năruite arătau un roşu însângerat, care refuza să se cicatrizeze.</p>
                  <p rend="justify">Prin această mulţime toropită de marasmul aşteptării, Sofron Vesbianu, cu căciula de lutru pe ceafă, cu blana deschisă şi cu clapele şoşonilor lăbărţate în lături, se plimba triumfal, oprindu-se din când în când să şoptească ceva uşierului, căruia îi strecurase un bacşiş generos ca să-l introducă înaintea celorlalţi.</p>
                  <p rend="justify">Uşierul răspundea cu semne misterioase de complicitate; iar cu mâna în buzunar căuta să numere, pe nevăzute, câte hârtii de unu, doi şi cinci lei a capitalizat până acum.</p>
                  <p rend="justify">Gând număra, avea o figură pierdută, cu ochii întredeschişi, absent de pe planetă. Cineva îl întrerupea întrebându-l; atunci se uita duşmănos, îşi pierdea socoteala, începea din nou, pipăind hârtiile: şapte de un leu; şase, şapte, opt, nouă de doi lei…</p>
                  <p rend="justify">Trecu un general de intendenţă cu fireturi albe şi cu un ghiozdan doldora; apoi un domn voluminos şi important, salutat până la pământ chiar de cei care nu-l cunoşteau. Pe toţi îi înghiţea uşa păzită de omul cu haina de şiac, şi cu casieria în buzunarul stâng (în cel drept se aflau cărţile de vizită).</p>
                  <p rend="justify">Maria Probotă începu să regrete că a venit. Îşi dădea abia acum seama că ar fi fost mai simplu să transmită prin-tr-un bilet rugămintea lui Virgil.</p>
                  <p rend="justify">Sfârşise de citit, peste umărul moşneagului cu cioc alb şi căciula de imitaţie, gazeta de ieri, până la anunţurile mortuare sub cruciuliţe negre. Acum descifra de pe peretele din, faţă o cromolitografie afumată, cu culorile stinse: Mihai Viteazul şi călăul, când uşa se trânti şi ieşi generalul de intendenţă cu ghiozdanul dezumflat, domnul voluminos şi important încheindu-şi mănuşile, alte şase personaje civile şi militare, vorbind tare şi râzând, aprinzându-şi ţigările şi aruncând priviri, care nu vedeau, solicitatorilor ridicaţi respectuoşi în picioare.</p>
                  <p rend="justify">Sofron Vesbianu, care asaltase cu ocheade libidinoase o biată fetiţă ruşinată, cu coada bălană pe spate, părăsi această îndeletnicire frivolă şi, readus la realitate, se repezi, îndrăzneţ şi mieros în acelaşi timp, la doi cunoscuţi din comisie. Le tăie calea să-şi expună plângerile; scoase un teanc de petiţii din buzunarul blănii şi, de la piept, tocul automat, cu care se puteau pune rezoluţii imediate.</p>
                  <p rend="justify">Aşa se întâmplă că Maria Probotă fu poftită de uşier, înaintea tuturor, în biroul lui Comşa.</p>
                  <p rend="justify">Radu se ridică din dosul teancurilor de dosare şi, cu surprindere plăcută, îi sărută mâna străvezie, înainte ca Maria să-şi poată trage îndărăt degetele cu feminitatea devorată de acizi şi dezinfectante. Cel dintâi gând al Mariei Probotă a fost că hainele albastru-închis ale lui Radu îi întinereau figura brună şi puţin palidă; fără voie, îi trecu în minte chipul roşcat al lui Virgil, ochii fără gene, mustăţile ţepoase şi rare, toată înfăţişarea stângace, de dascăl rezervist în uniformă noroioasă.</p>
                  <p rend="justify">— Cu ce am plăcerea rară să te pot servi? Ce face Virgil? întrebă Comşa în picioare, zâmbind, privind-o în ochi şi spunându-şi că aşa slăbită cum e, ochii Mariei au încă farmecul firelor de aur în castaniul luminii şi gura păstrea-ză, împotriva tristeţei împietrite, proaspăta frăgezime copilărească.</p>
                  <p rend="justify">Maria Probotă plecă ochii sub privire.</p>
                  <p rend="justify">Întinse scrisoarea lui Virgil, pregătită la îndemână.</p>
                  <p rend="justify">— O să vezi că nu e vorba despre noi… Noi ne-am deprins să nu mai aşteptăm de la nimeni rara plăcere – cum îi zici dumneata! – de a fi copleşiţi cu serviciile…</p>
                  <p rend="justify">— E ceva urgent? răsuci Comşa scrisoarea, surprinzând, ca întotdeauna când vorbea cu o femeie frumoasă şi tânără, pe cei doi subalterni din birou spionându-l cu coada ochiu-lui, deşi se prefăceau că cercetează dosarele cu cea mai mare atenţie. Trebuie să dau un răspuns imediat?</p>
                  <p rend="justify">— Citeşte, te rog! îl invită Maria. De aci înainte! arătă pasajul cu unghia. Celelalte nu interesează; sunt chestiuni banale, indiferente, conjugale…</p>
                  <p rend="justify">Radu Comşa se retrase între ferestre.</p>
                  <p rend="justify">Maria, rezemată de pervaz, privi afară, în stradă, unde picura zăpada prelinsă de pe acoperişuri, în soarele călduţ.</p>
                  <p rend="justify">Scrisoarea lui Virgil Probotă îl ruga, prin Maria, pe Radu să treacă neapărat la o casă din Tătăraşi, unde fostul lor coleg, Dan Şcheianu, îşi scuipă cele din urmă rămăşiţe de plămân. Era un apel de vechi camarazi să-şi stea într-ajutor: „Zilele lui Şcheianu sunt numărate. Nimeni nu-l mai poate salva! Dar cred o datorie să încercăm a îmblânzi soarta unui nefericit, cu care am pornit la drum împreună şi se pierde. Nu mă îndoiesc că Radu, cu toate gravele lui ocupaţii, va găsi timp să facă el ceea ce eu, de aci, nu mai pot face. Insist însă: mă tem că fiecare zi lăsată să treacă, să nu însemne un ireparabil prea târziu…”</p>
                  <p rend="justify">Urma adresa casei unde zăcea Dan Şcheianu, câteva rânduri dintr-o scrisoare primită de la el, pe urmă întrebări care-o priveau numai pe Maria.</p>
                  <p rend="justify">Foaia de hârtie tremură imperceptibil în mâna lui Comşa.</p>
                  <p rend="justify">Îl încercă o mustrare.</p>
                  <p rend="justify">El nu se mai gândise de mult nici la Virgil, nici la Dan. Şi iată că Virgil Probotă, cu toate necazurile şi sărăcia lui, de departe, dintr-un bordei de campanie, se arăta mai omeneşte îndurerat de soarta prietenului în pierzare! Umilit de această constatare, care încă o dată îl scădea în propria-i judecată, împături scrisoarea şi-o trecu Mariei, după ce-şi însemnă adresa în agendă.</p>
                  <p rend="justify">— Te duci chiar astăzi, sper! stărui Maria Probotă. Eu am fost imediat ce-am primit scrisoarea! E condamnat fără scăpare, chestie de câteva zile. Dar nu mai pot călca acolo… E o lume imposibilă, o casă de alienaţi!</p>
                  <p rend="justify">Nu adăugi că fusese înconjurată de un soi de zănateci, care-o înfricoşaseră, glumind alături de camera muribundului, făcând-o să roşească la aluziile lor dezmăţate: adevărată atmosferă şi clientelă de tavernă.</p>
                  <p rend="justify">— Şi Virgil ce face? Dinu? Cucoana Tincuţa? încercă Radu să rupă tăcerea care îl stingherea.</p>
                  <p rend="justify">— De ce acest interogator de mântuială, domnule Comşa?</p>
                  <p rend="justify">Altădată, în camaraderia lor, îi spunea Radu sau Comşa, simplu! Observă aceasta şi şovăi.</p>
                  <p rend="justify">— Dumneata nu te mai interesezi de foarte multă vreme de foştii prieteni… Sunt trei luni de când ne aflăm aici. Fără această scrisoare, recunoaşte că nici nu te-ai fi gândit la noi. Nu ne-am mai văzut! Nici n-am fi avut, de altfel, de ce…</p>
                  <p rend="justify">Radu Comşa îşi amintea cu mustrare cum a părăsit el în noaptea de noiembrie, în drumul retragerii, în ploaie, pe Dinu şi pe cucoana Tincuţa. Uitase cu totul. Îi apărea această nepăsare mai mizerabilă încă, fiindcă de atunci nu-l muncise nici o clipă gândul; nici nu se mai întrebase care le-a fost în urmă soarta.</p>
                  <p rend="justify">Vru să repare uitarea. Îngăimă câteva vorbe pentru Maria numai, rezervându-şi dreptul pentru conştiinţa lui să şi-o examineze mai sever singur.</p>
                  <p rend="justify">— Am avut atât de lucru! Un birou cu toată răspunderea… Pe urmă, de unde să-mi imaginez că sunteţi aci?</p>
                  <p rend="justify">Maria ridică ochii obosiţi sub fruntea bombată şi îl privi drept.</p>
                  <p rend="justify">— De ce atâtea explicaţii? E una mai simplă… E firesc. Viaţa ne îndepărtează! Dumneata ai alte preocupări…</p>
                  <p rend="justify">O pauză.</p>
                  <p rend="justify">— Uitam să te felicit! Eleva lui Virgil face o bună partidă.</p>
                  <p rend="justify">Comşa rupse între degete creionul subţire al agendei.</p>
                  <p rend="justify">Cei doi funcţionari de la mese scriau de zor, cu capetele plecate pe foile de hârtie; dar erau numai urechi, cu toate că Maria vorbise surd.</p>
                  <p rend="justify">Radu se hotărî:</p>
                  <p rend="justify">— Îmi permiţi să te însoţesc câţiva paşi? Aci, între ferestre, nu e locul cel mai nimerit pentru rechizitorii, nici pentru pledoarii…</p>
                  <p rend="justify">Îşi îmbrăcă paltonul şi o întovărăşi.</p>
                  <p rend="justify">Uşierul strigă celor care aşteptau în sală să treacă după amiază, la patru.</p>
                  <p rend="justify">Moşneagul cu cioc alb îşi îndesă amărât peste urechi căciuliţa de imitaţie de biber, uitându-se mustrător la Maria Probotă: „Ţi-am făcut loc cu atâta bunăvoie şi acum, din pricina dumitale, iată altă jumătate de zi pierdută!” Dar Radu Comşa trecu repede, cu figura încruntată, cu gulerul ridicat, printre oamenii mormăind; numai în stradă surâse cu satisfacţia ştrengărească a şcolarilor care şi-au furat din programul plicticos un ceas de libertate.</p>
                  <p rend="justify">— Cum îţi vine să abandonezi atâţia oameni, după ce-au aşteptat? Poate au nevoi grabnice… E atâta mizerie acum, pretutindeni! îl certă Maria Probotă, călcând la stânga lui, pe trotuarul curăţit, unde soarele de început de martie topea ninsoarea murdară.</p>
                  <p rend="justify">— Mă surprinde, acest sentimentalism la o doctoriţă şi încă la una cu atâta experienţă! încercă Radu Comşa să înlăture răspunsul cu o glumă şi constatând în aceeaşi clipă, dezolat, că nu prea are noroc cu glumele în asemenea împrejurări. Ei mă aşteaptă pe mine, eu pe alţii! E un cerc de fier, viaţa…</p>
                  <p rend="justify">— O! Pentru dumneata, un cerc de fier!</p>
                  <p rend="justify">— De ce acest: „pentru mine”? Să am oare atât de mult aerul unei brute?</p>
                  <p rend="justify">Radu Comşa gândea: „Are dreptate să-i par brută fericită şi privilegiată! Virgil e într-un bordei de pământ, după ce s-a târât pe toate drumurile de retragere ale ţării. Dan Şcheianu moare de oftică, într-o bojdeucă de mahala din acest Iaşi al tuturor expierilor. Eu primesc felicitări.”</p>
                  <p rend="justify">Maria Probotă, mergând alături, se întreba la rândul ei: „De ce simt oare o plăcere animală să merg lângă el? E un egoist! Pus la adăpost de toate primejdiile. Îşi aranjează viaţa comod, înlăturând tot ce este prilej de suferinţă. Bietul Virgil îmi scrie câte îndură în peşterile lor de pământ. I se par himere inaccesibile: un cearceaf curat, un pahar de ceai limpede, o carte, gângureala lui Dinu… Şi eu găsesc o plăcererea să păşesc lângă omul care-a fugit de mine, din prudent calcul. Ochii îmi sunt atraşi de gura lui cărnoasă şi senzuală; peste voinţa mea, animalul de aci e satisfăcut de vecinătatea acestui alt animal, robust, mulţumit de sine şi nepăsător! Am, un copil care înseamnă toată raţiunea mea de existenţă, îl iubesc: de ce nu mă gândesc la el, acum? E o urâtă glumă, o dezgustătoare glumă, viaţa!</p>
                  <p rend="justify">Maria Probotă îşi aduna toate gândurile, cu toată voinţa, la Dinu. Aproape să-i şoptească numele într-ajutor: Dinu! Dinu! Dinu!</p>
                  <p rend="justify">Se surprinseră tăcând.</p>
                  <p rend="justify">Maria privea profilul lui Radu, cu tăietura buzelor adâncă, nedându-şi seama că îl priveşte.</p>
                  <p rend="justify">Aşteptară să traverseze în faţa statuii lui Miron Costin, cu gulerul de zăpadă prelingând apă pe mantia coclită, de bronz.</p>
                  <p rend="justify">În soarele firav de martie, trecătorii se îmbulzeau ca gângăniile.</p>
                  <p rend="justify">Ieşeau din iarnă cu feţele stoarse, flămânzi şi cu ochii sticloşi, după patru luni de suferinţi crunte; dar presimţirea primăverii înviora figurile cu o nădejde încă timidă şi involuntară, fiindcă aerul era uşor şi proaspăt. Pătrundea jilav în plămâni, adânc şi ameţitor, ca în pieptul convalescenţilor. În văzduhul umed streşinile se topeau, gesturile păreau mai uşoare, totul devenise aerian şi imponderabil. Norii albi se topeau în albastrul ud al cerului.</p>
                  <p rend="justify">Un ofiţer fără mână râdea cu toţi dinţii albi, lângă o fe-meie cu haine cernite. Se cunoştea că nici omul cu mâneca goală prinsă în ac nu-şi aducea aminte că n-are o mână; nici femeia, că plângea un mort.</p>
                  <p rend="justify">Era cea dintâi primăvară după prăpăd şi începeau cele dintâi uitări.</p>
                  <p rend="justify">Radu Comşa se apropie mai mult de Maria, susţinându-i braţul să păşească peste noroiul amestecat cu zăpadă cafenie.</p>
                  <p rend="justify">Îi văzu ochii plini de gânduri, obosiţi şi trişti.</p>
                  <p rend="justify">O întrebă brusc, cu un surâs ştiutor, de protecţie şi ironie:</p>
                  <p rend="justify">— Mărturiseşte, ce gândeşti acum?</p>
                  <p rend="justify">Maria Probotă răspunse mecanic:</p>
                  <p rend="justify">— Nimic! aşa cum se apără întotdeauna femeile surprinse asupra unui gând de nemărturisit.</p>
                  <p rend="justify">— Eram sigur! clătină din cap Radu Comşa, cu un zâmbet pe care-l voia mai departe ironic. Totuşi aş putea reproduce cu oarecare aproximaţie reflecţiile… Îţi spui, nu este aşa? „Iată un om care s-a lepădat de tot ce-l putea împovăra în viaţă, ca de un bagaj incomod, pe o linie de transbordare. Prietenie, prejudecăţi, obligaţii, tot! Ca o şopârlă care-ţi lasă în mână coada, să se salveze ea!” cum ar apela imediat la un exemplu din domeniul său zoologic, Virgil… Simt răceala din prietenia lui. A fost pe aci, desigur… De ce n-a dat pe la mine? De câte ori ne-am întâlnit în doi ani, ne-am spus numai banalităţi indiferente: doi vecini de masă la un restaurant de gară, pe care numai întâmplarea îi pune alături şi schimbă de mântuială formalităţi convenţionale.</p>
                  <p rend="justify">— Virgil a stat numai o săptămână! îl apără Maria. Nici nu ştia unde eşti şi dacă eşti aici. Era zdrobit de oboseală, deprimat, aproape bolnav. Venea de pe front şi se întorcea tot acolo!</p>
                  <p rend="justify">Radu clipi mărunt să-şi biruie un sentiment, neplăcut, care-l apăsa tot mai des de la un timp.</p>
                  <p rend="justify">Apoi vorbi, mai mult pentru el:</p>
                  <p rend="justify">— Înţeleg ce înseamnă şi aceasta: „Venea de pe front şi se întorcea tot acolo!” Adică: „Nu era în situaţia dumi-tale, ferit de aceste stupide datorii, la un birou unde laşi bieţi oameni să aştepte cu o nepăsare seniorială.” Declară că n-ai vrut să spui aceasta?</p>
                  <p rend="justify">— Şi dac-ar fi? îl înfruntă Maria cu o satisfacţie răutăcioasă.</p>
                  <p rend="justify">— Ai toată dreptatea! Aparenţele sunt împotriva mea… Dar e o situaţie care mi s-a impus şi care din voinţa mea se va curma! se apără Radu Comşa, întrebându-se de ce simte nevoia să se dezvinovăţească şi totuşi continuând: Peste trei sau patru săptămâni, delegaţia mea expiră. Am cerut să se sfârşească! Voi fi alături de Virgil şi de oricare…</p>
                  <p rend="justify">Maria Probotă dădu din umeri. Ce-o interesau pe dânsa aceste toate?</p>
                  <p rend="justify">— Să vorbim de altceva… Unde locuieşti aici? Ai găsit o casă comodă? Potrivită situaţiei dumitale pe care, evident – observi că am luat notă – n-ai căutat-o?</p>
                  <p rend="justify">— De ce vorbeşti aşa? Vrei să fii maliţioasă, dar ai o inimă prea bună, prea directă, prea nealterată, ca să izbu-teşti până la sfârşit… Şi pe urmă, poţi observa acum cine îndepărtează prieteniile noastre vechi…</p>
                  <p rend="justify">Maria Probotă păşi, desfăcându-şi braţul, cu privirea în jos, tăcută.</p>
                  <p rend="justify">Amândoi văzură, o clipă, în aburita oglindă a amintirii, dimineaţa de toamnă când Radu Comşa, student sărac şi convalescent, cu pardesiul pe umeri, în grădina cucoanei Tincuţa, sorbea ceaiul cu medicamente. Frunzele fugind pe cărare, ca mici făpturi alungate ale toamnei. Cartea deschisă pe care-o citea vântul, întorcând foile una câte una. Maria numărând picăturile de doctorie, când Radu i-a prins mâna fără să-i spună nimic şi ea şi-a retras-o încet…</p>
                  <p rend="justify">Radu Comşa îşi amintea de acestea fără nici o înfiorare. Lucru trecut, mort. Tot sufletul îi era pentru totdeauna inundat de imaginea Luminiţei.</p>
                  <p rend="justify">Dar Maria simţea încă vinovata căldură în piept şi-i fu silă de ea.</p>
                  <p rend="justify">Pe obrazul cu liniile neclintite trecu fugitiv o lumină, ochii îi fură mai calzi, gura întredeschisă întineri; o slabă înfiorare de viaţă pâlpâi din trecut, înăbuşită brusc, înainte ca Radu Comşa s-o fi surprins. Fu ca o floare opărită cu leşie fierbinte: într-o clipă veştedă şi cu culorile de cenuşă. Maria gândi cu deznădejde numai la Dinu: „Acum omul lui de zăpadă se topeşte. Ce neconsolat va fi mâine! Dinu! Dinu! Dinu!”</p>
                  <p rend="justify">Când ridică ochii la ochii lui Radu Comşa, toată figura arăta numai marea şi iremediabila ei oboseală.</p>
                  <p rend="justify">Îi întinse mâna:</p>
                  <p rend="justify">— Aşadar, rămâne hotărât! După-amiază treci neapărat la Şcheianu… Poate vei reuşi să-l scoţi de acolo; dacă nu, măcar să-l convingi să urmeze prescripţiile unui medic! Bineînţeles, altcineva decât mine… Mi-ar fi imposibil să calc în asemenea casă!</p>
                  <p rend="justify">Radu Comşa îi sărută vârful degetelor slabe:</p>
                  <p rend="justify">— Nu mi-ai spus unde staţi! Aş vrea să-l văd şi pe Dinu.</p>
                  <p rend="justify">Maria evită răspunsul:</p>
                  <p rend="justify">— Ceea ce s-ar putea face pentru Şcheianu e să-i găseşti o cameră mai aerisită, cu linişte şi lumină… Să-l scoţi dintre indivizii aceia odioşi. Măcar agonia să-i fie de om!</p>
                  <p rend="justify">Radu vru să mai întrebe ceva.</p>
                  <p rend="justify">Dar Maria Probotă era departe, cu trupul subţire, în hăinuţa săracă, înghiţită de mişuneala trecătorilor. La colţ dispăru. „De ce-o fi fugind aşa?” se întrebă Radu. Şi rămase nehotărât, neştiind încotro să-şi îndrepte paşii, în soarele blând de martie, care nu-i făcea nici o bucurie.</p>
                  <p rend="justify">Trecu în trap o trăsură rusească: roţi de cauciuc, înhă-mată de troică, un cal negru, uriaş şi lucios, cu cerc, între doi lăturaşi mai mici, suri, rotaţi, cu gâturile încordate; vizitiu cu miţoasă căciulă şi cu şireturi negre la blană.</p>
                  <p rend="justify">Dinăuntru, salută larg prinţul Gurii Serghievici Vorşaghin şi-i zâmbi voioasă Zoe Vesbianu. Iată una care se consola repede!</p>
                  <p rend="justify">Radu Comşa se întoarse să-i privească din urmă, fără prietenie.</p>
                  <p rend="justify">După-amiază, cobora din automobilul lui Alexandru Vardaru, la capătul unei străzi noroioase din Tătăraşi.</p>
                  <p rend="justify">Neculai, şoferul, îşi scoase cascheta ştergându-şi fruntea asudată de acrobaţiile cu care străbătuse prin atâtea gropi până aci.</p>
                  <p rend="justify">— Mergeţi dumneavoastră înainte… Să văd unde intraţi. Mă tem să nu se înfunde maşina în Maţurienele aste!</p>
                  <p rend="justify">Neculai citea gazeta şi cunoştea, după cum se vede, dezastrul rus din lacurile Mazuriene.</p>
                  <p rend="justify">Stradela era într-adevăr un canal lichid, între zaplazuri de leaţuri, cu movili de zăpadă zgurită, cu apă opacă şi neagră.</p>
                  <p rend="justify">Radu Comşa păşi peste pietrele semănate din loc în loc, singura trecătoare a aborigenilor. Stâlpii de porţi purtau două rânduri de numere, cu văpseaua deopotrivă de ştearsă. Nu se mai cunoştea care e numărătoarea cea nouă şi bună.</p>
                  <p rend="justify">Într-o curte, doi mahalagii dezbrăcaţi de haină spintecau un porc proaspăt înjunghiat, cu pielea atât de netedă, de spălată şi roză, încât avea nu ştiu ce nuditate necuviincioasă de trup omenesc.</p>
                  <p rend="justify">La chemarea lui Comşa, unul veni până la zaplaz, cu cuţitul ud şi cu mâinile pline de sânge până la cot, grăbindu-se să-l lămurească cu o bunăvoinţă care contrasta cu înfăţişarea feroce de asasin.</p>
                  <p rend="justify">— A treia casă, pe stânga! Intraţi în ogradă de-a dreptul, că dacă bateţi, bateţi degeaba! Nu-mai aude nici dracul… Casa e hăt în fund!</p>
                  <p rend="justify">Un câine jigărit ţâşni printre dânşii, în gură cu o bucată vânătă de măruntai. Omul zvârli cuţitul după el, dar fără efect.</p>
                  <p rend="justify">Câinele sări gardul din faţă, apoi prin fundul unei grădini, altă împrejmuire, cu velocitatea unui câine dresat la un concurs de obstacole.</p>
                  <p rend="justify">— E javra lui Bodrângă! strigă celălalt mahalagiu, rămas lângă porcul alb-roz, cu picioarele în sus, cu burta spintecată, din care scotea, inepuizabil, ficaţi, plămâni şi intestine, ca dintr-un geamantan deschis la o percheziţie de frontieră.</p>
                  <p rend="justify">Omul cu cuţitul sudui tot neamul lui Bodrângă şi făgădui câinelui un destin fatal.</p>
                  <p rend="justify">Se întoarse apoi iarăşi la Comşa:</p>
                  <p rend="justify">— Vă spuneam să nu mai bateţi, că n-aud, ca surzii! A adunat muierea toţi zevzecii din târg…</p>
                  <p rend="justify">Radu Comşa îi urmă sfatul întocmai.</p>
                  <p rend="justify">La numărul 14, intră în curte fără să mai bată în poartă. Dealtfel poarta nu exista decât virtual; o indicau numai două gropi de viitori stâlpi.</p>
                  <p rend="justify">Casa era ascunsă după frânghii cu rufe ude. Trecu plecându-se de două ori pe sub cămăşile şi pantalonii spânzuraţi, pantaloni femeieşti şi bărbăteşti, cu laturile desfăcute în atitudini obscene şi într-o vinovată promiscuitate: pantaloni de mătasă negri, verzi, roz şi lila; pantaloni cu dantelă şi izmene cazone, de pânză groasă, atârnând până în pământ.</p>
                  <p rend="justify">Uşa era întredeschisă. Ciocăni de câteva ori, fără succes. O trase cu totul; se deschidea în afară.</p>
                  <p rend="justify">Ceea ce văzu întâi îl umplu de nedumerire.</p>
                  <p rend="justify">Cineva, întors cu spatele, făcea un fel de mătănii.</p>
                  <p rend="justify">În genunchi, arăta bombat fundul pantalonilor cu dungi verzi pe fond cenuşiu. Două petece de altă stofă, ca doi ochelari simetrici, trădau îndelungata carieră a veşmântului şi viaţa sedentară, lipită de scaun, a proprietarului.</p>
                  <p rend="justify">Apoi omul se lăsă pe burtă; atunci se putu vedea că are o pălărie tare pe cap şi că se afla numai în cămaşă colorată, de cit roz, fără vestă, cu bretele pestriţe încrucişate pe umeri. La crucea bretelelor, cămaşa ridicată şi boţită făcea un mic glob, plin de aer.</p>
                  <p rend="justify">Omul stătu o clipă pe burtă părând că sondează atent rogojina care ţinea loc de covor şi de unde avea să ţâşnească o profeţie misterioasă. Semnul fatidic întârzia să apară. Omul se înălţă consternat şi se lăsă de câteva ori încet, numai în puterea braţelor; făcu mai multe mişcări de broască, de şopârlă, de urs şi de capră, ca să atragă indulgenţa zeilor.</p>
                  <p rend="justify">Zadarnic! Zeii, se vede că îi respingeau cu desăvârşire toate aceste vane şi mute implorări, căci vraciul sări brusc în picioare şi începu să întindă mâinile în sus şi în lături, cuprins de furie, icnind ritmic şi numărând gâfâit, un-doi! un-doi!</p>
                  <p rend="justify">Se mai prosternă încă o dată până la pământ, într-o adâncă temenea turcească, întinzând iarăşi fundul pantalonilor atât de ameninţător, încât lui Radu Comşa îi fu teamă să nu plesnească cele două ocheane rotunde de altă stofă; ridică braţele în aer şi, întorcându-se pe călcâie, rămase cu gura căscată, cu a opta figură din Sistemul doctorului Müller, neisprăvită, când dădu ochii cu necunoscutul din prag.</p>
                  <p rend="justify">— Cu cine am onoarea? salută cu extremă afabilitate, rectificându-şi poziţia şi scoţând gambeta de pe creştetul care apăru chel cu desăvârşire.</p>
                  <p rend="justify">— Comşa! Îi întinse mâna mosafirul din prag. Radu Comşa! Prieten şi fost coleg cu Dan Şcheianu. Mi s-a spus că-l pot găsi aci…</p>
                  <p rend="justify">— Exact! Îmi daţi voie să mă prezint?</p>
                  <p rend="justify">Oferi mâna pe care din treacăt o şterse de fundul pantalonilor.</p>
                  <p rend="justify">— Alcibiade Gâtu! Ex-profesor de filosofie, logică, psihologie, estetică, greacă şi latină. În prezent, liber ca păsările cerului… Exact! Prietenul nostru comun, Dan Şcheianu, locuieşte aci: mă tem însă că numai provizor! Se pare că prea curând va fi eliberat din acest vulgar exil impus sufletului…</p>
                  <p rend="justify">Vorbind, domnul Alcibiade Gâtu îşi mângâia, cu înduioşătoare iubire paternă, nasul rotund, roşu şi lucios ca guma baloanelor de la Moşi.</p>
                  <p rend="justify">Radu Comşa nu luă seamă la bizara introducere a ex-profesorului de filosofie, logică, psihologie, estetică, greacă şi latină. De la Maria Probotă ştia că se poate aştepta la orice şi venise cu hotărârea să nu se mire de nimic.</p>
                  <p rend="justify">Dar voi să curme palavrele individului şi, cu pălăria în mână, se sili să arate că n-are timp de pierdut:</p>
                  <p rend="justify">— Domnule Alcibiade Gâtu, aş dori să-l văd pe prietenul meu Dan!</p>
                  <p rend="justify">Apăsase pe „prietenul meu Dan”, pentru a sublinia că nu înţelege să aibă nimic comun cu tovarăşii actuali ai lui Şcheianu.</p>
                  <p rend="justify">— Aş dori să-l văd imediat! Îmi faci un mare serviciu dacă mă conduci în camera lui.</p>
                  <p rend="justify">— Exact! Numai că pentru moment doarme. Se antrenează pentru somnul cel mare. Priviţi!</p>
                  <p rend="justify">Domnul Alcibiade Gâtu, cu dexteritatea unui paznic de muzeu anatomic, dădu perdeaua de la fereastra îngustă cât o palmă a uşii din stânga şi se ridică în vârful picioarelor să privească, fiindcă era mic de statură, iar fereastra era înaltă. Îşi aruncă ochii înăuntru şi Radu Comşa.</p>
                  <p rend="justify">Se vedea un căpătâi de pat, lipit de perete; un trup învelit peste cap cu o plapomă roşie, neînfăţată.</p>
                  <p rend="justify">— V-aţi convins? întrebă surâzător domnul Alcibiade Gâtu. Doarme! A aţipit adineaori… S-a certat pe-o chesţie de estetică şi a aţipit. N-a dormit toată noaptea. Ar fi o crimă să-l deşteptăm, exact o crimă! Însă peste o jumătate de oră se deşteaptă singur, vă garantez… Exact! De aceea vă invit în camera noastră să aşteptaţi! E o cameră săracă, domnule Comşa… Dar veţi face cunoştinţă cu câţiva artişti şi intelectuali foarte distinşi. Exact, pe onoarea mea, domnule Comşa, persoane excepţional de distinse. Pionierii vremilor ce va să vină!</p>
                  <p rend="justify">Domnul Alcibiade Gâtu, scund, cu începutul de grăsime fără succes combătut de sistemul doctorului Müller, în că-maşa roz sub bretelele încrucişate şi cu pălăria tare pusă cam pe-o ureche, zâmbea. Zâmbea cu atâta beatitudine de impresia rară pe care ştia că vor produce-o, fără nici o îndoială, amicii săi intelectuali şi artişti, pionierii vremilor ce va să vină, încât Radu Comşa nu avu tăria să refuze.</p>
                  <p rend="justify">Nici n-ar fi avut de altfel unde să aştepte aiurea.</p>
                  <p rend="justify">Amfitrionul îşi frecă mâinile, după ce-şi şterse sudoarea din podul palmelor de fundul pantalonilor. Nasul roşu, rotund şi lucios ca pieliţa batoanelor de gumă, strălucea de o orgolioasă satisfacţie.</p>
                  <p rend="justify">Prin perete se auzi un glas răguşit, intonând:</p>
                  <p rend="justify">It's a long way lo Tipperary…</p>
                  <p rend="justify">Deschise uşa din dreapta şi îl împinse pe Radu Comşa într-o încăpere, unde îndată se mişcară câteva umbre, ca larvele tulburate când ridici o piatră într-o pivniţă umedă.</p>
                  <p rend="justify">Cântecul Marii Britanii amuţi.</p>
                  <p rend="justify">— Iată prietenii mei şi ai lui Dan Şcheianu, iubite domnule Comşa! Permite-mi să ţi-i prezint. Mitică Episcopescu, sculptor!</p>
                  <p rend="justify">Mitică Episcopescu, sculptor, gigant bărbos, cu capul puţin plecat, fiindcă ajungea în tavanul scund, îi strânse mâna ca într-o menghine şi o scutură zdravăn, repetat, îndelung, până ce Radu Comşa închise ochii de durere.</p>
                  <p rend="justify">— Eliazar Ciucă, matematic şi astronom! Dacă îţi aminteşti, acum zece ani a atras atenţia asupra câtorva erori fundamentale ale lui Poincaré. În altă ţară, de mult ar fi ajuns la Institut, Academie, eţetera… Exact! Ministru de instrucţie poate, inspector general desigur, rector de universitate, decan, eţetera…</p>
                  <p rend="justify">Eliazar Ciucă, adversarul lui Poincaré, întinse cu modestie o mână timidă şi moale, privindu-l cu cel mai mare interes de după o pereche de ochelari cu sticlele foarte bombate, ca pe-un satelit necunoscut ori ca pe-un icosaedru cu douăzeci de triunghiuri egale.</p>
                  <p rend="justify">— Tismana! Cred că aţi citit poemele demoniace semnate Vlad Tismana!</p>
                  <p rend="justify">Vlad Tismana, autorul poemelor demoniace, făcu un pas şchiopătând, până înaintea ferestrei care-i lumină faţa tumefiată de bubuliţe violete şi monoclul satanic.</p>
                  <p rend="justify">Atingerea mâinii fu rece şi vâscoasă, ca o bală de melc.</p>
                  <p rend="justify">— Emilian Garpuz, pictor! Adevărat revoluţionar în arta luminii, întors de pe front şi decorat.</p>
                  <p rend="justify">Emilian Carpuz, revoluţionar în arta luminii, fusese surprins tocmai când îşi lega moletierele peste bocancul unui picior, pe când celălalt era cu desăvârşire desculţ. Gemea şi ofta, ca şi cum ar fi strâns pansamentele pe o fractură teribilă.</p>
                  <p rend="justify">Se mulţumi să ducă degetele la tâmplă, într-un fel de aproximativ salut milităresc.</p>
                  <p rend="justify">— Şi, în sfârşit, acest individ care doarme, clocindu-şi încă băutura de astă-noapte! Alecu Iovin, kantian incorigibil. Fiindcă e pentru aperitivul categoric şi fiindcă e clientul cel mai fidel al lui „Mânaş Kanler cel cu vinuri bune”, cârciumă celebră în tot cartierul!</p>
                  <p rend="justify">Alecu Iovin, kantian, fiindcă era pentru aperitivul categoric, calambur localizat ad-hoc după o caricatură dintr-o publicaţie umoristică franţuzească, dormea cu totul absent de la aceste infame calomnii.</p>
                  <p rend="justify">Dormea îmbrăcat, într-o poziţie incomodă şi absurdă, cu mâinile în buzunări, cu faţa la perete, fără pernă, dar cu picioarele cocoţate mult peste nivelul capului, susţinute de spătarul unui scaun. Fie din cauza prea prelungitei controverse filosofice de peste noapte la domnul Mânaş Kanter, cel cu vinuri bune, fie din cauza acestui fel de a dormi fachiric, somnul lui Alecu Iovin, kantian, se arăta foarte agi-tat şi tulburat de vedenii: scâncea şi sforăia şuierător, se înfigea mai adânc cu nasul în perete, sughiţa şi zvârlea dintr-un picior, ameninţând echilibrul instabil al scaunului suport.</p>
                  <p rend="justify">Domnul Alcibiade Gâtu, sfârşind prezentările, îşi privi cu mare înduioşare pionierii vremilor ce va să vină şi adăpos-tul unde toţi abia încăpeau, unul lângă altul, ca nucile într-o plumieră de şcolar.</p>
                  <p rend="justify">Apoi, pentru a face onorurile de gazdă, îşi îmbrăcă un surtuc cafeniu, înfipse gambeta neagră pe capul unui ghips înfăţişând o victorie înaripată şi oferi lui Radu Comşa un jilţ, însă numai după ce-i verifică în prealabil rezistenţa picioarelor.</p>
                  <p rend="justify">— E cel bun! îl asigură Mitică Episcopescu, trecându-şi degetele prin barbă şi privind de la înălţimea tavanului, unde creştetu-i se încadra într-o transparentă aureolă de pânză de păianjen.</p>
                  <p rend="justify">— Iată, iubite domnule Comşa, în ce mizerie sunt constrânşi să trăiască atâţia intelectuali şi artişti excepţionali! Iată unde sunt osândiţi să-şi petreacă viaţa, împiedicaţi de la creaţie în aceste prea triste vremuri! suspină domnul Alcibiade Gâtu, aşezându-se pe marginea unuia din cele trei paturi, care ocupau cei trei pereţi. Ne-am adunat ce are Ţara Românească mai independent în cugetare şi artă, şi trăim ca într-o cetate asediată! Aiurea oamenii se ucid, redaţi instinctelor elementare… Dar aci, noi păstrăm vie flacăra umanităţii! Când nenorociţii, astăzi abrutizaţi de răz-boi, se vor dezmetici din nebunia lor, atunci vor veni să-şi aprindă feştilele la focul pe care l-am ascuns viu şi l-am ferit de pieire…</p>
                  <p rend="justify">Domnul Alcibiade Gâtu îşi netezi nasul roşu şi lucios, ca pieliţa baloanelor de la Moşi, în al cărui interior s-ar fi aprins brusc flacăra unui nemărginit orgoliu.</p>
                  <p rend="justify">Îl privi în ochi pe Radu Comşa şi zâmbi, preîntâmpinân-du-i o întrebare:</p>
                  <p rend="justify">— Poate vreţi să ştiţi cum trăim aci, cum ne hrănim, domnule Comşa? Când am sosit, datorită simţului practic al prietenului Eliazar Ciucă şi calculelor sale, care au demonstrat imediat, după semnele aştrilor şi mersul planetelor, că războiul va dura şapte ani, am cumpărat aceşti doi saci de fasole; alţi doi saci de mălai pe care i-am urcat în pod; patru saci de cartofi depozitaţi în pivniţă; mai multe kilogra-me de tutun; patru şunci afumate care, din nefericire, se apropie de sfârşit, căci totul este trecător în această trecătoare lume şi am mai adaos o balercă de vin… Pe aceasta a consumat-o, împotriva prevederilor noastre, încă din pri-mele două săptămâni, acest domn care sforăie acum; personaj lipsit de demnitate şi de sobrietatea aşteptată de la un om de cugetare pură! Ne-am pregătit în acest chip, iubite domnule Comşa, pentru un lung asediu, căci nimeni nu poate nega că puţinii oameni într-adevăr superiori sunt con-strânşi să trăiască astăzi, după cum am spus-o, ca într-o cetate asediată de barbari!</p>
                  <p rend="justify">O clipă se opri, ascultă spre uşă şi surâse cu satisfacţie:</p>
                  <p rend="justify">— Iubite domnule Comşa, mi se pare că aud tuşind pe prietenul nostru comun, Dan Şcheianu! Îmi permiteţi un moment să văd dacă s-a deşteptat?</p>
                  <p rend="justify">Domnul Alcibiade Gâtu dispăru şi Radu Comşa rămase cu cele cinci genii care, într-o atmosferă irespirabilă de submarin, păstrau vie flacăra umanităţii pentru vremile ce va să vină.</p>
                  <p rend="justify">Ca să vorbească ceva, Radu întrebă:</p>
                  <p rend="justify">— Vă rog, domnilor, pentru Dan Şcheianu aţi chemat vreun medic de când e în pat?</p>
                  <p rend="justify">Sculptorul uriaş dădu din umerii laţi, cu compătimire, pufăind din pipa care umplu îndată încăperea cu fumul unui depozit de furaje incendiat.</p>
                  <p rend="justify">— Ce nevoie are de medic? Destul să urmeze metoda mea: sigură! Patentată şi garantată! O jumătate de vin negru, fiert cu scorţişoară, piper şi zahăr, seara; şi pe piept, cataplasme cu seu! Îţi ia răceala cu mâna şi a doua zi zburzi ca un mânz!</p>
                  <p rend="justify">„Aceştia îl asasinează!” gândi Comşa şi se îndârji în hotărârea să-l urce pe Dan Şcheianu în automobil şi să-l ducă la el acasă.</p>
                  <p rend="justify">— A fost o doctoriţă! piţigăi Vlad Tismana, aşezându-şi monoclul în ochiul de culoarea acadelelor de lămâie. O doctoriţă foarte nostimă, păcat că aşa o ipocrită! Avea tot timpul aerul unei regine detronate. Dar ştim noi ce se ascunde sub aşa un aer de mironosiţe…</p>
                  <p rend="justify">Poetul demoniac făcu ticălos cu ochiul cel fără monoclu.</p>
                  <p rend="justify">Radu Comşa simţi că şi-ar procura una din cele mai mari satisfacţii din viaţă dacă l-ar putea înşfăca de-o ureche să-l trimită, cu un picior în spate, peste cele trei bariere de rufe întinse pe frânghii, ca trei bariere care astupau viitorul geniilor exilate în acest falanster patronat de domnul Alci-biade Gâtu.</p>
                  <p rend="justify">Afară se auzi claxonul maşinii. Desigur, Neculai izbutise să ajungă până aci şi dădea de veste.</p>
                  <p rend="justify">Toţi se ridicară la fereastră, cu priviri de mirare, fiindcă niciodată până atunci nu se aventurase în aceste părăgini un asemenea occidental vehicul.</p>
                  <p rend="justify">— Nu vă deranjaţi. E maşina mea! lămuri Radu Comşa.</p>
                  <p rend="justify">Voise să spună că e maşina cu care a venit el.</p>
                  <p rend="justify">Dar cele patru genii îl considerară deodată cu alt respect şi cu o mai mare admiraţie. Prietenul lui Dan Şcheianu era, aşadar, un adevărat personaj! Poetul demoniac se apropie săltând pe piciorul teafăr, ca o dropie rănită.</p>
                  <p rend="justify">Îşi scoase monoclul şi, învârtindu-l pe un şnur în vârful arătătorului, îşi dădu confidenţial o părere dezinteresată:</p>
                  <p rend="justify">— Eu cred că Dan Şcheianu trebuie neapărat să ia aer…! În fiecare zi, o plimbare care să nu-l obosească. Dacă îi trimiţi dumneata în fiecare dimineaţă maşina un ceas pentru o plimbare, pot zice de-acum că e un om salvat! Îl putem însoţi noi. Eu sunt gata la acest sacrificiu… Pentru Dan Şcheianu am avut întotdeauna un mare sentiment!</p>
                  <p rend="justify">Domnul Alcibiade Gâtu intră în cameră:</p>
                  <p rend="justify">— S-a deşteptat, iubite domnule Comşa! Un moment numai şi puteţi veni… Vrea să-şi facă toaleta: a devenit cochet ca o curtizană.</p>
                  <p rend="justify">Scoase dintr-un sertar o cămaşă împăturită, îi cercetă nasturii. O aruncă şi alese alta.</p>
                  <p rend="justify">Ridică de pe masă ceva care semăna cu o pălărie şi luă de dedesubt ceva care semăna cu o perie de cap, aşezată lângă ceva care semăna cu un colţ de pâine.</p>
                  <p rend="justify">Desprinse din cui şi o oglindă de-un lat de palmă. Apoi ieşi cu braţul plin, ca o mamă care se duce să facă toaleta pruncului invitat să recite o poezie de salon musafirilor.</p>
                  <p rend="justify">Alecu Iovin, kantianul, se răsuci în pat, căscă, se frecă la ochi, se ridică zburlit, îşi privi lung şi amărât picioarele numai în ciorapi, din care ieşea la lumină degetul mare printr-o spărtură.</p>
                  <p rend="justify">Numai după acest examen, clientul lui Mânaş Kanter, cel cu vinuri bune, înălţă privirea şi observă că se află în încăpere un străin. Restabili oarecare ordine în căpiţa de păr şi, ascunzându-şi sub o manta, cu o subită pudoare, picioarele numai în ciorapi, rosti imperturbabil:</p>
                  <p rend="justify">— Salutare, stimabile domn şi scuzaşi că mă prezint, mahmur! Mi-a servit cârsiumarul un vin teribil de prefăcut; otravă, nu altseva!</p>
                  <p rend="justify">Se frecă la ochi cu dosul pumnilor şi căscă:</p>
                  <p rend="justify">— Sintesi inselectual, arsist? Vreai să intraşi în sercul nostru?</p>
                  <p rend="justify">— Nu, domnule, nu sunt intelectual, nici artist şi nu râvnesc la onoarea să intru în distinsul dumneavoastră cerc. Am venit numai să văd pe amicul meu Şcheianu! răspunse în silă Radu Comşa, înăbuşit de mirosul otrăvit al nicotinei, fiindcă sculptorul uriaş şi bărbos, după ce-şi făcuse higiena pipei, înşirase penele înnegrite pe marginea ferestrei.</p>
                  <p rend="justify">— Dan? făcu omul aperitivului categoric, clătinând ca-pul cu presimţiri sinistre. Finis cu Dan Şcheianu! Ţara nu ştie se zeniu pierde! Angasasi să-i facă un bust prietenul Episcopescu. Şi el un artist de mare talent…</p>
                  <p rend="justify">— I s-ar putea publica ineditele. Aş îngriji eu o ediţie, cu desene de Emilian Carpuz şi un studiu de Alcibiade Gâtu. Ar fi un volum să facă epocă, o revoluţie! se entuziasmă poetul Vlad Tismana, apropiind de obrazul lui Comşa răsuflarea fierbinte şi rău mirositoare.</p>
                  <p rend="justify">„Bietul Dan! gândi Radu, încă n-a murit şi-i precupeţesc oasele! Trebuie neapărat să-l scot de aci. Şi aceasta repede, repede!”</p>
                  <p rend="justify">— Poftiţi, iubite domnule Comşa! Şcheianu vă aşteaptă! anunţă domnul Alcibiade Gâtu cu gestul larg al unui valet de casă mare, care anunţă că doamna marchiză e servită.</p>
                  <p rend="justify">Îl conduse până la uşă şi, cu delicateţă, pentru care Radu Comşa îi fu recunoscător, domnul Alcibiade Gâtu se retrase din prag:</p>
                  <p rend="justify">— Vă las singuri, iubite domnule Comşa! Înţeleg perfect… Intraţi!</p>
                  <p rend="justify">Fericit de această delicateţă care îl creştea în propriii săi ochi, domnul Alcibiade Gâtu îşi dezmierdă vârful nasului rotund, din discreţie şi el, cu strălucirea stinsă.</p>
                  <p rend="justify">Radu Comşa intră.</p>
                  <p rend="justify">Într-o singură privire cuprinse încăperea goală, pereţii văpsiţi cu un verde strepezit ca sulfatul de cupru şi cu mari pete mucede de umezeală; patul mic, în care Dan Şcheianu, în cămaşă curată, cu părul netezit, se ridicase în capul oaselor.</p>
                  <p rend="justify">Îl înfăşură cu braţul puternic după gât şi îl sărută pe obrazul ţepos:</p>
                  <p rend="justify">— Dan! Să nu-mi scrii nimic? Să nu dai o veste, când ştiai că…</p>
                  <p rend="justify">Dan Şcheianu, care îl aşteptase cu bucurie acum câteva clipe, la înfăţişarea lui Radu Comşa, sănătos, tânăr, în haine turnate pe trupul zvelt, simţi o zgârietură neplăcută. Se ferise să-l îmbrăţişeze pe gură, se temea aşadar de boala lui!</p>
                  <p rend="justify">Când Radu se aşeză pe marginea patului, îi vorbi cu un râs rău, care-i dezveli gingiile vinete cu dinţii stricaţi:</p>
                  <p rend="justify">— De ce atât de aproape? Aşează-te la doi metri, vorbeşte-mi cu batista la gură! Ştii doar că oftica…</p>
                  <p rend="justify">Radu Comşa era pregătit la asemenea primire. Nu o luă în seamă. Îi clădi pernele la spate. Întrebă:</p>
                  <p rend="justify">— Nu ţi-e rece, Dan? Să nu închid fereastra?</p>
                  <p rend="justify">— Lasă să vie aerul… N-am să-l mai respir multă vreme.</p>
                  <p rend="justify">— Dan! rosti Radu, prinzându-i mâna lungă, numai oase şi piele. Dan, nu trebuie să vorbeşti aşa! Mi-a spus Maria Probotă. Boala ta nu e atât de gravă. O simplă răceală şi organismul slăbit. Chestie de îngrijire! Două luni de linişte, aer, hrană bună…</p>
                  <p rend="justify">Îl privi cu ochii coagulaţi, stinşi în scobiturile orbitelor.</p>
                  <p rend="justify">Continuă:</p>
                  <p rend="justify">— Dacă ai vrea tu, totul ar fi simplu! Am o cameră care nu-mi e de nici un folos… Am sta împreună. Ne-am povesti atâtea din trecut… Şi mie mi-e foarte urât singur. Ce spui tu, Dan?</p>
                  <p rend="justify">Dan Şcheianu nu răspundea nimic. Îşi lăsase mâna în mâna lui Radu.</p>
                  <p rend="justify">Bătaia sângelui puternică şi ritmică din mâna aceea îi infuza şi lui tărie. Îi era sete acum de viaţă. Tot ce risipise i se părea absurd şi pentru totdeauna pierdut. Ucisese un bun pe care numai acum îl preţuia cu deznădejde. Dar mai putea fi o scăpare? Toate fuseseră nebunii: poezie nouă, revoluţii estetice, cocaină şi alcool… O mie de fericiri pe lângă care trecuse fără să le observe: să respiri, să umbli, să-ţi ardă soarele obrazul. Aerul primăverii, care e uşor şi străveziu, ameţitor ca o cupă de şampanie spumoasă, aerul acela de câţi ani nu-l mai simţise? Nu ştia când e primăvară. Nu mai exista de atâta vreme pentru el nimic alt decât veşnica halucinaţie; o lume artificială şi factice… Peste zece ori cincisprezece zile vor înflori iarăşi caişii: are să-i mai vadă oare?</p>
                  <p rend="justify">Radu Comşa aştepta, netezindu-i mâna ca unui copil.</p>
                  <p rend="justify">Înfăţişarea lui Dan Şcheianu îl înspăimânta: pielea în-tinsă şi lucie, părul putred.</p>
                  <p rend="justify">În cămaşa curată şi largă, gâtul lung arăta mărul lui Adam enorm, chinuit spasmodic de respiraţia grea. Iar grija aceasta de a îmbrăca cămaşa proaspătă şi de a-şi netezi părul părea acum o prematură toaletă mortuară.</p>
                  <p rend="justify">Ochii lor se întâlniră. Şi-i văzură umezi. Simţeau amân-doi crescând, ca flori deschise magic, gânduri care nu se pot spune; dar care, aşa nespuse, presimţite între ei, îi făceau buni, puneau o înţelegere supraomenească şi fluidă în tot ce le sta pe buze şi n-avea nevoie să fie rostit.</p>
                  <p rend="justify">Dan Şcheianu privea acum afară, prin fereastra joasă, orizontul închis de rufele ude de pe frânghii.</p>
                  <p rend="justify">Era o viaţă dincolo. Dureri şi bucurii, care-i scăpau. Ca un liman unde a suferit şi a cunoscut bucuria şi de care se depărtează dus de o navă neagră, în necunoscutul de din-colo de toate zările. Acum regreta chiar şi aceste suferinţe. Fac parte din viaţă. Sunt însăşi viaţa. Viaţa, care e voluptate ultimă şi unică. Toţi i-au găsit un sens. Desigur, cel adevărat, căci milioane de milioane de oameni o trăiesc aşa dintotdeauna, o acceptă, i se supun. Numai el o pierde, fiindcă i s-a împotrivit. I-a cerut altceva: imposibilul! A uitat-o, pentru umbre. A pierdut-o, pentru umbre…</p>
                  <p rend="justify">— Radule! vorbi încet Şcheianu. Tu nu-ţi mai aduci aminte cum se numea steaua unde magii Asiriei spuneau că emigrează sufletele? Steaua Sopdit mi se pare…</p>
                  <p rend="justify">Radu Comşa nu auzise niciodată despre steaua aceasta, dar răspunse cu siguranţă, spunându-şi că acum, pentru Dan Şcheianu, adevărul nu mai are nici o însemnătate.</p>
                  <p rend="justify">— Da, Dan, steaua Sopdit… Îmi amintesc perfect!</p>
                  <p rend="justify">Dan Şcheianu tuşi. Îşi acoperi gura cu batista. Vinele i se umflară la tâmple; o clipă se înăbuşi şi se întinse pe pernă, cu unghiile înfipte în pieptul osos. Tusea sună cavernos între coaste. La rădăcina firelor de păr luciră boabe vâs-coase de sudoare. Pielea deveni de-un palid verzui, ca la înecaţi. Nările erau străvezii şi lipite, ca nările cadavrului care va fi mâine.</p>
                  <p rend="justify">Când sfârşi, îşi ascunse batista sub pernă să nu se vadă petele roşii.</p>
                  <p rend="justify">Îşi căută gândul început:</p>
                  <p rend="justify">— Ce spuneam? Da… Steaua Sopdit; sufletele care emigrează acolo… Câte prostii, Radule! Toţi au fost torturaţi de ideea nemuririi… Nu se pot împăca cu gândul că viaţa e numai aici, că sfârşeşte aici! Au imaginat dincolo o lume himerică, un ostrov ireal. O consolare… Dar dincolo, sunt numai oase şi viermi. Întunericul cel mare… Eternitate nu există decât în moarte.</p>
                  <p rend="justify">Glasul tremura. Dacă lângă el, în locul lui Radu, s-ar fi aflat o femeie, mamă ori iubită, Dan Şcheianu ar fi plâns în braţele ei. Cerşind o minciună consolatoare. Dar Dan Şcheianu era singur şi ştia că pentru el nu va mai fi de-a-cum decât uitarea cea mare, iar consolarea nu i-o mai putea da nimeni; minciuna în care avea nevoie să creadă.</p>
                  <p rend="justify">Trecu la alt gând:</p>
                  <p rend="justify">— Virgil are un copil… Nu l-am mai văzut. Îmi pare rău că nu l-am văzul. Un copil e întotdeauna o minune care se realizează, un mister! Suntem noi, înainte de toate erorile.</p>
                  <p rend="justify">— Ai să-l vezi, Dan şi pe copilul lui Virgil! Când te vei muta la mine, vom ruga-o pe Maria Probotă să ni-l aducă…</p>
                  <p rend="justify">Radu Comşa cerca aşa, treptat, să-l deprindă cu gândul că trebuie neapărat să se mute la dânsul.</p>
                  <p rend="justify">— Ce zic eu „când te vei muta la mine”, ca şi cum aceasta are să se întâmple peste cine ştie câtă vreme? Îl poţi vedea chiar mâine, Dan! Fiindcă – nu e aşa? – mergi chiar astăzi cu mine! Am maşina la poartă… Te învelim bine şi într-un sfert de oră scapi de mizeria aceasta, unde, uite, chiar eu, sănătos, simt respiraţia strepezită de cocleala aceasta verde… Fereastra mea dă în grădină, am cărţi… Dan, nu e aşa că m-am gândit bine?</p>
                  <p rend="justify">Dan Şcheianu îi apăsa mâna, fără să spună dacă Radu a gândit bine ori nu.</p>
                  <p rend="justify">Dar pe figură străbătu o abia văzută schimbare, în care numai cei care-l ştiau bine puteau recunoaşte un început de surâs. O bucurie copilărească creştea în el, plină de temere. În cămaşa neted călcată, lângă prietenul care-i flutura îna-inte amăgirea însănătoşirii apropiate, avu de pe acum iluzia convalescenţei. O cameră luminoasă, linişte, un pat cu aşternut alb, o glastră cu flori, un prieten, altul decât cei de alături, însemnau poate viaţa, din care acum ştie bine că n-ar mai risipi nimic, cu avariţie. Atâtea se pot face într-o singură viaţă!</p>
                  <p rend="justify">Ca un copil încăpăţânat, aştepta însă să mai fie rugat pentru a consimţi.</p>
                  <p rend="justify">Radu Comşa se temu să nu dărâme tot, stăruind peste măsură. Asculta cum respiraţia lui Dan scotea, din timp în timp, un sunet ciudat din piept, ca foalele unei armonice care se destinde singură.</p>
                  <p rend="justify">Vorbi, minţind:</p>
                  <p rend="justify">— A fost pe la tine Maria Probotă. Mi-a spus. Ar dori ea să te îngrijească… Vrea neapărat…</p>
                  <p rend="justify">— Nu s-a supărat? întrebă cu îndoială Dan Şcheianu, fiindcă ştia că Maria plecase ou obrazul învăpăiat de glumele celor „de dincolo”.</p>
                  <p rend="justify">— De ce să se supere? Înţelege foarte bine, Dan, că prietenii tăi de aici văd viaţa într-un fel, noi altfel. Simplu! Nu poate fi vorba de aceasta… Îmi spunea numai că i-ar veni greu: camera de aici n-are lumină, e departe… Şi Virgil i-a scris… Vezi că e dorinţa tuturor…</p>
                  <p rend="justify">— Virgil e tot pe front? Întrebă Dan. Tu cum ai făcut de nu?</p>
                  <p rend="justify">— Şi eu plec… Peste trei săptămâni, o lună cel mult.</p>
                  <p rend="justify">Dan Şcheianu tăcu o clipă.</p>
                  <p rend="justify">Îşi desprinse mâna din mâna lui Radu.</p>
                  <p rend="justify">Îl privi deodată, cu altfel de ochi, cu sufletul golit:</p>
                  <p rend="justify">— Atunci cum mă inviţi la tine? Îmi spui că ţi-e urât să iei masa singur, că vom sta împreună şi ştii totuşi că pleci peste trei săptămâni…</p>
                  <p rend="justify">Gândurile i se alegeau pline de oroare şi grele, din întunericul în care colcăie duhurile cele rele. „Va să zică tot e adevărat! Desigur, în trei săptămâni – şi-au făcut socoteala – n-am să-i mai incomodez cu nimic. Am să fiu mort! Am să fiu mort şi el are să continue a-şi plimba sănătatea aceasta dezgustătoare… Tot ce-mi spune e numai făţărnicie şi minciună.”</p>
                  <p rend="justify">Din clipa aceea, Dan Şcheianu simţi că îl urăşte pe omul acesta eu trupul elastic, viguros şi tânăr, cum n-a urât niciodată un om.</p>
                  <p rend="justify">Radu Comşa îi ghicise vag înţelesul bănuitor al între-bării. Ştia când a păşit aici că va avea să înfrunte o luptă grea. Apropiindu-se de Dan şi aşezându-i plapoma sleită pe după mijloc, îi vorbi cu blândeţe:</p>
                  <p rend="justify">— Dragă Dan, în trei săptămâni ori o lună, ai să fii mult mai bine… Rămâne Maria Probotă să te îngrijească… Cred că nici n-o să mai fii nevoit să stai în pat! Îţi las şi camera mea. Poţi scrie; e timpul să dai, în sfârşit, ceea ce aşteptăm toţi… Aşa cum ne destăinuiai tu, planurile tale… „Cum minte cu neruşinare! gândea Dan Şcheianu. Ştie că într-o lună am să fiu putred; că au să se cuibărească viermii aici unde este o lume pe care n-are s-o cunoască nimeni, niciodată… Ştie aceasta şi minte! Nu poate înţelege ce înseamnă să pierzi tot. Să ştii că tu vei fi hoit şi că viaţa are să continue fără tine. Nu poate înţelege nopţile mele, când toţi dorm, e linişte care te înăbuşă şi gândul roade aci, încet şi continuu, ca un vierme intrat de pe acum în creier. Acestea nu le poate bănui! Un om sănătos e un om odios. Animal egoist şi crud! Vrea să creadă că suferă alături de mine şi surâsul irezistibil îi răsare pe buze, fiindcă se gândeşte la desfătările lui, unde îl cheamă viaţa… Ce dinţi oribili are, albi şi tari, ca de lup! Şi gura, după care toate femeile… În încrederea lui imbecilă, desigur, îmi judecă existenţa cu severitate şi o osândeşte. Fiindcă nu l-a torturat nimic din ceea ce e misterios şi irealizabil în viaţă, socoate că el a fost cel cuminte, că sănătatea şi hainele scumpe şi frumuseţea de animal şi toate mulţumirile i se cuvin ca o dreaptă răsplată; iar moartea aceasta a mea, de câine aruncat pe un mindir, socoate că e împlinirea unei justiţii imanente. Poate se bucură! Îşi verifică încă o dată că el a fost cel înţelept şi eu cel nebun. Înainte de moarte, vine să mă umilească cu mila lui, de care n-am nevoie. Am să-i arăt eu, să o simtă, că n-am nevoie!”</p>
                  <p rend="justify">Radu Comşa presimţi că ceva nou şi rău se petrece în sufletul prietenului. Încercă să-l smulgă acestei tăceri.</p>
                  <p rend="justify">— Dragă Dan, se face seară şi frig! Cred că am putea merge…</p>
                  <p rend="justify">Dan Şcheianu se întinse pe pernă cu faţa în sus, privind în tavan:</p>
                  <p rend="justify">— Poţi pleca! Eu nu merg… M-am hotărât! rosti cu glas indiferent, fără să întoarcă ochii la el.</p>
                  <p rend="justify">— Ce însemnă aceasta, Dan? Până adineaori credeam că ne-am înţeles. Dacă te simţi obosit, să lăsăm pe mâine… Viu dis-de-dimineaţă.</p>
                  <p rend="justify">— Nici mâine, nici poimâine, niciodată!</p>
                  <p rend="justify">— Dan! îi puse Comşa mâna pe frunte. Dan, uită-te în ochii mei! Ce se petrece aci? îi ciocăni fruntea osoasă, de pe acum netedă şi lucie ca un craniu.</p>
                  <p rend="justify">Dan Şcheianu întoarse faţa către perete; ceafa îi apăru slabă şi cu părul lung, netuns de multă vreme, leoarcă de sudoare. Radu Comşa se aşeză iar pe marginea patului:</p>
                  <p rend="justify">— Nu plec de aici, Dan, până nu te hotărăşti…</p>
                  <p rend="justify">— Vrei să mă vezi murind? vorbi Dan Şcheianu cu faţa în peretele coclit. N-ai să aştepţi prea mult!</p>
                  <p rend="justify">Radu Comşa îşi încrucişă braţele cu înfăţişarea omului hotărât să aştepte totuşi până la capăt.</p>
                  <p rend="justify">Începu să privească cu răbdare fiecare pală de umezeală de pe peretele verde, în încăperea deşartă unde, în afară de pat, se afla în mijloc un singur scaun cu paiele desfundate şi un lighean ruginit cu un ibric de tablă, într-un ungher, la pământ. Decor ostil şi rece, fără nimic din misterul oaspetelui invizibil care se afla veşnic prezent aici, aşteptând şi el cu răbdare, plecat spre obrazul descompus, cu privirea sleită în văgăunele orbitelor, cu pieptul sorbind anevoios în ultimele rămăşiţe ciunge de plămâni aerul din ce în ce mai împuţinat.</p>
                  <p rend="justify">O pisică tărcată sări pe pervazul ferestrei. Privi o clipă înăuntru. Apoi începu să-şi spele labele şi blana năpârlită, cu nepăsarea vieţii care continuă indiferentă, dincolo de nefericirile individuale.</p>
                  <p rend="justify">Din acest amănunt fără însemnătate, destinul lui Dan Şcheianu apăru în gândul lui Radu Comşa mai dureros. Totul va exista, ca şi mai înainte. Există, ca şi mai înainte. Numai pentru omul de aci vor fi sfârşite, acolo de unde nu mai străbate nimic. A venit lângă el cu toată pornirea şi ceva rău, veşnica nepătrundere dintre oameni, s-a căscat îndată între dânşii ostil, să le învenineze clipele care nu mai au întoarcere. Adineaori părea că minunea s-a săvârşit, şi acum, iată! Un gând să nu-l mai părăsească: Orice-ar spune Dan, orice-ar face, sunt numai spasmurile acestei nefericiri. Fac parte din însăşi agonia lui. Nu trebuie să le asculte. Nimic să nu-i clintească hotărârea de a-l scoate de aici…</p>
                  <p rend="justify">Tăceau.</p>
                  <p rend="justify">Şi în tăcere, pătrunse sunetul cald al unei viori de dincolo.</p>
                  <p rend="justify">Au ascultat amândoi.</p>
                  <p rend="justify">— La Chaccone de Bach! recunoscu Radu.</p>
                  <p rend="justify">„La Chaccone de Bach!” gândi Dan Şcheianu.</p>
                  <p rend="justify">Muzica se înălţă gravă, cu modulaţiuni de voce omenească, pătrunzând zidurile, îndepărtată ca un suspin din adâncul pământului ori din înălţimile slăvii. O palpitaţie luminoasă de sunete, constelaţie melodioasă risipindu-se dintr-un cer nepământesc, pur şi cristalin.</p>
                  <p rend="justify">„Cine putea să scoată arcuşului aceste modulaţii dumnezeieşti?” se întrebă Radu Comşa, ştiind că dintre cei de dincolo, niciunul nu fusese înfăţişat geniu al muzicii.</p>
                  <p rend="justify">Dan Şcheianu asculta şi dânsul, cu gâtul puţin săltat din perne, ca să audă mai bine, cu respiraţia înăbuşită, să nu tuşească. El ştia cine e. Poetul cu pseudonim de mânăs-tire voievodală, cu monoclul demoniac şi cu obrazul pustulos.</p>
                  <p rend="justify">Acum, cu bărbia şi obrazul culcat pe cutia rezonantă a viorii, cu degetele ţinând aerian arcuşul uşor, Dan ştia că nimic din urâţenia trupească şi din strâmbătatea sufletească a omului n-a mai rămas. E altceva. Altcineva. Îmbrăcămintea oaselor şi a pielei e numai carcera provizorie pentru ceva mai adânc şi nepământesc. Şi ştia Dan Şcheianu că acum dincolo toţi tac, în încăperea ticăloasă şi înecată în fum, cu bărbiile în pumni, în nemişcare, uitând toată zădărnicia lor, cufundaţi într-o irealitate vastă şi melancolică. Cum de s-a gândit să-i părăsească? Laş, să fugă de dânşii, să-i renege, să se renege? Îi iubea dureros acum, cu toată deznădejdea, tovarăşi întru acelaşi destin, mistuiţi de acelaşi rău fără vindecare. Numai ei îl înţeleg, îl ştiu. Numai ei se înţeleg, se ştiu…</p>
                  <p rend="justify">Acesta, omul de alături, cu sănătatea lui dezgustătoare şi fără nici o chinuire lăuntrică, n-are cum s-o priceapă!</p>
                  <p rend="justify">Vioara tăcu.</p>
                  <p rend="justify">Dar sunetele durau încă, legănând cugetul deasupra miasmelor.</p>
                  <p rend="justify">Dan Şcheianu se gândi să se prefacă, închizând ochii, că a adormit. Din nemişcarea lui Comşa ghicea însă că e decis să nu plece. Cum îl ura!</p>
                  <p rend="justify">Se întoarse şi îl privi duşmănos:</p>
                  <p rend="justify">— Simţi o bucurie să-mi respiri aerul meu?</p>
                  <p rend="justify">— Dan! grăi Comşa cu aceeaşi blândeţe, care pe Dan Şcheianu îl exasperă. Dan, vezi că din hotărârea mea nimic nu mă poate clinti. Ai să înţelegi până la sfârşit că pentru binele tău o fac…</p>
                  <p rend="justify">— De binele meu n-am nevoie să-mi poarte nimeni grijă! Dacă mai ai puţină simţire, pricepe că e o crimă să torturezi un bolnav. Un bolnav cu ceasurile numărate…</p>
                  <p rend="justify">— Dragă Dan, făgăduieşte-mi că mâine ai să judeci altfel şi plec!</p>
                  <p rend="justify">— Pleacă acum… Vrei să chem să te dea afară?</p>
                  <p rend="justify">Dan Şcheianu aproape strigă ultimele vorbe, atât de tare, încât pisica de pe fereastră fugi speriată.</p>
                  <p rend="justify">Se înăbuşi şi tuşi.</p>
                  <p rend="justify">Radu încercă să-l susţină, dar Şcheianu, zvârcolindu-se, îl împinse cu degetele răşchirate.</p>
                  <p rend="justify">Părul îi era zburlit şi ud. Ochii convulsionaţi. Cămaşa lipită în plăci umede, pe coaste. Scoase picioarele de schelet din plapomă, să-l alunge.</p>
                  <p rend="justify">— Afară! Vii să mă vezi murind? Canalie!</p>
                  <p rend="justify">— Dan, pentru numele lui Dumnezeu!</p>
                  <p rend="justify">— Mai îndrăzneşti încă? Crezi că n-am înţeles tot, că nu văd? Eşti amantul nevestei lui Virgil. Pe mine vii să mă vezi murind. Aceasta numeşti tu prietenie? Am să-i scriu tot lui Virgil, ai înţeles? Tot! Tot! Afară!</p>
                  <p rend="justify">— Bine, Dan! se ridică Radu Comşa cu o mâhnire în care Şcheianu citi numai compătimire pentru el şi îl înfurie ca o nouă provocare. Bine, Dan, plec! Dar să cunoşti că am uitat tot ce mi-ai spus acum. Ştiu că nu poţi să le crezi nici tu! Eu nu le-am auzit! Şi-am să vin mâine, şi poimâine şi în fiecare zi. Până când ai să te convingi că numai pentru tine…</p>
                  <p rend="justify">— Afară! Ieşi odată afară! gâfii Dan Şcheianu, căscând înecat gura neagră cu buzele vinete, păşind cu picioarele goale pe podeaua rece, cu cămaşa udă şi boţită, cu mâna întinsă spre uşă.</p>
                  <p rend="justify">— Afara!</p>
                  <p rend="justify">Radu Comşa îşi încheie paltonul, netezi calm postavul pălăriei. Cu degetele pe mânerul uşii, rosti biruindu-se:</p>
                  <p rend="justify">— La revedere, Dan… Mâine să ştii că sunt tot aci…</p>
                  <p rend="justify">Dan Şcheianu gesticula horcăind în mijlocul camerei, clătinându-se pe picioarele deşirate, cu genunchii noduroşi. Nu mai vedea nimic înaintea ochilor, decât o pânză neagră şi toate rămăşiţele puterilor erau adunate în strigătul repetat:</p>
                  <p rend="justify">— Afară, canalie! Afară, canalie!</p>
                  <p rend="justify">În sală, Radu Comşa se lovi în faţă cu domnul Alcibiade Gâtu, care ascultase la uşă şi, surprins, se prefăcu neîndemânatic că aşează ceva într-un cufăr de tablă roşie şi albastră.</p>
                  <p rend="justify">Dincolo se auzea acelaşi glas, pe care îl recunoştea acum că e glasul sculptorului vast şi bărbos, intonând: It's long way to Tipperary…</p>
                  <p rend="justify">— Iubite domn, prinse Radu Comşa braţul profesorului de filosofie, prietenul nostru comun, Dan, e foarte, foarte bolnav! Înţeleg sacrificiile dumitale şi ale prietenilor dumitale. M-aţi mişcat! V-aţi strâns într-o cameră, să-i lăsaţi lui singur alta întreagă. Din nefericire, aceasta nu e destul… Se întâmplă să pot face eu şi alţii mai mult… Dan Şcheianu trebuie salvat. Am să te rog să mă ajuţi. Fac apel la sufletul şi la înţelegerea dumitale…</p>
                  <p rend="justify">— Mă rog, mă rog! se oferi foarte măgulit domnul Alcibiade Gâtu, netezindu-şi nasul rotund şi lucios, în care se reaprinsese văpaia de orgoliu.</p>
                  <p rend="justify">— Trebuie să-l mutăm pe Dan într-un loc unde să poală fi îngrijit tot atât de bine ca într-un sanatoriu… Îl vom improviza. Am aproape pregătit totul. Te rog, convinge-l şi dumneata, deprinde-l cu ideea… Am să trec mâine dimineaţă. Pentru orice eventualitate şi te rog să nu socoti aceasta ca o ofensă, dă-mi voie să las pentru el cele necesare…</p>
                  <p rend="justify">Domnul Alcibiade Gâtu nu se arătă deloc ofensat şi mistui cu îndemânare, în buzunarul pantalonilor, bancnotele strecurate de Radu Comşa.</p>
                  <p rend="justify">Îl petrecu pe sub barierele de rufe întinse.</p>
                  <p rend="justify">Cum mergeau în tăcere, în soarele care se înclina către asfinţit, Radu Comşa văzu pe o insulă de pământ zbicit cele dintâi gâze ale primăverii, roşii, punctate cu negru, dezmorţindu-se cu mişcări încete, somnoroase încă. Gândi că până la această primăvară atât de apropiată, Dan Şcheianu nu va mai ajunge. Sufletul lui va fi emigrat în steaua Sopdit. Sau aiurea. Sau nicăieri. Va fi numai pământ.</p>
                  <p rend="justify">O mare milă îl cuprinse. Se gândi să se întoarcă, să caute cuvântul bun, magic, care să rupă tot visul acesta rău.</p>
                  <p rend="justify">Dar simţi că n-ar mai avea puterea.</p>
                  <p rend="justify">În faţa automobilului, domnul Alcibiade Gâtu salută ceremonios, ridicând de pe creştetul chel pălăria tare.</p>
                  <p rend="justify">Neculai, şoferul, împături gazeta, dădu drumul motoru-lui, străbătând îndărăt drumul îngust prin canalul negru şi lichid.</p>
                  <p rend="justify">În curtea cu porcul înjungheat se mai afla jumătate din trupul gras, atârnat acum de-un picior într-un stâlp. Oamenii cu bucăţi de carne învelite în ziare şi cârpe treceau ferindu-se de stropii maşinii, lipiţi de gard. Radu Comşa îşi apăsă tâmplele prinse într-un cerc dureros. Trebuie, neapărat trebuie să-l scoată de aici!</p>
                  <p rend="justify">Se silea, astfel, repetând hotărârea, să-şi înfrângă orice amintire neplăcută din vorbele lui Şcheianu, sunându-i încă răguşit în urechi. Să uite tot. Cuvintele fără răspundere, delir de bolnav!</p>
                  <p rend="justify">Totuşi se gândea acum la soarta lui Dan fără iubire. Mila lui era rece, ca împlinirea unei datorii abstracte şi nimic mai mult. Fu mâhnit de această descoperire. A doua zi trebuia să înceapă din nou. Se simţea obosit; Poate e mai bine să vină cu Maria Probotă. Dar unde s-o găsească? N-a vrut să-i spună unde stă. Şi Dan ar fi în stare, în faţa ei, să repete infamia cu care l-a ameninţat şi pe care, desigur o crede.</p>
                  <p rend="justify">— Mergeţi la dumneavoastră acasă sau la domnu deputat? întrebă şoferul.</p>
                  <p rend="justify">Uitase.</p>
                  <p rend="justify">Luminiţa îl aştepta.</p>
                  <p rend="justify">Va trece numai să-şi ceară iertare. Avea nevoie de linişte. Să rămână singur.</p>
                  <p rend="justify">Când maşina sună intrând în curtea vastă a Vardarilor, ramura ieşeană, Luminiţa îl zări de la fereastră şi-i ieşi înainte, trântind uşile după ea.</p>
                  <p rend="justify">Ghici îndată, din privire şi din chipul cum Radu îi sărută degetele, cu gândul în altă parte, ghici că se petrece ceva neobişnuit.</p>
                  <p rend="justify">— Ce e, Radu? Ce s-a întâmplat? întrebă ridicând ochii spre el cu îngrijorare şi săltându-se în vârful degetelor, să-i citească în privire mai de aproape.</p>
                  <p rend="justify">— Nimic. O migrenă… Ştiu eu?</p>
                  <p rend="justify">— Haide, repede. Lasă paltonul! Sunt sigură că o să-ţi treacă… Dacă vrei un piramidon, îţi aduc imediat din farmacia tanti Laurei… Avem în salon doi ofiţeri francezi. Au sosit cu avionul de la Salonic de două zile; acum două săptămâni erau la Paris. Îşi debalează ultimele noutăţi aici… Haide!</p>
                  <p rend="justify">Luminiţa îl târî de mânecă.</p>
                  <p rend="justify">Radu Comşa arătă ghetele, pline de tot noroiul din strada Olimp 14.</p>
                  <p rend="justify">— Luminiţo, nu pot intra aşa în casă! Mă dor tâmplele. Nici nu-mi pot găsi cuvintele. Aş face o sinistră mutră…</p>
                  <p rend="justify">Luminiţa lungi puţintel „botul”.</p>
                  <p rend="justify">— Vezi ce imposibil eşti! Atunci măcar intră aici, alături. Iei un ceai cu mine… Pe urmă te las, dacă eşti atât de tenebros…</p>
                  <p rend="justify">Camera era goală. Numai prin uşile deschise, în a treia încăpere, se vedea lumea adunată la ceai, în salonul Vardarilor.</p>
                  <p rend="justify">Se auzeau glasuri, hohote de râs, sunetul pianului întrerupt.</p>
                  <p rend="justify">Luminiţa îl trase până la divan. După ce-i apăsă umerii, silindu-l să se aşeze, îi cuprinse în palme tâmplele, îi ridică faţa spre ea şi îl privi în ochi.</p>
                  <p rend="justify">— Îmi ascunzi ceva, Radule! Nu mai eşti cu totul lângă mine… Unde te gândeşti? Spune-mi ce ai?</p>
                  <p rend="justify">Radu Comşa îi desprinse mâinile şi îşi apropie obrazul de pieliţa moale şi netedă. În marea sfârşeală, prezenţa Luminiţei îi aducea acum îmbărbătare. Îi rămânea într-adevăr ea, în care să nu se îndoiască; mâna ei pe frunte îi alunga gândurile mâhnite, îngrijorarea ei îi făcea bine; nu se mai simţea atât de singur ca adineaori. Îi sărută degetele cu recunoş-tinţă. Luminiţa se aşeză alături, hotărâtă să-l spovedească.</p>
                  <p rend="justify">Scutură părul scurt şi încârlionţat, luându-şi o înfăţişare gravă, cu care nu era deprinsă.</p>
                  <p rend="justify">— Acum începe confesiunea, Radule! Ori vrei să mă faci să plâng?</p>
                  <p rend="justify">Ea nu plângea nici o dată într-un an şi socotea această ameninţare argument la care nu se putea împotrivi nimeni.</p>
                  <p rend="justify">— Aştept! îşi încrucişă braţele pe piept.</p>
                  <p rend="justify">— Luminiţo, crede-mă; n-am ce să-ţi spun! Nu mi s-a întâmplat nimic. Nu e vorba de mine. Un prieten… Lucruri care n-au de ce te interesa.</p>
                  <p rend="justify">— Am spus că prietenii tăi sunt şi prietenii mei! rosti Luminiţa cu hotărâre, simţind un fel de mândrie că se poate interesa de chestiuni atât de serioase. Să-l ajutăm, Radule!</p>
                  <p rend="justify">— Din nefericire, Luminiţo, nici un ajutor nu-i mai poate fi de folos.</p>
                  <p rend="justify">— Nu înţeleg. Nu mă tortura, Radule! Spune-mi de cine e vorba? S-a întâmplat ceva lui Virgil Probotă?</p>
                  <p rend="justify">— Nu…</p>
                  <p rend="justify">— Mariei Probotă? S-a îmbolnăvit copilul lor?</p>
                  <p rend="justify">Luminiţa se gândi la prietenii lui Radu şi nu mai găsi nici un nume. Comşa îşi privea vârful înnoroiat al ghetelor.</p>
                  <p rend="justify">— Radule, de ce mă chinui? Spune-mi!</p>
                  <p rend="justify">Astfel, uşor şi firesc, Luminiţa trecuse de la durerea pe care voia s-o aline altuia, la nerăbdarea să nu fie contrariată ea.</p>
                  <p rend="justify">— Luminiţo, numele n-are să-ţi spună nimic. E un prieten de altădată… Dan Şcheianu.</p>
                  <p rend="justify">— Domnul care scria versuri atât de extravagante? exclamă Luminiţa cu dezamăgire, fiindcă în acest caz nu mai putea fi vorba de ceva serios.</p>
                  <p rend="justify">Îi veni îndată în minte o scenă de acum doi ani: ea şi cu două prietene amuzându-se extraordinar la lectura versurilor lui Dan Şcheianu, dintr-o revistă de avangardă. Făcuse atunci o parodie foarte izbutită. Unui asemenea om nu i se poate întâmplă nimic grav. Sentinţa stătea scrisă limpede în ochii Luminiţei.</p>
                  <p rend="justify">Dar Radu îl apără:</p>
                  <p rend="justify">— Da, Dan Şcheianu, cel care scria versuri atât de extravagante! Nu e vorba de versurile lui. E vorba de viaţa, de moartea lui. A dus o viaţă nenorocită. S-a risipit nebuneşte… Acum moare de ftizie într-o mizerie indescriptibilă! Vin de la el… Ca şi cum m-aş întoarce din infern.</p>
                  <p rend="justify">— Să-l ajutăm, Radule! Merg şi eu cu tine. Am învăţat destul doar să îngrijesc un bolnav! Îi fac ceai de tei. Am grija termometrului. Luăm cărţi să-i citesc… Numai să nu-mi ceară să-i citesc extravaganţe de-ale lui, că m-ar pufni râsul! Sunt o ignorantă şi nu pricep nimic; am rămas la Samain şi Régnier…</p>
                  <p rend="justify">Radu Comşa nu arătă nici un entuziasm la hotărârea Luminiţei. Atât ar mai fi trebuit: Luminiţa în balamucul prezidat de domnul Alcibiade Gâtu!</p>
                  <p rend="justify">— Nu. Luminiţo! Tot ce-am face e de prisos acum. Dacă poţi crede că un ceai de tei şi lectura sunt destul pentru un ftizic în ultimul grad! O simplă consolare doar… să-l scot de acolo, să-l aduc la mine…</p>
                  <p rend="justify">— Cu atât mai bine! Tot n-am intrat încă niciodată în casa ta… Chiar mă gândeam să vin odată pe neaşteptate, sau în lipsa ta, dac-am văzut că nu mă inviţi cu de la tine iniţiativă…</p>
                  <p rend="justify">Apoi, cu mobilitatea care n-o lăsa să se oprească la gânduri mohorâte şi mereu o împingea către viaţă şi voioşie, uitând toată mâhnirea lui Comşa şi proiectele ei miloase, apucă o scoică răsucită de pe măsuţa din faţă şi o duse la ureche. Ascultă ăulitul dinlăuntru, zâmbi şi o lipi de urechea lui Radu:</p>
                  <p rend="justify">— Auzi? Ne vorbeşte prin telefon marea de la Constanţa!</p>
                  <p rend="justify">În ochi nu mai avea decât viziunea luminoasă a mării: soarele sclipind pe talazuri, bărcile cu pânze albe, cum porneau dimineaţa în larg.</p>
                  <p rend="justify">Chemarea apei suna aci, aproape, închisă în scrinul de sidef trandafiriu, cu colţurile încovoiate.</p>
                  <p rend="justify">— Nu ţi-am spus, Radule! Ieri am dat în jerseul meu cel alb, în buzunar, peste un pumn de nisip şi de scoici… Aşa cum le-am pus înadins, îţi aduci aminte? pe plajă. Să ne amintim mai târziu, iarna. Era aşa de trist! Serios că îmi venea să plâng. Cum înotam până departe! Seara cea dinainte de a pleca tu, pe terasă, la cazinou… Ce-o fi acolo, acum? Au să mai ajungă vreodată Constanţa şi marea din nou ale noastre?</p>
                  <p rend="justify">Îşi apăsă iar în ureche scoica prin care marea îi vorbea prieteneşte, de dincolo de zidul nepătruns.</p>
                  <p rend="justify">Vru să aprindă o ţigară lungă şi subţire, rusească, dar îşi luă seama.</p>
                  <p rend="justify">O zvârli alături de cutia cu chibrituri:</p>
                  <p rend="justify">— Şi eu, care uitam să-ţi aduc ceaiul! Am început cu amintirile, ca tanti Laura…</p>
                  <p rend="justify">Sări în picioare şi trecu vârtej printre uşi…</p>
                  <p rend="justify">Radu Comşa îşi prinse fruntea în mimi, cu coatele rezemate pe genunchi. Dar nu-l mai dureau tâmplele şi nici nu observase când durerea a încetat. Gândul se îndepărta de la Dan Şcheianu. Era acum sigur că totul se va sfârşi cu bine, fără greutate.</p>
                  <p rend="justify">În salonul din fund se aprinseră brusc luminile. Văzu un ofiţer francez, în uniformă albastră cu multe curele noi, încrucişate peste umeri, vorbind în picioare cu Laura Vardaru, care ţinea o ceaşcă de ceai în mână.</p>
                  <p rend="justify">Apoi, trecând alături, prin faţa uşii, Elena Bilbor cu Scarlat Măinescu…</p>
                  <p rend="justify">Cum de-a pătruns Scarlat Măinescu în casa lui Vardaru? Îşi aminti scrisoarea Elenei Bilbor către Luminiţa, unde îl găsea elegiac şi absent de la cele pământeşti. Acum îi şoptea ceva în ureche foarte apropiat. Elena Bilbor asculta cu ochii duşi, răsucind un şnur de la haină. E un individ primejdios. N-a trecut o lună de când l-a văzut la cercul ofiţerilor ruşi, operând ca un cartofor de meserie, cu Lola lui văpsită şi înconjurată de oameni beţi. Poate ar fi o datorie s-o prevină pe Luminiţa! Fetele romanţioase ca Elena Bilbor, care văd în cel dintâi aventurier un tip excepţional şi eroic, sunt osândite să cadă victime…</p>
                  <p rend="justify">Dar când Luminiţa apăru cu serviciul de ceai, Radu Comşa uită aceste caritabile intenţii.</p>
                  <p rend="justify">Luminiţa se ghemui lângă el, cu picioarele strânse dedesubt. Aprinse ţigara şi aruncă măiestrite spirale de fum.</p>
                  <p rend="justify">— Când mergi cu noi, la Chioaia? Săptămâna viitoare pleacă şi regimentul lui unchiul Pol. Scrie şi Mihai că aşteaptă să fie trimis la corp peste o lună. Pleci şi tu peste câteva săptămâni… Am să rămân singură, Radu şi oricât vreau să fiu tare, mă simt neliniştită…</p>
                  <p rend="justify">Îşi rezemă capul de umărul lui Comşa. Îl privi mult, cu ochii de jos în sus.</p>
                  <p rend="justify">— Papŕ spune că războiul nostru de-abia acum începe! Şi tot aşa susţin şi ofiţerii aceştia, veniţi de la Paris… E monstruos cum vorbesc toţi cu atâta sânge rece, parcă n-ar fi vorba de moarte!</p>
                  <p rend="justify">Strivi ţigara în scoica trandafirie, unde chemarea mării murise pentru dânşii; o mai păstra acolo numai pentru urechea ei roză de sidef, să-şi cânte singură, când odaia e goală…</p>
                  <p rend="justify">Radu Comşa îi privi figura indecisă în crepuscul. Era Luminiţa şi n-o mai recunoştea. Glasul sunase cu o nelinişte străină. În umbră nu se lămurea decât o umbră.</p>
                  <p rend="justify">Abia acum pentru neamul Vardarilor începea încercarea cea mare.</p>
                  <p rend="justify">Îi cuprinse mijlocul şi o strânse aproape.</p>
                  <p rend="justify">— Încep să nu te mai recunosc, Luminiţo! Să-ţi fie cu adevărat frică?</p>
                  <p rend="justify">— Mie? Pardon!</p>
                  <p rend="justify">Şi Luminiţa sări în picioare, scuturându-şi părul.</p>
                  <p rend="justify">— Pardon! Dimpotrivă, sunt bucuroasă că nimeni n-are să poată spune că Vardarii sunt ca toţi domnii şi toate doamnele care voiajează la Kiev, la Kerson, la Paris, la Stockholm… Pretutindeni unde şi-au dus juvaerele şi căţeii. Ne deosebim de lumea aceasta a noastră, pe care uneori o simt din ce în ce mai puţin a noastră! Pleci tu, pleacă Mihai, pleacă unchiul Pol! Nu e destul însă că pleci tu?</p>
                  <p rend="justify">Radu se ridică.</p>
                  <p rend="justify">— Nu. Nu! Stai! îl opri Luminiţa. Aceasta nu însemnează că pleci chiar acum!</p>
                  <p rend="justify">— Tocmai! surâse Radu. Mai avem timp… Acum, Luminiţo, trebuie să văd ce se poate face cu Şcheianu… Să aflu adresa Mariei Probotă.</p>
                  <p rend="justify">— Ce zăpăcită incorigibilă sunt! Uitam de bietul Şcheianu al tău. Ce facem cu el?</p>
                  <p rend="justify">Luminiţa întrebă îngrijorată, ca şi cum dânsa avea să-i decidă imediat soarta.</p>
                  <p rend="justify">Dar tot atât de repede uită. N-aşteptă răspunsul. Îşi amintise altceva.</p>
                  <p rend="justify">— Aşteaptă-mă o clipă! Am pentru tine o surpriză…</p>
                  <p rend="justify">Fugi în camera de alături şi se întoarse cu câteva flori albe, mici, abia desluşindu-se în umbra care cuprinsese încăperea.</p>
                  <p rend="justify">Îi duse la nări florile de primăvară, fără alt miros decât acel rece şi jilav al zăpezii.</p>
                  <p rend="justify">— Ghiocei… Cei dintâi!</p>
                  <p rend="justify">Îi prinse câteva fire în încheietoarea stângă, la piept; îi apucă gâtul, sărutându-l apăsat pe buze. Se strânse lângă el, dezmierdându-l pe gură, cu o înceată atingere a părului. Se smuci când simţi că zvâcniturile inimii îi îneacă răsuflarea.</p>
                  <p rend="justify">— Acum să ieşim tiptil… Căci dacă se află că eşti aci, nu mai scapi. Încă o dată buzele. Pa!</p>
                  <p rend="justify">Acasă, Radu Comşa găsi o telegramă scurtă: „Mama pe moarte, te aşteptăm, Anica.”</p>
                  <p rend="justify">Scăpă hârtia din mână.</p>
                  <p rend="justify">Cercul nevăzut din jurul lui se strângea.</p>
                  <p rend="justify">În aceeaşi noapte, zăvorât într-un compartiment întune-cat, cu ferestre de scânduri, călătorea spre celălalt capăt al Moldovei.</p>
                  <p rend="justify">Trenul se târa scârţâindu-şi osiile în noapte, oprindu-se nesfârşit în gări neluminate; s-ar fi spus că nu vine de nicăieri şi nu va ajunge niciodată undeva.</p>
                  <p rend="justify">Se auzeau glasuri în culoarul ticsit, oameni trântiţi pe jos, oftând, moţăind pe lăzi, bocănind pe coperiş. Bine gândise să folosească împuternicirile de la minister, care-i dădeau drept la o cutie de acestea rezervate pentru curier! Altfel ar fi mers şi el acăţat pe o scară, îmbrâncit de soldaţii români cu desagi şi de soldaţii ruşi care-şi sunau ceainicele, urcând şi coborând într-o necurmată năvală, din staţie în staţie.</p>
                  <p rend="justify">Aci era frig, vântul trăgea printre crăpăturile scândurilor, banca era tare; dar se afla singur. Şi gândurile se adunau din întuneric, adânci ca întunericul.</p>
                  <p rend="justify">Radu Comşa n-ar fi putut găsi un loc mai potrivit, unde să-şi măsoare, cu alt cuget decât cel dintotdeauna, viaţa.</p>
                  <p rend="justify">Acasă, printre oamenii, printre obiectele şi îndeletni-cirile din fiecare zi, l-ar fi prins îndată gesturile obişnuite; s-ar fi întins pe patul lui, în camera lui, ochii s-ar fi oprit la obiectele cunoscute – aci era singur, într-o noapte pustie, fără sfârşit, pe-o scândură care-i strivea oasele ca laviţa unei celule de ispăşire.</p>
                  <p rend="justify">Trenul rătăcea clătinându-se în bezna opacă, purtând oameni care nu mergeau niciunul către o bucurie. Străbăteau prin pereţii subţiri gemete şi oftaturi; foşnetul trupurilor muncite prin somn.</p>
                  <p rend="justify">Întâia oară simţea direct că dincolo de Iaşii de unde nu se mişcase patru luni, se întindea un pământ plin de crunte chinuri. Din câmpurile negre în care înainta gâfâind locomotiva, vântul umed părea câteodată că răscoleşte vaiete. Era un cer nepătruns de catran, nu se desluşeau sate, nici un locaş omenesc; lugubrul convoi al vagoanelor străbătea un negru şi mort pustiu. Iar acum, Radu Comşa ştia că în bezna aceasta mulţi nu-şi află odihnă şi multe trupuri se zvârcolesc în spasmuri şi că mulţi n-ar vrea să se mai deştepte mâine la alte suferinţi, care nu mai au capăt.</p>
                  <p rend="justify">Le ştiuse acestea şi ieri; dar ieri nu-l atingeau. Se petreceau alături de ochii săi.</p>
                  <p rend="justify">Bucata de hârtie care-i căzuse în mână îl întorcea neaşteptat într-o lume de unde uitase cu desăvârşire că-l mai ţin prins, rădăcini.</p>
                  <p rend="justify">La femeia de-acolo, pe moarte – nici nu-i venea să-i spună „mamă” – nu se mai gândise decât rar şi vag. O ajuta: un mandat poştal, câteva rânduri scrise pe cotor, în grabă. Nici ei nu aşteptau mai mult. Pentru toţi devenise un străin, un domn. Se sfiau şi să-i spună pe nume. Ce-au făcut în timpul acesta? Cum le era viaţa? De câte ori se furişase în minte întrebarea, rar tresărită în mijlocul îndeletnicirilor lui zilnice, îi apăreau imagini şterse. Închipuirea nu se oprea la nimic precis, toate se topeau, se risipeau într-un fum. Reconstituia gesturi exterioare, dar din sufletul lor nu mai străbătea nimic, nu-i mai cunoştea. Cu şase ani în urmă, sora lui, Anica, îl vestise că şi-a găsit un bărbat, unul de-ai lor, un ţăran. De atunci îl înştiinţa de fiecare dată când avea un copil: trebuie să numere vreo patru acum, dacă-şi mai aminteşte bine. Încolo, ce apropiere putea fi între dânşii şi el? Poate îi iubeşte, dar aşa cum poţi iubi oameni din altă planetă.</p>
                  <p rend="justify">În cea din urmă vacanţă când a cercat să se întoarcă acasă – era licean atunci, bursier învăţat cu toată orânduiala civilizată şi confortabilă din internat – s-a răsucit nopţile pe laviţa tare, fără somn.</p>
                  <p rend="justify">L-a umilit grosolănia lor primitivă la mâncare, felul de-a vorbi, neştiinţa lor fără vindecare. Şi-a mutat cărţile de colo-colo; ziua şi-o petrecea hoinărind pe pârâu, la câmp, în luncă, singur, ocolit de foştii tovarăşi, acum băietani desculţi şi cu mâinile bătătorite de plug şi de coasă. Se întorcea seara şi nu ştiau ce să-şi vorbească…</p>
                  <p rend="justify">Nu l-a mai ispitit niciodată gândul să mai calce acolo. Îi ajuta de departe.</p>
                  <p rend="justify">Cu aceasta se simţea împăcat. Câţi alţii nu-şi mai amintesc nici atât, niciodată? Primea răvaşe de la bătrână, simple şi înduioşătoare cuvinte dictate cărturarilor din sat, notarul sau învăţătorul şi prelucrate, după tipicul lor: îl chema, se simţea slabă. Îl iubea, desigur, fiindcă era singurul ei fecior, învăţase carte de capul lui, nu-i adusese nici o mâhnire, şi departe, în oraşul pe care dânsa nici în închipuire nu-l putea vedea, îşi trăia o viaţă despre care toţi vorbeau cu minunare şi laude. Dar chemările acestea, dovezile lor stângace şi insistente de dragoste, atunci chiar, când se silea să fie înduioşat, nu-l puteau mişca mai mult decât gândul că undeva, îndepărtat, în fundul Chinei de o pildă, nişte oameni necunoscuţi şi de altă rasă, într-o colibă, ar pomeni de dânsul cu iubire şi dor. El îşi istovise tot ce era duioşie în muncile aspre cu care îşi lărgise loc în viaţă, singur şi biruind lipsuri grele. În două rânduri, sora lui, în semn de recunoştinţă de bună seamă pentru atâtea ajutoare băneşti venite fără să le ceară, îi trimisese câte-o cămaşă ţărănească cu flori cusute, aşa cum auzise că îmbracă la oraş, noaptea, domnii. Era muncă migăloasă acolo, degetele obosite împunse de ac, seara, după ce s-au întors de la câmp. A vrut să gândească plin de iubire şi de milă la toate acestea, aşezându-şi pânza albă înainte, în care fieştece floare de mătasă neagră şi roşie însemna mai mult decât împunsăturile unui ac cu fir de aţă la capăt; o dezmierdare tăcută şi sfielnică de soră. Dar el găsise cămăşile acelea ridicole, cu chenarele lor pestriţe şi le aruncase undeva, printre lucrurile netrebuincioase.</p>
                  <p rend="justify">Acum se lămurea încă nehotărât, ca un presentiment, o ireparabilă mustrare. Zilele bătrânei sfârşeau. Poate n-avea s-o mai găsească în viaţă. Telegrama era veche de două zile, până i-a ajuns. Îşi arătase dorinţa să-l vadă. Nu i-o împlinise. Nici când s-a întors de peste graniţă, după doctorat, cu toate hotărârile din drum, n-a mai găsit timp să se repeadă o zi la dânşii.</p>
                  <p rend="justify">N-a mai avut timp? Nu! N-a simţit nici o chemare…</p>
                  <p rend="justify">Vru să-şi aducă aminte chipul bătrânei şi nu izbuti.</p>
                  <p rend="justify">Se lămureau alte figuri de bătrâne, obraze imprecise de ţărancă, aşa cum sunt în gravurile anonime din manualele de geografie, din cărţile poştale cu porturi naţionale: o figură asemănându-se cu toate femeile bătrâne de ţară şi nesemănând cu nimeni. Dar chipul cel adevărat, ochii, gura, trăsăturile, fruntea care se plecase de atâtea ori deasupra lui cu simplitate şi cu blândeţe, se risipise de mult într-o pâclă.</p>
                  <p rend="justify">Ceva era uscat aci, în suflet, ca un vreasc.</p>
                  <p rend="justify">Radu Comşa se ridică în picioare, să-şi dezmorţească trupul îngheţat în toată partea unde suflase vântul de la fereastră.</p>
                  <p rend="justify">Trenul se oprise într-o staţie.</p>
                  <p rend="justify">De multă vreme poate; nici nu prinsese de veste când.</p>
                  <p rend="justify">Acum părea că va rămâne înţepenit pentru totdeauna aşa, în mijlocul câmpului.</p>
                  <p rend="justify">Printre crăpăturile scândurilor din fereastră, se legănau câţiva copaci mai negri decât noaptea. Treceau oameni balansând în mâini felinare cu flacăra uleioasă şi ştearsă… Glasuri. Cineva îşi făcea lor cu anevoie printre soldaţii de pe culoar. Bâjbâi încheutoarea, se auzi frecatul unui chibrit, o clipă pâlpâi o flacără.</p>
                  <p rend="justify">— Nu mai cercaţi, domnu sublocotenent! E închis pe dinlăuntru… Un domn curier!</p>
                  <p rend="justify">Sublocotenentul rosti câteva cuvinte puţin amabile la adresa tuturor curierilor, câţi au fost, sunt şi vor fi.</p>
                  <p rend="justify">— Vă facem loc aci, domnu sublocotenent. Pă sacii noştri! Ca la război…</p>
                  <p rend="justify">Se auzi soldatul ridicându-se, mutând sacii.</p>
                  <p rend="justify">— Aşează-te şi tu, băiatule. Fumezi? întrebă glasul ofiţerului.</p>
                  <p rend="justify">Apoi, după un timp:</p>
                  <p rend="justify">— Mai eram cu cineva, camarade! Nu şi-o fi găsit loc şi mă caută… Trage tu o fugă până jos şi strigă: domnul locotenent Ghenea de la 37… Dacă răspunde, cheamă-l aci! Spune-i că-l pofteşte sublocotenentul Cernegură. Bogdan Cernegură!</p>
                  <p rend="justify">Soldatul îşi făcu loc să iasă. Se desluşi foşnetul mantăii frecate de perete, în înghesuială. Apoi glasul, strigând pe lângă vagoane, de la unul la altul…</p>
                  <p rend="justify">— Domnu locotenent Ghenea! Domnu locotenent Ghenea, dă la treişişapte!</p>
                  <p rend="justify">Locotenentul Ghenea răspunse de undeva. Se auzea tropăind. Sunară ciocănituri metalice de armă.</p>
                  <p rend="justify">Un glas cald, de bariton, întrebând:</p>
                  <p rend="justify">— Aici eşti, Cernegură?</p>
                  <p rend="justify">Celălalt răspunse bucuros. Dincolo de perete, prin întuneric, se putea înţelege din mişcări că locotenentul Ghenea se descinge şi că-şi desface nasturii de la manta.</p>
                  <p rend="justify">Rosti:</p>
                  <p rend="justify">— Numai de nu mi-ar sparge Ion damigeana! O aşteaptă băieţii ca iarba de leac…</p>
                  <p rend="justify">Fără îndoială, noul-venit se aşezase pe sac, fiindcă suspină ca un om care-şi face loc şi întinde picioarele.</p>
                  <p rend="justify">— Bine că am găsit şi atât! spuse sublocotenentul care se numea Cernegură. Credeam că rămânem pe jos. Am dat întâi peste un vagon cu soldaţi ruşi.</p>
                  <p rend="justify">— Şi eu am avut de furcă… Dăduseră năvală la maşină, să ia toată apa clocotită pentru ceai… Mecanicul se văieta că rămânem aici până cine ştie când: îi iau apa, îi iau şi presiunea locomotivei. Noroc c-am descoperit nişte ofiţeri de-ai lor, să facă ordine, polcovnici ori aşa ceva…</p>
                  <p rend="justify">— Ordine făcută de polcovnici! Îmi închipui eu! Înjurături, răcnete şi bătaie! N-are să dureze mult asta! Plesneşte, dragă Ghenea!</p>
                  <p rend="justify">Tăcură un timp. Se auzi pârâitul unui chibrit. Desigur fumau.</p>
                  <p rend="justify">— Ţine de aici, băiatule!</p>
                  <p rend="justify">— Trăiţi! Rosti glasul soldatului care le făcuse loc.</p>
                  <p rend="justify">— Haide, aprinde! Din ce regiment eşti, camarade?</p>
                  <p rend="justify">— Şapşce Mehedinţi!</p>
                  <p rend="justify">— Din regiment chiar, sau vărsat?</p>
                  <p rend="justify">— Din regiment, don locotenent… Contigentu nousute paişpce… Don judeţ, comuna Ilovăţu… Scăparăm dă la Alion.</p>
                  <p rend="justify">— Şi cum te simţi aici, în Moldova?</p>
                  <p rend="justify">— Ordonaţi!</p>
                  <p rend="justify">— Cum te împaci cu Moldova?</p>
                  <p rend="justify">— De! Moldova ca Moldova! Dar ne gândim la casele noastre, la femei… Auzirăm că le batjocoriră inamicul, domle locotenent!</p>
                  <p rend="justify">— Le-om plăti, camarade!</p>
                  <p rend="justify">— Le-om plăti, domle locotenent, că ăl de sus e mare…</p>
                  <p rend="justify">Soldatul lăsă să treacă un timp. Oftă şi se auzi cum scuipă.</p>
                  <p rend="justify">— Le-om plăti, domle locotenent. Dar batjocura rămâne tot batjocură! N-o spală nici ăl de sus… Ordonaţi?</p>
                  <p rend="justify">— Acolo nemţii, aci lichelele noastre! Totuna! încheie amar glasul sublocotenentului care se numea Cernegură…</p>
                  <p rend="justify">La uşă, din nou fu larmă şi încăierare. Voiau să mai străbată alţii, dar cei dinăuntru se împotriveau cumplit de înverşunaţi.</p>
                  <p rend="justify">Glasurile se depărtară.</p>
                  <p rend="justify">— Mă gândesc, sună glasul de bariton al locotenentului Ghenea, mă gândesc că din lupta desperată care se dă pentru ocuparea unui loc în vagon, un psiholog ar trage concluzii ingenioase… Un psiholog şi poate un sociolog. Şi mai ales, aceasta nu acum, când e un haos… În timpurile normale… Toate celelalte clasificări se anulează; rămân numai două categorii de călători. Acei care au ocupat un loc şi cei care râvnesc la unul! Se uită unii la alţii cu duşmănie. Cel de pe culoar dă târcoale uşilor, deschide şi întreabă dacă nu găseşte loc, deşi vede bine că nu e… Dar aşteaptă un miracol absurd! Cei dinlăuntru răspund răstiţi, sau cu părere de rău ipocrită, după temperament. Omul închide uşa, oftează, îşi freacă şalele, se chinuie pe un geamantan. Se uită cu invidie la domnul care citeşte ziarul înăuntru şi fumează întins picior peste picior; la doamna care ronţăie un baton de şocolată sau îşi verifică, într-o oglinjoară, roşul buzelor… O speranţă imposibilă îl împinge să mai încerce o dată. Iar mai întreabă…„Nu vedeţi că nu e loc?” răspunde răstit domnul gras, ai observat câţi domni graşi călătoresc de obicei în tren? Şi domnul îşi înfundă nasul în ziar, iar cel de afară gândeşte lucruri amare şi crâncene pe socoteala domnului gras dinlăuntru, desigur un parvenit. Pe urmă, domnul gras din compartiment se dă jos într-o staţie şi cel de pe culoar îi ocupă locul. Ce fericire! Îşi întinde picioarele, scoate un ziar, cere permisie să fumeze, încearcă să intre în vorbă cu doamna frumoasă, ai observat că întotdeauna doamnele care călătoresc în tren sunt frumoase sau cel puţin distinse? Acum e acolo ca de când lumea, zâmbind, lăfăindu-se, povestind anecdote tovarăşilor de călătorie, ai observat că jumătate din anecdotele care circulă îşi au originea în tren? Iar în locul lui, a apărut pe culoar alt domn care nu-şi găseşte astâmpăr, îşi frământă oasele, oftează şi tot deschide uşa… Repetă exact ceea ce făcea adineauri domnul de pe culoar, care stă acum foarte confortabil, picior peste picior, în compartiment… Dar acum, tocmai domnul acesta din compartiment, care-a uitat complet şi reflecţiile şi durerea din oase, se răsteşte enervat, taman cum făcea domnul gras şi par-venit care s-a dat jos: „Nu vedeţi că nu e loc?” Şi chiar mai adaugă de la dânsul, cu ironie: „Doar dacă nu vrei să te aşezi în braţele mele!” Ar putea jura chiar că cel de pe culoar, care tot se iţeşte la uşă, e un individ suspect, fără bilet de clasa a doua sau, cine ştie, poate fără nici un bilet, clandestin: unul care pândeşte să şterpelească un geamandan. În timpul acesta, domnul de afară, după ce a trântit uşa, s-a aşezat pe geamandan, gândind lucruri teribile pe socoteala celui dinăuntru: un individ scârbos şi impertinent. Până când îşi găseşte şi el un loc şi trece în categoria celor dinlăuntru, adoptând imediat toată mentalitatea, impertinenţa şi, ca să zic aşa, spiritul de clasă. Exact ca în societate: psihologia indivizilor care trec dintr-o clasă socială în alta, uitându-şi obida şi revolta clasei lor, ca să se solidarizeze cu cea în care a parvenit. Mă gândesc că, dacă voi scăpa vreodată din războiul acesta, să arunc uniforma, am să utilizez toată povestea în teza de doctorat: psihologia de clasă a burgheziei române… Şi încă ceva… Ai observat cu ce aroganţă privesc cei din trenurile exprese pe cei ghemuiţi la ferestrele trenurilor personale sau mixte, oprite în gări cu jumătăţile de ceas, în vreme ce expresul lor trece puşcă? Ai crede o superioritate pe care le-o dă viteza asupra celorlalţi muritori…</p>
                  <p rend="justify">Amândoi ofiţerii de pe culoar râseră la gândul acesta, deşi trenurile exprese nu mai erau acum decât amintiri dintr-o epocă abolită.</p>
                  <p rend="justify">Apoi se făcu tăcere. Se auzi bocănitul cizmelor în perete. Desigur, îşi făceau loc să aţipească.</p>
                  <p rend="justify">Radu Comşa se întinse pe bancă, învelindu-se peste cap cu pledul. Lemnul băncii mirosea a văpsea de ulei.</p>
                  <p rend="justify">Trenul începu să se mişte, scârţâindu-şi osiile. Se legăna târându-se încet, pe calea fără sfârşit, în noaptea nepătrunsă.</p>
                  <p rend="justify">Îl cuprinse somnul învălmăşit de visuri stranii, aşa cum îl chinuia totdeauna în nopţi grele… Acum sora lui, Anica, îi aducea un teanc de cămăşi de noapte, cusute cu aţă roşie şi neagră. Luminiţa îl îmbrăcase în silă cu una peste haină, râzând cu hohote: „Ce caraghios eşti, ca un oltean cu zarzavaturi! Un oltean. Din comuna Ilovăţ, contingentul nouă sute paişpce…”</p>
                  <p rend="justify">Apoi se afla în tren: un expres trecând vertiginos în gări, unde alte trenuri personale rămâneau trase pe linii moarte, cu oameni adormiţi la ferestre, încremeniţi aşa pentru veşnicie, într-o zăpuşeală care muia totul ca într-un peisaj de cocă. Cineva îi plictisea mereu, încercând să intre pe uşa compartimentului. Avea chipul lui Virgil Probotă, totuşi îi era cu desăvârşire străin. Şi Radu îi striga enervat: „Nu vezi, domnule, că nu e loc? Vrei să stai în braţele mele?”</p>
                  <p rend="justify">Se întorcea cu faţa către cei din compartiment: „E imposibil să te mai înţelegi cu asemenea indivizi… Desigur, nici n-are bilet de clasa întâia!”</p>
                  <p rend="justify">Ceilalţi dădeau din cap: „Avea dreptate! Nu se mai poate călători astăzi în linişte. S-a umplut lumea de tot soiul de indivizi care ne pândesc să ne ia locul.” Virgil Probotă îl privi atât de trist, atât de trist, cu toată mustrarea în ochi! Şi lui îi părea rău, ar fi vrut să-şi ceară iertare, dar cineva străin striga cu glasul lui: „Nu vezi că nu e loc? Nici pentru tine, nici pentru Maria, nici pentru Dinu… N-aveţi bilet, nu pot!”</p>
                  <p rend="justify">Pe urmă, într-o gară, când au trecut, lumea din vis s-a îmbulzit alergând cu mare agitare din toate părţile. Expresul călcase pe cineva. Se plecă pe fereastră să privească.</p>
                  <p rend="justify">Dan Şcheianu, cu trupul tăiat în două, târa în mâini, ca un crab, numai jumătatea de sus a corpului, ridica un pumn plin de sânge şi căscând gura lui neagră cu dinţii ştirbi, striga în urmă: „Canalie! Radu Comşa, canalie!”</p>
                  <p rend="justify">Expresul gonea ameţitor, totuşi ciudat, gara, cu pământ cu tot şi cu oamenii adunaţi în jurul lui Dan Şcheianu, fugea după dânşii, învârtindu-se ca o arie; el nu-şi putea desprinde ochii de la jumătatea de trup, târându-se oribil şi strigând cu pumnul ridicat: „Canalie! Radu Comşa, canalie!” „E un nebun! Îl consolau ceilalţi călători din compartiment, îl cunoaştem, e cel cu versuri extravagante!”</p>
                  <p rend="justify">S-a întors, fiindcă a recunoscut glasul. Era glasul Luminiţei. Când a venit aici? Luminiţa surâde, îşi scutură părul negru, cu gestul ei obişnuit şi îi pune la ureche o scoică: „Ascultă, Radule, ne vorbeşte marea de la Constanţa!”</p>
                  <p rend="justify">Dar în locul murmurului din pâlnia de sidef, scoica îi strigă cu glasul lui Dan Şcheianu: „Canalie, Radu Comşa, canalie!</p>
                  <p rend="justify">Radu Comşa se deşteptă. Gâtul îi amorţise. Îşi freca ochii. Cum ar fi vrut să fie totul un vis absurd, din care s-a eliberat, trezindu-se în camera sa! Dar se afla în tren, realitatea nu era mai puţin chinuitoare decât arătările visului; glasul lui Dan Şcheianu îi suna în urechi ca ieri, în mizera odăiţă din strada Olimp şi în buzunar foşnea hârtia telegramei care adusese vestea de moarte…</p>
                  <p rend="justify">Prin crăpăturile scândurilor de la fereastră pătrundea, vânătă, dimineaţa.</p>
                  <p rend="justify">Deschise uşa să vadă unde au ajuns.</p>
                  <p rend="justify">Cei doi ofiţeri dispăruseră. Şi soldatul din Mehedinţi.</p>
                  <p rend="justify">În locul lor, o ţărancă dormea cu capul pe un desag. Până în capătul culoarului, alte trupuri întinse.</p>
                  <p rend="justify">Trenul vui pe un pod. Apa se vedea în negură, opacă, plumburie, ca într-o oglindă aburită. Câteva sălcii îşi plecau ramuri subţiri, vârf cu canafuri cenuşii.</p>
                  <p rend="justify">Recunoştea locurile. Se apropia. Deschise valiza să-şi clătească gura cu apă de dinţi şi să-şi spele tâmplele cu colonie.</p>
                  <p rend="justify">Soarele luci o geană roşie, apoi se stinse astupat de nori.</p>
                  <p rend="justify">Dimineaţa fu rece şi întunecată, ca un amurg.</p>
                  <p rend="justify">În gară, un singur amploiat somnoros, cu gulerul hainei ridicat peste cămaşa de noapte… Clădirea roşie, în care cobora în cele dintâi vacanţe, îi păru mai mică şi mai sărăcăcioasă. Salcâmii negri, încă fără muguri, îl primiră cu braţe ghimpoase, ostil. Câteva păsări ciuguleau grăunţe în praf. La fereastra şefului de gară se afla întinsă o plapomă şi perne, să se aerisească; înlăuntru, în umbră, se vedea, probabil în faţa unei oglinzi, o femeie cu braţele goale şi grase, pieptănându-se.</p>
                  <p rend="justify">Soldaţi români şi soldaţi ruşi vorbeau între ei cu semne şi cu glasuri răguşite după somn.</p>
                  <p rend="justify">Cu valiza în mână, se îndreptă în dos, să caute o căruţă. Se ridicase alături o clădire nouă pe care n-o cunoştea. O firmă proaspăt văpsita, de ospătărie: „La Oituz”, cu un infanterist, ţinând arma la picior… În faţă, o fântână. O fată cu poalele în brâu turna apă din ciutură.</p>
                  <p rend="justify">Se opri să-l privească: hainele târgoveţe şi valiza de piele din mâna lui Comşa erau ceva cu totul nou aici.</p>
                  <p rend="justify">Călătorul găsi anevoie un băiat cu o căruţă. Băiatul întinse un ţol de cânepă pe maldărul de paie. Dădu bici.</p>
                  <p rend="justify">Roţile, fără arcuri, dârdâiră pe pietrişul grunzuros.</p>
                  <p rend="justify">Astfel, sub cerul leşiatic de martie, printre ogoare negre, pe alocuri cu pete de zăpadă încă netopite, Radu Comşa, chircit pe un braţ de paie, în hainele lui orăşeneşti suflate de vântul tăios, străbătea, îndărăt, după ani, drumul uitat.</p>
                  <p rend="justify">Toate erau aceleaşi şi totuşi schimbate.</p>
                  <p rend="justify">Ruina de han, fără acoperiş, cu zăbrelele de fier ruginit la ferestrele boltite, i se păruse totdeauna uriaşă; era acum numai o zidărie surpată.</p>
                  <p rend="justify">Câţiva plopi întindeau crengi uscate, sunate de vânt ca oase de mort. În tulpinile groase se căscau scorburi negre cu urme de focuri. Aici se mai aflau altădată încă doi plopi, apropiaţi şi uriaşi, cei mai bătrâni din toată şoseaua domnească.</p>
                  <p rend="justify">Nu mai sunt, An rămas numai cioatele.</p>
                  <p rend="justify">Sârmele telegrafului gemeau metalic, încordate de vânt.</p>
                  <p rend="justify">Căruţa coti din şosea pe alt drum, mai strâmt. Se încrucişară cu un convoi rusesc: nesfârşit lanţ de căruţe, lăsând în urmă duhoare de peşte, de iuft, de mahorcă.</p>
                  <p rend="justify">Oameni bărboşi, în mantăile sure, cântau şi râdeau. S-ar fi crezut că acesta e destinul lor scris până la sfârşitul veacului: să rătăcească de la un capăt de lume la altul, cu căruţele lor verzi.</p>
                  <p rend="justify">— La Hârtoape, tata iarna a mers amar di ruşi… Amu-i scoate, îi duce la poziţie! vorbi băiatul întorcând obrazul vânăt de frig, cu doi ochi verzi-cenuşii ca boabele de cafea crudă.</p>
                  <p rend="justify">Văzând că domnul din fundul căruţei nu spune nimic, tăcu, mânând, cu seriozitate de om mare, căluţul fără putere, cu coastele ieşite prin piele.</p>
                  <p rend="justify">Pe vale, dinspre ape, vântul sufla mai aspru. Nori negri înaintau astupând orizontul cu un zid. Spini tăiaţi de astă-vară se rostogoleau pe haturi. Departe, pe un clin prăvălat, se întindea un lan de grâu, încolţit din toamnă, cu verdele crud… Iată şi livezile fumurii ale satului; iată clopotniţa albastră!</p>
                  <p rend="justify">Radu Comşa se întrebă unde e bătaia de inimă despre care pomenea lectura din şcoală: revederea locului natal?</p>
                  <p rend="justify">El simţea numai un mare pustiu sub cerul noros.</p>
                  <p rend="justify">În sat, câţiva moşnegi, câteva femei întoarseră capetele. Nu-l recunoştea nimeni. Soldaţii ruşi, cu cizme uriaşe, păşeau peste şanţuri. Un jandarm îl măsură cu severitate. O casă nouă, două, trei… Alta s-a lăsat pe-o coastă, cu un perele umflat sub apăsarea streşinii de paie putrede, gata să plesnească.</p>
                  <p rend="justify">Îşi aminteşte: casa lui Ilie Băluţă… Unde s-a păstrat numele ascuns, să iasă la iveală acum?</p>
                  <p rend="justify">— Mergem la primărie? întrebă băiatul, socotind că muşteriul lui e vreo autoritate în inspecţie.</p>
                  <p rend="justify">— Mergi înainte! Îţi spun eu unde opreşti! Ai să faci pe-o uliţă, la stânga…</p>
                  <p rend="justify">Şi Radu Comşa îşi adună toată atenţia şi amintirile, ca să poată recunoaşte care e uliţa pe unde, copil cu picioarele goale, călcase de mii de ori.</p>
                  <p rend="justify">În faţa casei văzu gospodine adunate. Îşi aruncă ochii. Fereastra deschisă: înăuntru pâlpâind flăcări de lumânări.</p>
                  <p rend="justify">O ţărancă se desprinse dintre celelalte. Veni la el cu barizul coborât pe ochii plânşi: Anica.</p>
                  <p rend="justify">Radu Comşa îşi spuse că, dacă ar fi văzut-o în altă parte în oraş, nu şi-ar fi recunoscut sora; deşi în obrazul ei oricine ar fi descoperit trăsăturile lui, fiindcă între frate şi soră era o izbitoare asemănare.</p>
                  <p rend="justify">O sărută. Pe buze simţi gustul sărat al lacrimilor. Femeia rămase cu mâinile de-a lungul trupului, neîndrăznind să-i spună pe nume: Radu, Radule! Domnului acestuia străin. Radule, aşa cum îi spunea Zoe Vesbianu; aşa cum îi spunea Luminiţa Vardaru…</p>
                  <p rend="justify">Deodată, Anica se răsuci, îşi rezemă fruntea cu cotul îndoit de stâlpul porţii şi începu să bocească, după rânduiala femeilor de ţară:</p>
                  <p rend="justify">— S-a dus şi ne-a lăsat mămucuţa noastră! Cui rămânem noi de-amu, mămucuţa noastră?</p>
                  <p rend="justify">Radu îşi încleştă dinţii să se stăpânească. Nimic nu-l împietrea mai mult ca o femeie plângând, dar încă una bocindu-se!</p>
                  <p rend="justify">O apucă de braţ şi îi ridică mâna; îi şterse cu batista lui lacrimile:</p>
                  <p rend="justify">— Ana… Anico! Fii cuminte! Lasă acum… Du-mă acolo!</p>
                  <p rend="justify">Anica tăcu deodată, îşi înnodă barizul sub bărbie şi merse înainte.</p>
                  <p rend="justify">Femeile deschiseră trecerea.</p>
                  <p rend="justify">Radu Comşa se opri în prag, cu pălăria în mână.</p>
                  <p rend="justify">Pe masă, în mijloc, în sicriul de scânduri, văzu numai faţa pământie, cu brazde adânci şi mâinile negre şi mari, încrucişate pe piept.</p>
                  <p rend="justify">Patru lumânări de ceară tremurau flăcări palide în lumina zilei, la căpătâi şi la picioare.</p>
                  <p rend="justify">Radu lepădă pălăria, apropie buzele de fruntea rece ca osul, de mâinile aspre.</p>
                  <p rend="justify">Anica se lăsă în genunchi, începu să plângă încet, cu faţa ascunsă, cu broboada căzută pe părul despletit.</p>
                  <p rend="justify">Dar el rămase în picioare, aşteptând lacrimile care nu veneau…</p>
                  <p rend="justify">Aceasta era tot?</p>
                  <p rend="justify">Îşi adună privirea la obrazul cu creţurile mărunte şi împăienjenite, la buzele vinete, strânse pe gingii, care se cunoşteau că dedesubt nu mai au dinţi. Un ochi neînchis bine lăsa să sclipească sub pleoapă albul sticlos. Un cap de bătrână moartă…</p>
                  <p rend="justify">Aceasta era tot!</p>
                  <p rend="justify">Îşi repetă: „E mama, mama, mama! A fost cea dintâi blândeţe a vieţii. Şi-a împlinit osânda cu resemnare: acum ochii ei nu mai râd, inima s-a oprit, gândul înăuntru e rece. De ce nu vin lacrămile? De ce în loc de durere, numai un gol şi voinţa silnică să lăcrimez?”</p>
                  <p rend="justify">Îşi lipi fruntea de secândura sicriului.</p>
                  <p rend="justify">Cu ochii închişi, căuta să-şi treacă în minte toate întâmplările ce aveau să-i aducă năvala de deznădejde; clipe în care amintirea trebuia să-l înduioşeze cu un amănunt, gândul că moartea e o taină înfricoşată şi fără întoarcere. Ceea ce îl aştepta şi pe Dan Şcheianu! îşi aminti cu răceală.</p>
                  <p rend="justify">Dar plânsul nu venea.</p>
                  <p rend="justify">Deşertul acesta care-i goleşte răsuflarea, să fie oare durere? Ce miros greu, de feştilă şi de tămâie! Era credincioasă; ţinea toate posturile, se închina cu evlavie… Poate a închis ochii cu siguranţa că începe numai altă viaţă, cea veşnică, ultima amăgire… Şi dac-ar fi? Dacă sufletul e aici, aproape, ca o suflare invizibilă, dând târcoale ca umbra unei păsări în jurul cuibului deşert? Dacă îl ştie, îl vede, îl înţelege şi i-e milă de uscăciunea aceasta din sufletul lui? Ce prostii! Începe să se gândească la fel cu babele bisericoase… E ridicol! Toţi oamenii în faţa morţii sunt cruzi, ori ridicoli… A tresărit! A simţit paşii. Deschise ochii. Trei copii, în cămaşă, cu picioarele goale – nu se cunoşteau care vor fi fiind băiat ori fată – intraseră lângă uşă şi se opriseră privindu-l cu sfială şi curiozitate, ca trei pui de sălbătăciune.</p>
                  <p rend="justify">Mâinile moarte apăsau pieptul coşcovit, ţapene.</p>
                  <p rend="justify">Anica plângea cu faţa ascunsă; sughiţurile înăbuşite îi scuturau umerii.</p>
                  <p rend="justify">Radu Comşa îşi apropie încă o dată buzele de mâinile noduroase, împreunate inert pe piept, cu o lumânărică sub-ţire între degete. Ce negre, aspre şi mari sunt!</p>
                  <p rend="justify">Mâini bătătorite de sapă, de munci grele, mâini care luaseră pe încetul înfăţişarea şi coloarea pământului uscat şi crăpat. Acum, reci, se odihnesc: nu se vor mai clinti niciodată… Acolo, în ţărână, peste ani de zile, când vor rămâne numai un schelet deşirat, oasele mâinilor au să se mai odihnească încă, pe gratiile coastelor, împreunate, neclintite, aşa cum niciodată nu s-au odihnit.</p>
                  <p rend="justify">Îşi privi fără voie mâinile lui tari şi nervoase, dar subţiri, albe, cu unghiile lucii şi rotunjite; mâini de a căror fineţe fusese întotdeauna încântat fără să şi-o mărturisească, poate fără să-şi dea seama.</p>
                  <p rend="justify">Pe urmă, ochii se întoarseră la mâinile Anicăi, care plângea cu faţa ascunsă în palme.</p>
                  <p rend="justify">Mâini mari, cu încheieturi umflate, cu degetele răsucite ca rădăcinile de viţă… Şi mâinile copilului celui mai mare, de la uşă, erau de pe acum înăsprite de pământ şi de sapă.</p>
                  <p rend="justify">Voi să-şi alunge gândid, să-şi îndrepte privirea în altă parte; dar mâinile îl chemau. De la ale lui, ochii se întorceau la mâinile moartei, la ale şurorii sale rămasă ţărancă. Amintirea îi evoca alte mâini: ale Luminiţei, subţiri, cu degetele lungi şi unghii de pisică; ale Zoei Vesbianu, fierbinţi şi încleştându-se în carne. Mâinile acestea şi mâinile tuturor: mâini albe care şi-au pierdut de generaţii înfăţişarea ciolănoasă şi teribilă, de când se ridicase cel dintâi om al peşterilor pe două labe, iar pe celelalte două învăţase să le folosească la agăţat, la apucat, la muncă, la apărare şi la ucidere, mâini care au devenit instrumente precise şi delicate, podoabe.</p>
                  <p rend="justify">Poate în nemişcarea lor, dacă printr-o minune, le-ar fi pentru o clipă numai lor îngăduit să reînvie, atunci mâinile mamei lui, sărmanele aceste mâini noduroase şi bătătorite şi negre şi reci, ar purcede îndată mişcările obişnuite, cum repeţi un gest automat prin somn, cum mişcă buzele copiii când visează că sug.</p>
                  <p rend="justify">Câteva femei se apropiaseră de fereastră şi se uitau înlăuntru, cu mâinile lor mari la gură.</p>
                  <p rend="justify">Radu Comşa se gândi că a doua zi va şti tot satul cum feciorul de la oraş al văduvei lui Mihail Comşa şi-a privit mama întinsă pe năsălie, fără o lacrimă în ochi.</p>
                  <p rend="justify">Îl înăbuşea mirosul feştilelor.</p>
                  <p rend="justify">O atinse pe Anica pe umăr. Când Anica ridică ochii, îi văzu înecaţi în lacrimi, cu un gol adânc de deznădejde; o strânse la piept şi o sărută pe pleoapele ude.</p>
                  <p rend="justify">De departe, de undeva, dintr-un necunoscut, o regăsea pentru o clipă.</p>
                  <p rend="justify">Dar întoarse capul: părul Anicăi mirosea a gaz.</p>
                  <p rend="justify">— Să mergem puţin de aici! Roagă femeile acestea să ne lase…</p>
                  <p rend="justify">În ogradă, un copil îi căra valiza. Îndată ce-l văzu apărând, o lăsă jos şi o rupse la fugă.</p>
                  <p rend="justify">Îl strigă. Vru să ştie cum îl cheamă. Să-i îmblânzească. Vru să-i cheme şi pe ceilalţi.</p>
                  <p rend="justify">Toţi însă s-au ascuns prin unghere, de unde se ivea un cap tuns şi se mistuia repede. Îşi găsiseră refugiu lângă un rus, cu barba roşcată, încartiruit acolo de astă-iarnă.</p>
                  <p rend="justify">Ostaşul din fundul Siberiei le povestea istorii neînţelese, în graiul lui neînţeles, îi ridica pe genunchi şi le iscodea jucărele în dorul odraslelor de acasă, de dincolo de munţi, ape, codri şi stepe şi iarăşi munţi, ape, codri şi stepe.</p>
                  <p rend="justify">Iar copiii se simţeau mai apropiaţi de omul de alt neam şi de alt grai decât de domnul acela străin.</p>
                  <p rend="justify">Seara, Radu Comşa, singur, se afla rezemat de stâlpul cerdacului.</p>
                  <p rend="justify">Mâna sa regăsise locul lustruit de mâna lui Radu Comşa, copil.</p>
                  <p rend="justify">Din atingerea familiară a lemnului, se deşteptau amintiri scufundate. Aci, copil, tot aşa stătuse rezemat. Dincoace, seara, când sfârşea lucrul, se aşeza maică-sa să toarcă.</p>
                  <p rend="justify">Mâinile, care smulseseră pălămidă şi lipiseră lut amestecat cu balegă şi erau încă încinse de usturimea sapei, găseau odihnă răsucind firul aspru de lână. Găseau odihnă în alt fel de muncă şi-atât! Ridica ochii la el: „De ce nu te duci la culcare, băiete?”</p>
                  <p rend="justify">Şi firul sfârâia necurmat şi dulce, ca o odihnă, ca o bucurie, ca torsul unei pisici blânde: sfrr, sfrr! Pisica lor de-atunci, care tot aşa torcea pe prispă, lângă dânşii: sfrr, sfrr! Acum s-a sfârşit! S-a pus pământ greu peste mâinile acestea. S-au oprit pentru eternitate, dar pământul le apasă. Au ieşit dintr-o osândă, ca să înceapă alta, cea plină de spaimă, a eternităţii.</p>
                  <p rend="justify">Se aşeză jos, pe scândură, cu spatele rezemat în perete.</p>
                  <p rend="justify">Se auzea vaca mugind, râcâia cu un corn în peretele surei.</p>
                  <p rend="justify">O pisică trecu albă pe linia gardului.</p>
                  <p rend="justify">S-ar fi spus că e aceeaşi pisică de acum douăzeci de ani.</p>
                  <p rend="justify">Desigur, din acelaşi neam: viaţa nu s-a întrerupt cu nimic, o curmă moartea aici, şi e totuşi veşnică, pretutindeni.</p>
                  <p rend="justify">Încă o dată, Radu Comşa avu senzaţia vieţii care durează indiferentă, dincolo de nefericirile individuale, aşa cum gândise cu o presimţire în camera lui Dan Şcheianu.</p>
                  <p rend="justify">Stăpâna veche a casei era acum, acolo, în lutul gălbui al cimitirului. Cea dintâi noapte în care nu va geme şi nu se va răsuci prin somn. Dar fiecare lucru mişcat de mâna ei până ieri durează aici; nimic nu s-a schimbat. Vaca o cheamă râcâind cu cornul în perete; pisica albă pândeşte cu ochii fosforescenţi o vrabie; glasul copiilor se aude plin de viaţă şi tânăr.</p>
                  <p rend="justify">Aici, numai el este adevăratul străin.</p>
                  <p rend="justify">Şi cu toate aceste, iată şi vişinul în care se agăţa; perva-zul ferestrei unde la început nu putea ajunge şi unde a măsurat anii după cum nu mai avea nevoie să se ridice în vârful degetelor ca să privească. Glasul lui a răsunat aci, picioarele goale au frământat aci pământul bătut acum de picioarele altor copii. Totul e ca întotdeauna; copacii ceva mai bătrâni, casa mai veche, gardul e nou şi sunt în grădină câţiva meri tineri; mugeşte altă vacă în şură şi altă mâţă pândeşte alte vrăbii, dar umbra lui nevăzută colindă încă pe unde a umblat şi altă umbră, plecată acolo, cu furca nevăzută în mână: „De ce nu te duci la culcare, băiete?”</p>
                  <p rend="justify">Radu Comşa îi descoperea sufletul.</p>
                  <p rend="justify">Cu fruntea apăsată pe genunchi, cu ochii închişi să vadă mai adânc înlăuntru, rămase stană neclintită, împietrită, acolo unde stătuse rezemat de foarte multă vreme celălalt Radu Comşa, copilul vădanei.</p>
                  <p rend="justify">Când ridică privirea, toate jucau înaintea ochilor într-o painjenire. Poate fiindcă începuse să se lase pâclos întunericul.</p>
                  <p rend="justify">Îl pătrunde frigul. Ridică gulerul hainei. Mâna tresări la o atingere rece… Cei câţiva ghiocei, înfipţi de Luminiţa în încheutoarea hainei şi uitaţi acolo.</p>
                  <p rend="justify">Acum pricepea de ce îl ţintuiseră atât de stăruitor toate privirile în cimitir. Venise la îngroparea maică-si cu flori în piept! Ghioceii spânzurau veştezi, în cozile lungi. Aseară, abia aseară îi prinsese Luminiţa aci: îi simţea încă respiraţia caldă. Atâtea veacuri parc-au trecut! Ce-o fi făcând acum? Îi aude râsul… Dar figura s-a înecat nelămurită… Apare numai fantomatic; o umbră indecisă în crepuscul, aşa cum îi răsărise şi nu o mai cunoştea ieri…</p>
                  <p rend="justify">Mototoli îngândurat foile veştede între degete şi zvârli jos ghemul alb.</p>
                  <p rend="justify">O raţă cu aripile pestriţe se repezi lacom, căzu în bot, se cumpăni pe picioarele scurte şi, restabilindu-şi echilibrul, înghiţi cu un măcăit de satisfacţie ceea ce mai rămăsese din florile Luminiţei.</p>
                  <p rend="justify">Fu atât de neaşteptat şi grotesc, încât în destinderea nervilor încordaţi, Radu Comşa râse.</p>
                  <p rend="justify">Râsul sună scurt şi bizar, în tăcerea curţii din care abia au scos o moartă.</p>
                  <p rend="justify">Anica, la fereastră, de unde îl privea de mult, cu coatele rezemate, clătină din cap şi îşi făcu cruce:</p>
                  <p rend="justify">— E un păgân, Doamne! Nu-i lua în seamă şi iartă-l…</p>
                  <p rend="justify">Dar dacă s-ar fi plecat sora lui Radu Comşa, să-i vadă ochii mai de aproape, ar fi desluşit, în sfârşit, genele ude de lacrimi. De lacrimi care plângeau tot ce nu se poate înţelege şi spune.</p>
               </div>
               <div type="div3">
                  <head>Capitolul II.<lb/>         A FOST ODATĂ UN MIC COPILAŞ…</head>
                  <p rend="justify">Bătu din aripi un cocoş, chemând răguşit zorile atât de aproape, încât locotenentul Radu Comşa se deşteptă speriat, cu impresia că i-a cântat chiar aci, în urechi.</p>
                  <p rend="justify">Altul răspunse şi încă unul, mai departe, din casă în casă, contagios.</p>
                  <p rend="justify">Prin fereastră pătrundea dimineaţa stânjenie încă şi cu sclipet de stele. O creangă se clătina neagră în mijeala luminii, ca o umbră omenească plecată să privească înăuntru, pe geam. Dar Radu Comşa, nedezmeticit, nu-şi dădea seama unde se află.</p>
                  <p rend="justify">Strănută un cal, lângă perete, afară; se auzi cum se ridică de jos, întâi sărind dintr-o zvâcnitură în tuspatru picioare. Se scutură şi răsuflă puternic pe nări aerul rece al sfârşitului de noapte.</p>
                  <p rend="justify">— Ce-i, mă urâtule, te-ai trezit şi tu? vorbi un glas şi îndată palma soldatului plesni bătându-l prieteneşte pe crupă.</p>
                  <p rend="justify">Urmă un sunet metalic de căldare ciocnită, foşnetul fânului, paşi de cizme, soldatul căscând lung – desigur, îşi întindea braţele cu pumnii strânşi deasupra capului – o poartă scârţâi, glas de femeie chemă păsările.</p>
                  <p rend="justify">Abia acum locotenentul Radu Comşa se lămuri de-a binelea şi deşteptarea fu într-un surâs de destindere.</p>
                  <p rend="justify">Îl dureau oasele muncite pe laviţa tare, acoperită numai cu un ţolic; dar sufletul dinlăuntru era odihnit şi învigorat, ca după o îmbăiere rece.</p>
                  <p rend="justify">Altădată, somnul îl înfunda în patul moale, în pernele puhave de puf; ştia însă prin vis că ceva persista suspendat în conştiinţă, aşteplind dezlegarea a doua zi. Dimineaţa se trezea obosit, cu capul deşert; confruntarea rămânea amî-nată. Iar zilele şi nopţile se târau una după alta, lipsite de bucurie şi torturate, ca în ajunul unei judecăţi.</p>
                  <p rend="justify">Chinurile lui Dan Şcheianu sfârşiseră. Oasele lui erau astupate de movilita de lut, sufletul migrase poate în steaua veche a magilor sirieni, steaua Sopdit. După îngroparea prietenului, Radu Comşa se simţise mai singur şi mai nevrednic, cu gust de iască în gură şi cu toate arătându-i-se leşiatic şi hâd înaintea ochilor.</p>
                  <p rend="justify">Acum, locotenentul Radu Comşa se afla cu el însuşi împăcat. Totul redevenise simplu, luminat şi calm, de când îmbrăcase uniforma şi pornise din Iaşul sedentarilor spre unitatea sa de pe linia de foc.</p>
                  <p rend="justify">Soarele incendie fereastra. Creanga se luminase: era un gutui cu fructe crude, cafenii, păroase. Privind la ele, Radu Comşa simţi în gură un gust astringent. Îşi încheie nasturii tunicii, fluierând. De afară, soldatul şi calul plecaseră.</p>
                  <p rend="justify">Închise lada de campanie, cu numele lui citeţ şi proaspăt vopsit, negru, pe capacul cenuşiu. Zvârli mantaua şi pelerina deasupra; ieşi să caute căruţă care să-i ducă bagajele până la front.</p>
                  <p rend="justify">Întăritor aerul dimineţii: rece şi acidulat. Soarele străluceşte nichelat de curând. Şi satul forfoteşte de soldaţi şi de ofiţeri. Vin şi se îndreaptă spre gară; se încrucişează căruţe cu muniţii, chesoane şi lăzi de cartuşe. Salută şi răspunde. Nu cunoaşte pe nimeni. Mulţi îl privesc lung; uniforma nouă, curelele cromate, chipiul abia scos din cutie arată ciudat aci; haine de paradă printre uniformele prăfuite, cu noroi uscat, pătate după îndelung stagiu în şanţuri şi în bordeie, pe brânci, în viroage, unde iarba strivită a lăsat urme pe coate şi pe genunchi.</p>
                  <p rend="justify">O doamnă, fără îndoială soţie de ofiţer, vorbind cu glas subţire şi alterat de răcoarea dimineţii, aşează cu energie maldăre de pachete peste un paner de paie. Ordonanţa îi dă ajutor şi doi sublocotenenţi s-au oprit să privească de la distanţă, cu ochi de sălbatici, apariţia rară pe aceste tărî-muri.</p>
                  <p rend="justify">Îl învăluie într-un uragan de praf un automobil cu doi generali.</p>
                  <p rend="justify">A apărut de undeva un convoi de bucătării ruseşti, negre şi fumegânde în mers.</p>
                  <p rend="justify">E mult mai greu să găsească o căruţă de cum şi-a închipuit. Ţăranii nu mai au cai, nici hărăbăli. Iar cei care vor fi mai având sunt la gară în convoaie. A întrebat câţiva soldaţi cu furgoane; merg unii spre Bogdăneşti, alţii spre Mânăstire.</p>
                  <p rend="justify">Un jandarm la care a cerut ajutor a strâns călcâile şi a întins cureaua carabinei în faţa gardului, luând poziţia; dar nu i-a fost de nici un folos. Poate s-a arătat prea moale: a întrebat, în loc să ordone. Uniforma aceasta nouă e într-adevăr ridicolă! Are să umble prin ploaie cu ea şi n-o să-i mai cureţe praful, până s-o patina, la fel cu toate.</p>
                  <p rend="justify">În gară s-a oprit un tren. Se risipeşte alt val de soldaţi.</p>
                  <p rend="justify">Câţiva s-au oprit la o fântână cu cumpănă. Îşi răcoresc ochii cu apa adunată în pumn, cu mormăituri de mulţumire, împroşcându-se unii pe alţii, glumind şi râzând sonor în vântul subţire. Alţii poartă în cârcă legături şi desagi. Dintr-un coş cârâie o curcă. I-ar crede întorşi de la un bâlci, dacă n-ar fi uniformele şi dacă nu s-ar înşira numai bărbaţi în toată puterea, dacă nu s-ar scurge toţi într-acolo, spre capătul şoselei unde e linia misterioasă, ca marginea lumii unde pândesc arătările.</p>
                  <p rend="justify">Ruşii ronţăie seminţe de floarea-soarelui şi îşi târâie cizmele prin praf. Ei singuri parcă nici nu vin, nici nu se duc nicăiri; sunt numai cu trupul pe pământul acesta străin. Gândul şi sufletul le e departe, la stepele de-acasă.</p>
                  <p rend="justify">Radu Comşa intră într-o cârciumă: „Abi Ornştein, vinuri vechi, băcănie şi locandă, caţap”, în nădejdea că va găsi aci un om, un soldat, cineva cu acelaşi drum.</p>
                  <p rend="justify">Vinurile vechi ale domnului Abi Ornştein sunt doar pe firma de tablă ruginită; în pivniţă, cu toate sigiliile, s-au evaporat.</p>
                  <p rend="justify">Serveşte numai ceai, fără zahăr şi fără linguriţă, în pahare soioase, cu pâine neagră, rusească, tăiată în felii imense şi lipicioase, dintr-un bolovan de opt funturi, ca pământul pentru fabricat oale.</p>
                  <p rend="justify">N-a găsit nici aci. A băut numai o jumătate din pahar de ceai, tulbure şi rece. Nu ştie să se descurce singur. N-a făcut ucenicia. Îi pare într-adevăr stupid să se împiedice chiar de la început. I se întâmpla aceasta lui, la a cărui uşă, acum cinci zile încă la direcţia din minister, făceau coadă colonei, deputaţi ori senatori cu un Sofron Vesbianu după dânşii.</p>
                  <p rend="justify">Ajunse între gară şi un câmp, unde cantona, de curând debarcat, un divizion de artilerie.</p>
                  <p rend="justify">Oamenii roboteau în jurul tunurilor, dezbrăcaţi de tunici. Alţii se întorceau cu caii de la adăpat. Răsună glasul gradaţilor; un ofiţer cu picioarele răşchirate, în haină de piele, supraveghea cu înjurături teribile încărcatul obuzelor, lângă o piramidă cu fân presat. Vântul umfla uşor pânzele vinete ale corturilor. Dincolo se întindea câmpul, valea Trotuşului deschizându-se spre Siret, cu ţarine verzi de porumb şi şoseaua răscolită de dârele prafului, de mişuneala soldaţilor şi a convoaielor.</p>
                  <p rend="justify">Toţi erau la locul lor acolo, ştiau unde merg; locotenentul Radu Comşa rătăcea la o parte, ca un elev nou într-o curte de şcoală unde totul îi este încă străin.</p>
                  <p rend="justify">De la gară i se păru că se apropie o uniformă cu un mers cunoscut. Tăie drumul să-i iasă înainte, acăţându-se de această nădejde.</p>
                  <p rend="justify">Când fură la câţiva paşi, izbucni veselă vocea lui Mihai Vardaru:</p>
                  <p rend="justify">— Domnule Comşa!</p>
                  <p rend="justify">Făcu salutul reglementar, rectificând cu gravitate, în glumeaţă exagerare:</p>
                  <p rend="justify">— Domnule locotenent Comşa!</p>
                  <p rend="justify">Dar în strângerea de mână a lui Mihai, locotenentul Radu Comşa simţi toată căldura unei adevărate bucurii. Încă unul, desigur, care se întrebase cum l-a răbdat inima să stea la o parte; încă unul care acum îşi retracta o judecată.</p>
                  <p rend="justify">— Şi Luminiţa? Unchiul Alexandru? Tanti Laura?</p>
                  <p rend="justify">Radu Comşa dădu veşti despre toţi, pe care îi văzuse cu o zi înainte, la Iaşi.</p>
                  <p rend="justify">Erau scandalizaţi de purtarea lui Mihai. În loc să aştepte repartizarea la regimentul lui Pol Vardaru, abia ieşit din şcoală cu gradul de elev plutonier, se zbătuse de capul său să fie trimis la un regiment de front. Când primise ordinul, împărţise pe câteva cărţi poştale salutări tuturor, vestind că nu mai are timp să dea pe acasă. Tanti Laura ridicase braţele, deznădăjduită, spre cer:</p>
                  <p rend="justify">— Copilul acesta are să ne omoare!</p>
                  <p rend="justify">Iar cele două surori, Cora şi Ralu, plângeau pe ascuns, fiindcă partea aceasta a campaniei se ştia că va fi mai teribilă decât tot ce s-a petrecut până atunci.</p>
                  <p rend="justify">Mihai surâdea la aceste toate, ca la nişte tânguiri femeieşti ce erau.</p>
                  <p rend="justify">În uniforma pe care Radu Comşa o observă că nu păstrează nimic din haina scoasă de la garderobă – adevărată uniformă de tranşee, cu chipiul teşit pe ochi – Mihai avea toată înfăţişarea unui ostaş mult încercat, cu vorba tărăgănată şi împestriţată de expresii eliptice, enigmatice, pito-reşti şi tehnic triviale, având curs numai în şanţuri, în bor-deie şi la popotele de front.</p>
                  <p rend="justify">Pentru completarea acestei virile şi belicoase impresii, Mihai Vardaru mai scoase din buzunarul tunicii o tabacheră de carton presat, dată cu un lac negru şi cu capac înfăţişând un soi de multicoloră roză a vânturilor. O adevărată tabacheră soldăţească, de unde răsuci o ţigară de tutun băţos:</p>
                  <p rend="justify">— Nu-ţi ofer…</p>
                  <p rend="justify">Se corijă, cu acelaşi ton subaltern:</p>
                  <p rend="justify">— Nu vă ofer, domnule locotenent! Mai întâi fiindcă ştiu că nu fumezi decât rar şi, pe urmă, fiindcă, în orice caz, n-ai digera mahorcă de-a noastră… E nevoie de puţină obişnuinţă!</p>
                  <p rend="justify">Radu Comşa, ca să arate că a rupt desăvârşit cu toate bunurile lăsate în urmă, protestă:</p>
                  <p rend="justify">— Dimpotrivă! Dă-mi să răsucesc şi eu una! Chiar îmi face plăcere…</p>
                  <p rend="justify">Îi făcea plăcere, dar nu-şi putea face o ţigară.</p>
                  <p rend="justify">Nedeprins, rupse două foiţe. Mihai îl privi cu surâs de superioritate:</p>
                  <p rend="justify">— Dă-mi voie să răsucesc eu una!</p>
                  <p rend="justify">Răsuci într-adevăr una perfectă, de fabrică. Îi dădu să aprindă la un fitil lung, galben, cu o sumă de noduri.</p>
                  <p rend="justify">Radu Comşa, după câţiva paşi şi câteva fumuri, o zvârli: era curată idioţie să-şi cătrănească gâtlejul cu asemenea buruiană mucedă, când avea în tabacherea lui din buzunar ţigări fine şi în lada de campanie rezerve pe trei luni.</p>
                  <p rend="justify">Îi povesti lui Mihai peripeţiile de aseară, de când coborâse din tren.</p>
                  <p rend="justify">Găsise printr-o minune unde dormi; dar nu găsea cu ce să plece.</p>
                  <p rend="justify">Mihai Vardaru era aci cu o căruţă. A companiei. Se întâmplau a fi amândoi din alte regimente, însă din aceeaşi divizie; deci fronturi vecine. Cu o abatere din cale de câţiva kilometri până la sat, trecea şi îl lăsa acolo: lucru hotărât!</p>
                  <p rend="justify">Peste un ceas au purces astfel la drum.</p>
                  <p rend="justify">Lada locotenentului Comşa sluji numai bine să tocmească o bancă înapoia căruţei mânate de un ţigan cu negrul obrazului lustruit ca o cizmă ofiţerească şi cu gâtul subţire ca de scripcă în gulerul prea larg al tunicii. Un vizitiu vesel şi, de bună seamă, în viaţa civilă scripcar de carieră, fiindcă tot timpul a dondănit repertoriul vechi şi nou, de pe front şi dindărătul frontului.</p>
                  <p rend="justify">Mihai Vardaru nu-şi mai găsea nici el astâmpăr.</p>
                  <p rend="justify">Era numai de-o lună aci, dar văzuse tot, ştia tot, scoto-cise tot; cunoştea numele unităţilor duşmane de pe linie, schimbările trupelor, ofensiva care se pregătea. Îl informă pe Radu Comşa că va avea noroc de un colonel omenos: colonelul „Una la mână”, ceea ce lor nu le căzuse la sorţi. Al lor mugea şi se înfuria de douăzeci şi patru de ori pe zi; ostaş brav şi comandant pricepui, dar în perpetuă explozie. Când începea să detune, intrau toţi în găuri ca şoarecii. Cine-i cădea cel dintâi înainte era vinovat de tot ce se întâmplase şi se va mai întâmpla: de ploaia de peste noapte, de ticăloşiile subzistenţei, de recunoaşterile aeroplanelor nemţeşti, care s-au plimbat nesupărate pe sub nasul bateriilor antiaeriene, de întârzierea muniţiilor şi de arşiţa soarelui. Iar când răcnea la telefon, soldaţii şi ofiţerii făceau smirna înaintea pâlniei, uitând câţi kilometri de sârmă îi despart de tunetele şi fulgerele comandantului.</p>
                  <p rend="justify">Acestea toate le povestea Mihai cu o mare fericire, scoţându-şi tabacherea de carton lăcuit şi răsucind din tutun negru ţigări ca de fabrică, din care pufăia cu cea mai nesăţioasă poftă, scuipând printre dinţi, în colbul drumului, soldăţeşte.</p>
                  <p rend="justify">Radu Comşa îl privea şi nu mai recunoştea băieţelul timid, care roşea când glumea răutăcios Luminiţa, ori când tanti Laura îi înnoda funta la gât, ca unui şcolar premiat în ziua încununării. Obrazul rumen şi tânăr, prea de fată, era arămiu acum, ars de vânturi şi soare, bărbătesc. Numai când îşi dădea chipiul pe ceafă, fruntea ferită de arşiţă rămî-nea de-o albeaţă adolescentă.</p>
                  <p rend="justify">Se opri un timp din povestire, urmându-şi un gând.</p>
                  <p rend="justify">Apoi se întoarse pe jumătate cu faţa spre Radu Comşa, mărturisind cu o sinceră satisfacţie în ochi:</p>
                  <p rend="justify">— N-ai idee ce bucuros am fost când te-am văzut!</p>
                  <p rend="justify">Radu Comşa înţelese că adevărata concluzie suna: „când te-am văzut, în sfârşit, aici…”</p>
                  <p rend="justify">— Aveam aşa, o îndoială… Ştii, noi de aici nu-i cam tratăm cu complimente graţioase pe cei de acolo…</p>
                  <p rend="justify">Mihai făcea deosebire între cei de „aici” şi cei de „acolo”, parcă s-ar fi aflat cu uniforma pe el de la începutul vieţii, copil de trupă.</p>
                  <p rend="justify">— E greu la început! Continuă cu autoritate. E greu o săptămână, două… Pe urmă, se pare că viaţa de dincolo nici nu mai există. Ţi-e milă de dânşii! Că pot trăi aşa, într-un somn… Într-un somn cu burta plină, care aduce visuri urâte.</p>
                  <p rend="justify">Valea începea să se strâmteze. Apăreau clinurile cu pădurea rară de la poalele munţilor.</p>
                  <p rend="justify">Căruţele, soldaţii, convoaiele, cu saci de făină, cu lăzi de muniţii, cu pachetele de fân presat se înşirau mergând în aceeaşi direcţie, absorbite de punctul misterios unde şoseaua sfârşea retezată de front.</p>
                  <p rend="justify">Ţiganul mâna dondănind înainte şi învârtind deasupra capului un bici dintr-o vargă de corn. Caii şi roţile întreţineau un continuu nor de colb, care îi învăluia plutind o dată cu dânşii. Radu Comşa văzu cu mulţumire că uniforma începea să-şi piardă, sub stratul de praf, înfăţişarea de haină nouă şi sărbătorească.</p>
                  <p rend="justify">Mihai se răsuci să arate:</p>
                  <p rend="justify">— Dincolo, peste deal, e Caşinul şi tocmai în fund, pe pârâu înainte, Mânăstirea! Aci, înainte, Bogdăneştii; pe urmă Grozeştii. În dreapta, peste munţi, Slănicul… De acolo înainte, ruşii. Austriacii le zvârl din tranşee sticle cu spirt şi dânşii le aruncă pâine… Pentru dânşii, războiul e ca şi sfârşit. Îi aşteaptă altul, acasă… Nu mai vor decât mir, răspublică şi soviete. Ai noştri nu s-au schimbat de astă-iarnă! I-au mâncat păduchii, i-a ars gerul şi i-a lihnit foamea. Dar nu s-au schimbat! Mă întreb: e un bine? Un rău? Pentru ţară, poate e un bine… Însă pentru dânşii, sărmanii? Pentru mulţi e un noroc să dea un glonţ rătăcit şi să-i rănească; un tifos e o binecuvântare… Numai aşa scapă, să-şi vadă apoi o săptămână casa… Cei care mai au casă. Ceilalţi rămân aici, n-au unde se duce; casa lor e bordeiul…</p>
                  <p rend="justify">Pe cer, spre stânga, apăru mic şi îndepărtat un avion.</p>
                  <p rend="justify">— Un Taube… În fiecare zi vin două-trei. Unul singur a fost doborât până acum…</p>
                  <p rend="justify">Era alb şi se rotea înalt în bătaia soarelui. Bubuiră tunurile unei baterii antiaeriene. Nori albi se înălţară rotunzi încadrându-l, ca norii în care, pe zugrăveala bisericilor, plutesc serafimii.</p>
                  <p rend="justify">Avionul roti, mai ridicându-se încă.</p>
                  <p rend="justify">— A scăpat! spuse Mihai, întorcându-se cu privirea în altă parte, obişnuit cu asemenea spectacol.</p>
                  <p rend="justify">Dar Radu Comşa nu-şi putea desprinde ochii de la pasărea de metal lăsându-se acum în linie dreaptă peste vârfurile împădurite, acolo unde erau nemţii.</p>
                  <p rend="justify">Îi trebuia o sforţare ca să poată gândi, calm, că atât de aproape, peste câteva dealuri, se aflau „ei”; că mâine poate are să-i aibă înainte, la câţiva paşi. Îl admiră pe Mihai că atât de simplu s-a deprins cu această prezenţă, că o discută cu nepăsare, ca lucrul cel mai firesc.</p>
                  <p rend="justify">Liniştea aceasta a tuturor câţi mergeau într-acolo ca spre îndeletnicirea de fiecare zi, fluierând, vorbind şi glumind, îi părea asemeni inconştienţei cu care bolnavii fac proiecte de viitor în prezenţa agoniei.</p>
                  <p rend="justify">Iar acalmia de pe linia unde se află frontul îl neliniştea ca o tăcere ameninţătoare, în care se pregătesc cutremurele de pământ şi erupţiile de vulcani. Panica din natură despre care citise undeva. Când cade vântul de nu se mai clintesc frunzele moarte; când se retrag păsările cerului şi sălbăticiunile îşi ascut auzul. Intra în zona dezlănţuirilor cosmice. Aceasta era aşadar „liniştea pe toate fronturile” din comunicate?</p>
                  <p rend="justify">Ca un răspuns la gândurile sale, porniră de undeva, de după culme, în spaţii scurte, patru detunături de tun.</p>
                  <p rend="justify">Salvele unei baterii…</p>
                  <p rend="justify">Sunetul ăui în văgăuni şi se împrăştie în ecouri, ca vuietul unui teanc de tipsii uriaşe, prăbuşite îndepărtat, de un gigant, în pereţi de stâncă. Se ridică peste înălţimea rotundă şi pleaşă fum galben şi alb-lăptos; un nor crescând cu marginile rotunde ca o conopidă imensă.</p>
                  <p rend="justify">Mai de aproape porniră alte lovituri, de artilerie grea, răscolind tunetul munţilor.</p>
                  <p rend="justify">Apoi se făcu linişte.</p>
                  <p rend="justify">Ţiganul dondănea înainte, caii nici nu tresăriră, clempănindu-şi capul din mers, în lupta lor continuă cu muştele. „Aceasta era, desigur, ceea ce comunicatul numea: „slab bombardament de artilerie„, sau reperarea tirului, sau altceva!” gândi Radu Comşa, dar se sfii să-şi împărtăşească impresiile lui Mihai.</p>
                  <p rend="justify">Se apropiară de sat. Mihai se uită la ceasornicul de la mână:</p>
                  <p rend="justify">— Îţi las numai bagajele la o casă şi tuleşte-o, Mihai, băiatule! Am întârziat… Am încă opt kilometri de drum, şi la noi nu se glumeşte cu Mugilă al nostru!</p>
                  <p rend="justify">— Nouă kilometri, domnu ilev! rectifică ţiganul care se părea că nu ascultă, dar învăţase din meseria lui lăutărească să audă fără să pară că a ascultat şi să vadă fără să pară că s-a uitat.</p>
                  <p rend="justify">La despărţire, Mihai îi strânse, amândouă mâinile cu adevărată dragoste. Îl iubea pe logodnicul Luminiţei, acum mai mult şi altfel.</p>
                  <p rend="justify">Făgădui că va veni la cel dintâi prilej, să stea mai pe îndelete de vorbă, să-i afle „impresiile lunii de miere cu frontul”. Îl va chema la telefon. Poate să le cadă companiile vecine pe linia tranşeelor.</p>
                  <p rend="justify">Aproape toată dimineaţa Radu Comşa şi-o pierdu aştep-tând colonelul care lipsea.</p>
                  <p rend="justify">Regimentul era retras din tranşee, în odihnă.</p>
                  <p rend="justify">Furierii îi dădură cu grabă un scaun, lângă fereastra cancelariei, unde un trandafir pe jumătate sălbatic ridica flori roze şi frunze zimţate, în care se opriseră capete de ţigări.</p>
                  <p rend="justify">Aghiotantul, fercheş, bărbierit proaspăt, nu conteni să-l cerceteze cu deosebită curiozitate despre viaţa din Iaşi. Ce se vorbeşte despre pregătirile ofensivei? Ce ştiri sunt despre guvernul din Rusia? Au început să se întoarcă „domnii” din Kerson, Odesa şi Kiev? Mai există cârciuma lui Viorica din piaţa Sfântul Spiridon, unde-a constatat şi el că se află un vin straşnic, când a scăpat trei zile la cartier? Ce veşti vin de la Salonic? Care sunt părerile misiunii franceze? Şi dame, dacă mai sunt tot atâtea nostime, de te miri de unde s-au adunat şi dacă se menţine moda ghetelor fabricate din postav şi doc militar?</p>
                  <p rend="justify">— Aici, domnule locotenent – aghiotanul făcu o mutră amărâlă teribil – aici, ne-am sălbătăcit fantastic! Ne mulţumim cu ţărănci! Duhnesc a caş şi a zăr! Cât despre şti-rile gazetelor, mizerie şi mii de bombe! Ne spun numai ce dă voie cenzura; adică basme şi alte mii de bombe!</p>
                  <p rend="justify">Radu Comşa judecă sever această flecăreală.</p>
                  <p rend="justify">Nu putea încă înţelege senzaţia izolării de restul lumii şi mai cu seamă nesaţul acestor soldaţi răzleţiţi pe o porţiune infimă din frontul de o mie de kilometri, sărmanul lor nesaţiu să-şi fortifice încrederea cu speranţa în minunile care se pregăteau, fără nici o îndoială, fulgerător, pe celelalte fronturi. Fiindcă noul camarad părea prea voios, fiindcă îşi netezea stăruitor mustaţa neagră şi tunsă, făcând ochii mici, şi fiindcă atunci când aprindea ţigara ţinea chibritul numai cu două degete, pe cel mic, cu o unghie exagerat crescuta ca un pinten de cocoş, îndepărtându-l cu o mişcare de eleganţă îndestul de cazonă; pentru aceste mizere şi superficiale indicii, îl socoti îndată un individ de speţă inferioară, o secătură fără nimic eroic.</p>
                  <p rend="justify">Îi displăcu şi graba cu care îşi verifică nasturii când apăru colonelul şi slugărnicia cu care îi oferi îndată scaun, ştergând praful după ce-şi netezi cu podul palmei cărarea corectă.</p>
                  <p rend="justify">Numai târziu avea să priceapă că aghiotantul e un băiat foarte de inimă, gata la toate serviciile, bun camarad şi iubit de toţi cu care împărtăşise luni îndelungi viaţa de bordei şi de şanţuri, înainte de a ajunge la acest post privilegiat, în ierarhia frontului.</p>
                  <p rend="justify">Colonelul îşi puse ochelarii şi răsucind, după mână, barba roşie, cercetă îndelung hârtiile şi, pe deasupra lentilelor, figura noului venit.</p>
                  <p rend="justify">Rezultatul fu de bună seamă satisfăcător, căci a doua oară îi întinse mâna lui Radu Comşa, peste masa cu hărţi şi hârtii.</p>
                  <p rend="justify">— Bun venit, locotenente! Ţi-am şi găsit locul, ai sosit la timp. Una la mână!</p>
                  <p rend="justify">Şi întorcându-se spre aghiotant:</p>
                  <p rend="justify">— Compania a doua, plutonul unu, în locul lui Bantăş.</p>
                  <p rend="justify">Îşi frecă mâinile albe, cu pete de pistrui ca tărâţele şi cu păr roşu ieşind stufos de sub manşete. Comşa şi-l închipui, sub uniformă, păros ca un urs.</p>
                  <p rend="justify">Colonelul îşi scoase ochelarii punându-i cu luare-aminte într-o teacă de piele şi, aşezând tocul în buzunarul de la pieptul tunicii, îl privi cu ochii şi verzi şi bucuroşi:</p>
                  <p rend="justify">— Sper că o să ne înţelegem perfect! Văd că ai venit aici după cerere şi tot după cerere ai renunţat la mobilizarea pe loc… Una la mână! Asemenea minuni nu vedem prea des! Aceasta-mi place… Două la mână! Regimentul e scos de pe sector, ai timp să-ţi cunoşti camarazii şi oamenii, să te pui în curent cu serviciul. Una la mână! Eşti însurat?</p>
                  <p rend="justify">Ochii căutară la mâna lui Comşa, cu inelul de logodnă pe deget.</p>
                  <p rend="justify">— Nu, domnule colonel! Logodit numai… Am crezut mai cuminte să las după război, când…</p>
                  <p rend="justify">— Aceasta-mi place! Se bucură colonelul a cărui viaţă conjugală era un necurmat prilej de amărăciuni şi catastrofe, fiindcă nevasta era harţăgoasă, iar ordonanţele îşi luau lumea în cap. Aceasta-mi place, locotenente! Un ostaş liber are numai grija datoriei. Una la mână! Femeia, pentru militar, este o perdiţie! Două la mână! Ai să-ţi cunoşti camarazii la popotă. Aceasta-i adevărata noastră familie… O să-ţi găsim şi cartier. Mie-mi place să îngrijesc de ofiţeri ca de copiii mei. Dar când îi prind cu cevaşilea, să nu mai dea ochii cu mine; să dezerteze! Două la mână!</p>
                  <p rend="justify">Colonelul se ridică în picioare, călcând ca un om care intră în apă fierbinte, fiindcă îl strângeau cizmele noi.</p>
                  <p rend="justify">— Tomaziule, vezi tu de camera locotenentului! Deocamdată, poate rămâne în locul lui Bantăş. Ce ştire de la el?</p>
                  <p rend="justify">— L-a evacuat la spital, domnule colonel.</p>
                  <p rend="justify">— L-a evacuat la spital? Atunci, una la mână… Va să zică în orice caz, convalescenţă, concediul, una cu alta fac două luni; două la mână! Rămâne în camera lui Bantăş!</p>
                  <p rend="justify">Colonelul îşi privi trist cizmele, gândindu-se cu ce operaţie le poate readuce la sentimente mai umane.</p>
                  <p rend="justify">Se hotărî într-o fulgerare de inspiraţie: „Îl pun pe Ion soldatul să le poarte o săptămână, până se dau pe picior.”</p>
                  <p rend="justify">Şi vorbi tare, pentru sine, mulţumit de această fericită soluţie:</p>
                  <p rend="justify">— Una la mână!</p>
                  <p rend="justify">— Aţi spus ceva, domnule colonel? întrebă aghiotantul, pipăindu-şi cărarea lucie.</p>
                  <p rend="justify">— Nimic. Două la mână!</p>
                  <p rend="justify">Pe urma, întorcându-se spre Radu Comşa, îşi netezi barba cu amândouă mâinile; stânga pe dedesubt şi dreapta pe deasupra, ridicând-o până la înălţimea nasului, să-i privească vârful retezat ca o barbă de ctitor.</p>
                  <p rend="justify">— Mâine, aşadar, locotenente, la serviciu! Şi la cea dintâi ocazie, înţelegi: una la mână!</p>
                  <p rend="justify">Radu Comşa plecă să-şi caute bagajele, să le strămute la cartierul locotenentului Bantăş, evacuat la spital. Îl întovărăşea un agent de legătură, tuns chilug, cu o ţigară intactă, după ureche.</p>
                  <p rend="justify">Soldatul mergea cu capul gol, fiindcă tot satul era o singură curte mai mare a tuturor.</p>
                  <p rend="justify">Când ajunse în dreptul casei unde Radu Comşa îşi lăsase bagajele pe prispă, în seama unui leat, agentul îl lămuri cu o tainică evlavie:</p>
                  <p rend="justify">— Aici găzduieşte domnu căpitan Pleşea… E un bairam toată noaptea, mamă-măiculiţă, când nu-i compania pe poziţie! La domnu căpitan s-adună toţi domnii ofiţeri de viaţă din regiment… Ş-apoi, după ce s-au adunat, ţine-te, Doamne! Casa dumneavoastră e numa peste drum, la doi paşi, se vede după păru ista mare… Se cheamă că n-are să vă fie prea departe, noaptea la-ntors!</p>
                  <p rend="justify">Lada se afla tot acolo, la capătul prispei, dar mantaua şi pelerina erau întinse pe-un parmaclâc şi scuturate de praf.</p>
                  <p rend="justify">În lipsă, lada şi valiza cu trusă fuseseră cercetate pe dos şi pe faţă; viitorii camarazi citiseră numele locotenentului Radu Comşa şi făcuseră tot soiul de presupuneri asupra noului-venit cu asemenea echipament nou-nouţ.</p>
                  <p rend="justify">Ieşi în prag un căpitan cu părul de timpuriu cărunţit, descheiat la tunică, purtând la mânecă semnele unghiulare de rănit.</p>
                  <p rend="justify">Radu Comşa se prezentă.</p>
                  <p rend="justify">— Poftim la noi, domnule locotenent. Să faci cunoştinţă cu câţiva camarazi… Cristache, poţi să te duci! Îl instalăm noi pe domnul locotenent. Vezi, ce s-a făcut cu sârma?</p>
                  <p rend="justify">— Ne-a sosit, don căpitan.</p>
                  <p rend="justify">— Să mă ai atunci în vedere, Cristache.</p>
                  <p rend="justify">— Mai încape vorbă, don căpitan?</p>
                  <p rend="justify">Radu Comşa se miră că un căpitan, comandant de companie şi cu semne de rănit, avea nevoie să ceară unui om de trupă „să-l aibă în vedere”. Dar mirările lui abia începeau.</p>
                  <p rend="justify">În casă, trei ofiţeri jucau cărţi la o masă rotundă, înveliţa cu un cearşaf de pat.</p>
                  <p rend="justify">Doi erau dezbrăcaţi de tunică, unul numai descheiat. La spatele lor, un al patrulea, cu obrazul umflat şi legat pe sub fălci cu o basma albă, urmărea jocul din picioare.</p>
                  <p rend="justify">Au întrerupt la intrarea străinului.</p>
                  <p rend="justify">Toţi s-au ridicat să se dezmorţească, după ce şi-au pus deasupra bancnotelor rânduite teanc ceasornicele şi tabacherele în chip de prespapier.</p>
                  <p rend="justify">Îl priviră pe Radu Comşa, cu amestecul de curiozitate şi rezervă cu care e primit întotdeauna un străin, într-un cerc unde toţi îşi cunosc cu de-amănuntul slăbiciunile, cruţându-şi-le, ori tachinându-şi-le, ca într-o mare familie. În trei zile, noul camarad avea să fie clasat, fără drept de apel, într-o categorie din care nimic şi nimeni n-avea să-l mai poată scoate vreodată.</p>
                  <p rend="justify">Deocamdată era numai un ofiţer necunoscut, cu uni-formă şi ladă de campanie neatinse, un debutant, un învârtit poate, care din cine ştie ce pricini, dizgraţie ori altceva, fusese trimis la pocăinţă aici.</p>
                  <p rend="justify">— Ia loc pe pat, domnule locotenent! îl invită cu multă bunăvoinţă căpitanul Pleşea, îmbumbându-şi nasturii tunicii. N-avem jâlţuri, dar cred că nici dumneata nu te aşteptai să găseşti aici un salon. Ai dat ochii cu „Una la mână”?</p>
                  <p rend="justify">Radu Comşa răspunse că s-a prezentat colonelului şi că a fost repartizat la compania a doua.</p>
                  <p rend="justify">— Atunci eşti la noi! Se bucură un ofiţer scund, cu un glas care lui Comşa îi păru de undeva cunoscut. Eşti în locul lui Bantăş… Aceasta trebuie s-o sărbătorim numaidecât, domnule căpitan! Cu o zacuscă şi o ţuiculiţă d-ale grozavele s-o sărbătorim!</p>
                  <p rend="justify">— Mă, răule! râse căpitanul mustrându-l părinteşte. Nu ţi-a mai ajuns azi-noapte? Uitaţi-vă la el! Ţuiculiţă, zacuscă… Îi era dor! E flămând şi însetat, mititelul! Şi aseară se jura că o săptămână de acum înainte nu mai pune decât apă în gură…</p>
                  <p rend="justify">Întorcându-se către Radu Comşa, căpitanul îl puse în curent:</p>
                  <p rend="justify">— Ghenea ăsta e o podoabă fără pereche în toată divizia, domnule locotenent! Ai căzut într-o companie cu el; să ştii că n-ai să mai ai odihnă. E buretele regimentului…</p>
                  <p rend="justify">— Nu râvnesc la această ambiţie, domnule căpitan! Protestă locotenentul Ghenea. Mai am concurenţi destul de serioşi… Ai să te convingi în scurt, domnule locotenent Comşa, pe măsură ce te vei dezvolta la sărbătoririle noastre.</p>
                  <p rend="justify">Dar căpitanul Pleşea porunci soldatului să aducă sticla cu ţuică din găleata de apă unde se afla la răceală, ceea ce dovedea că „sărbătorirea” ar fi existat şi fără venirea noului camarad.</p>
                  <p rend="justify">Apoi începu să desfacă o cutie de zacuscă rusească, bătând în tablă un piron cu un pietroi.</p>
                  <p rend="justify">Acum, Radu Comşa îşi amintea bine de unde cunoştea glasul locotenentului Ghenea.</p>
                  <p rend="justify">Era glasul din tren, în noaptea de astă-primăvară, făcând prin întuneric tovarăşului de drum teoria călătorului de pe culoarul vagonului şi a celui din compartiment. Şi-l închipuise, nu ştia de ce, înalt, subţire şi cu figura stafidită, de student gheboşat pe cărţi, poate fiindcă spunea că pregă-teşte un doctorat. Era scund, rotofei, cu ochii albaştri bulbucaţi şi cu cea mai deplină înfăţişare a omului fără grijă.</p>
                  <p rend="justify">Căuta pe raft păhărelele de ţuică, grăbit ca un ucenic de bodegă şi bombănind un bâzâit de cântec.</p>
                  <p rend="justify">— Avem numai două, domnule locotenent. Bem la rând!</p>
                  <p rend="justify">— Nu face nimic! zâmbi Radu Comşa. Tot o să vă vină rândul fiecăruia… N-are să se întâmple ca în tren, după teoria dumitale; când eşti pe culoar, faci scandal cu nerăbdare să intri înlăuntru, iar când ai intrat, faci scandal, indignat, să nu te mai deranjeze nimeni…</p>
                  <p rend="justify">— De unde ştii? îl privi cu uimire locotenentul Ghenea, cu amândouă păhărelele într-o mână, uitând să le pună, cum avusese intenţia, în farfuria din cealaltă mână.</p>
                  <p rend="justify">— Ca şi povestea expresului! continuă Comşa cu seriozitate. Expresul care trece arogant prin haltele unde au încremenit somnoroase personalele.</p>
                  <p rend="justify">Locotenentul Ghenea nu pricepea în ruptul capului de unde intrusul acesta, pe care nu-l mai văzuse niciodată, cunoştea teoriile lui inedite.</p>
                  <p rend="justify">Se aşeză foarte nedumerit pe marginea, patului, cu farfuria şi paharele de ţuică în mână.</p>
                  <p rend="justify">— Atunci eşti un spion, domnule locotenent, ori un ghicitor. În orice caz un om primejdios. Joci cărţi? Poker, ecarté, maus?</p>
                  <p rend="justify">Radu Comşa răspunse că nu joacă.</p>
                  <p rend="justify">— Nici nu m-aş pune la masă cu dumneata. Mi-ai citi, desigur, cartea din mână… Mai bine-ţi dau banii dinainte. Poate eşti hipnotizator? Somnambul extralucid?</p>
                  <p rend="justify">— Am fost numai avocat şi, cu începere de acum un ceas, locotenent în compania a doua! continuă să zâmbească Radu Comşa.</p>
                  <p rend="justify">— Să fie al dracului care mai înţelege ceva! declară locotenentul Ghenea, aducându-şi abia acum aminte că are farfuria şi paharele de ţuică în mână şi aşezându-le pe masă. Nu înţeleg nimic, mă mâhnesc şi cad la idee! Şi când cad la idee, numai ăsta – ridică păhărelul – mi-o scoate din cap!</p>
                  <p rend="justify">— E un tip care cade din idee în idee! încuviinţă cu un fel de admiraţie pentru aşa camarad, ofiţerul legat pe sub fălci, clătinându-şi cele două noduri ale legăturii din creştetul capului ca două urechi albe de iepure de mosc.</p>
                  <p rend="justify">Soldatul tăiase bucăţi de pâine neagră într-o farfurie adâncă, înflorită, cu chenar roşu.</p>
                  <p rend="justify">Iar culme a rafinamentului, înfipsese scobitori din fabricaţie proprie: aşchii rotunjite cu cuţitul.</p>
                  <p rend="justify">Căpitanul Pleşea răsturnase zacusca în altă farfurie, turnase oţet şi o prezintă cu gravitatea unui adevărat maâtre d'hotel. Mai mult decât la orice opinie asupra chipului cum luptase pe front sau îşi îngrijea unitatea, ţinea la faima de om întotdeauna bine aprovizionat, la care se găseşte în orice moment o ţuică, o sticlă de vin, conserve, pesmeţi şi tutun.</p>
                  <p rend="justify">„Eu am acasă, mă băieţi, ţigări jubiliare, din 1906, de la expoziţie” declara cu mândria unui colecţionar de exemplare unice.</p>
                  <p rend="justify">Şi altă dată, confidenţial: „A trimis colonelul la mine după puţină cafea… Tot tata Pleşea, sireacul!”</p>
                  <p rend="justify">De altfel, toţi aveau vanităţi de aceeaşi natură: locotenentul Ghenea era fudul de tunica de stofă franceză, unică în tot regimentul; sublocotenentul legat la fălci ţinea la prestigiul de cel mai bun viorist din toată brigada; altul era cel mai bun pokerist; altul cunoscător de cai. Ierarhia valorilor era cu totul alta de cum şi-o închipuise Radu Comşa că s-ar cuveni orânduită, la zece kilometri de ultima linie a tranşeelor.</p>
                  <p rend="justify">Nimeni nu pomenea de front, de bravura unuia ori a altuia, de ceea ce-au făcut ori vor face. Acestea erau numai chestiuni de serviciu.</p>
                  <p rend="justify">Se aflau cu toţii acum numai foarte încântaţi că pot oferi unui camarad nou o ţuică şi o zacuscă, bunuri mult preţuite, care nu se găsesc la nimeni din alte companii, fiindcă nu toate companiile au un tata Pleşea să poarte grijă de acestea.</p>
                  <p rend="justify">Locotenentul Ghenea, cu sticla în mână, purta şi el grijă, ca întotdeauna, să nu rămână nimeni însetat.</p>
                  <p rend="justify">Acesta era frontul?</p>
                  <p rend="justify">Radu Comşa n-avu vreme când să se întrebe şi să-şi răspundă. Îl zorea camaradul să închine pentru trăinicia camaraderiei, să guste din zacusca tăioasă şi cu gust de metal. Oferi ţigări fine, din ţigările englezeşti; cinci cutii mari, dăruite de Luminiţa să se gândească la dânsa de câte ori va fuma una.</p>
                  <p rend="justify">Prin aceste produse ale regiei britanice, crescu considerabil în aprecierea camarazilor.</p>
                  <p rend="justify">Căpitanul Pleşea ceru permisie să strângă una, într-o cutie de tablă unde păstra o rezervă cu mostre din toate produsele manufacturilor de tutun ale epocii: ruseşti, franceze, egiptene, americane, chiar ungureşti şi austriace, de la prizonieri. Mândria colecţiei o reprezentau două ţigări japoneze, cu inscripţii de aur verde, cu tutunul scuturat de cât fuseseră pipăite şi mirosite.</p>
                  <p rend="justify">Radu Comşa îşi arătă dorinţa să-şi vadă noul domiciliu şi să se spele de praf, ca să fie gata pentru popotă.</p>
                  <p rend="justify">Ceilalţi se aşezară la cărţi.</p>
                  <p rend="justify">— La cine-a rămas rândul? Ghenea, tu faci!</p>
                  <p rend="justify">Locotenentul Ghenea aruncă miza, amestecă grăbit cărţile ca şi cum îl alunga inamicul din urmă.</p>
                  <p rend="justify">— Taie!</p>
                  <p rend="justify">Ceru sticla de ţuică, îşi turnă la repezeală un pahar.</p>
                  <p rend="justify">— Am intrat la idee, domnule locotenent! Aşadar, teoria călătorului de pe culoarul vagonului? Hm! Curios. O s-o dezlegăm noi şi p-asta! Am mers şi eu… Câte?</p>
                  <p rend="justify">— Două…</p>
                  <p rend="justify">— Servit!</p>
                  <p rend="justify">Ofiţerul de la spate, legat la fălci, îl mustră:</p>
                  <p rend="justify">— Vezi dacă lepezi valetul? Când mergi mascat, ascultă-mă pe mine, păstrează întotdeauna valetul! Dă dracului aşii şi rigile! Am eu un şpuribus la valeţi.</p>
                  <p rend="justify">Locotenentul Ghenea trânti cărţile: într-adevăr, dacă păstra valetul în locul asului, făcea ful. Turnă altă ţuică şi fredonă interminabilul cântec, monoton şi idiot, care făcea ravagii în toată divizia şi poate dincolo, la tot corpul de armată, molipsit:</p>
                  <p rend="justify">A-fost-odată-un-mic-copilaş.</p>
                  <p rend="justify">Ce nu ştia, Ce nu ştia a înota!</p>
                  <p rend="justify">Dar după una-două-trei-patru-cinci-şase-şapte-săptămâni, A început.</p>
                  <p rend="justify">A început a daaa din mâini.</p>
                  <p rend="justify">A-ceas-tă-poooves-te, dacă v-a plăcut, Eu pot s-o spun, eu pot s-o spun.</p>
                  <p rend="justify">De-laaa-nce-puuut:</p>
                  <p rend="justify">A-fost-odată-un-mic-copilaş, A-fost-odată-un-mic-copilaş…</p>
                  <p rend="justify">Ceilalţi acompaniară în cor, amestecând cărţile şi preparându-şi mizele:</p>
                  <p rend="justify">Dar după una-două-trei-patru-cinci-şase-şapte-săptămâni, Dar după una-două-trei-patru…</p>
                  <p rend="justify">Soldatul, culegând resturile de pâine şi cutia goală de zacuscă, mormăia şi el:</p>
                  <p rend="justify">Dar după una-două-trei-patru…</p>
                  <p rend="justify">— Şi tu, mă moroiule? îl mustră căpitanul Pleşea. E o pacoste, locotenent Comşa, cu stupizenia aceasta de cântec… M-au înnebunit! Şi cocoşii, când se deşteaptă, tot pe melodia aceasta încep şi găinile când ouă şi clopotele, de la biserică…</p>
                  <p rend="justify">Soldatul, deşi cu gura închisă, clătina din cap după cadenţă; se cunoştea că acompaniază ofiţerii de la masă, în gând.</p>
                  <p rend="justify">— Uite la el, mocofanul! Mai bine ia lada şi hainele domnului locotenent…</p>
                  <p rend="justify">Pe urmă, întorcându-se către Comşa:</p>
                  <p rend="justify">— Trebuie să-ţi alegi un soldat bun… Îţi găsesc ei, băieţii! Un soldat bun e jumătate din tăria ofiţerului…</p>
                  <p rend="justify">Ieşiră. Dar fiindcă cei din casă strigau: „Dar după una-două-trei-patru-cinci-şase-săptămâni”, Comşa acompanie şi el: „Dar după una-două-trei-patru…”</p>
                  <p rend="justify">Peste drum, le deschise uşa tindei o ţărancă bătrână, după ce lăsă jos un căuş de grăunţe.</p>
                  <p rend="justify">— Sărut mâna, domnu căpitan.</p>
                  <p rend="justify">— Iaca, mătuşă Ilincă, ţi-am adus un musafir nou! vorbi tare căpitanul Pleşea, fiindcă femeia era cam surdă.</p>
                  <p rend="justify">Mătuşa Ilinca îl prinse pe Radu Comşa numai dintr-o privire repede, acoperindu-şi căuşul cu grăunţe pe care năpustiseră găinile şi ciuguleau lacome.</p>
                  <p rend="justify">— Huci! Bată-vă boala, Doamne iartă-mă şi mânca-v-ar nemţii, că nu vă mai săturaţi!</p>
                  <p rend="justify">Iar cu alt glas:</p>
                  <p rend="justify">— Poftiţi, vă rog, domnu căpitan! Ştim noi că musafirii nu vin ii di plăcere pi la bordeile noastre…</p>
                  <p rend="justify">— Ai să te împaci bine cu mine, mătuşă Ilincă! se gândi Comşa să câştige de la început bunăvoia gazdei.</p>
                  <p rend="justify">— Ha?</p>
                  <p rend="justify">— Ai să te împaci bine cu mine, mătuşă! repetă Comşa ceva mai tare.</p>
                  <p rend="justify">— Oamenii buni se împacă! declară filosofic mătuşa Ilinca. Şi domnu ofiţer Bantăş iera bun, deie-i Domnul mai degrabă sănătate! Iaca, fata me l-o jălit ca pi un frate, când l-o dus bolnav cu ambulanţia!</p>
                  <p rend="justify">— Numai ca pe-un frate, n-ar fi nimic, mătuşă Ilincă! Făcu din coada ochiului căpitanul Pleşea spre Comşa. Să nu-l fi jelit altfel…</p>
                  <p rend="justify">— Aracan di mini, că, undi vă mai bati gându, domnu căpitan! se ruşină mătuşa Ilincă, trăgându-şi broboada peste ochi. Că fata me doar nu-i die celi…</p>
                  <p rend="justify">— Fata babei e un drac şi jumătate! lămuri mai încet căpitanul Pleşea. Mi se pare că Bantăş… În sfârşit, ai să vezi…</p>
                  <p rend="justify">Odaia era mică, lipită cu lut pe jos, dar curată. Zestrea „dracului şi jumătate” ocupa o laviţă sub icoană. Bagajele locotenentului Bantăş fuseseră ridicate; rămăseseră numai câteva ziare şi un calendar; iar pe pervazul ferestrei o sticluţă de farmacie, plină pe jumătate cu cerneală violetă şi cu dop de hârtie răsucită.</p>
                  <p rend="justify">— Îţi las soldatul. Îţi ajută la despachetat. Când plecăm, trecem pe aci şi te strigăm. La revedere! Vezi ce e cu dracul babei!</p>
                  <p rend="justify">Radu Comşa îşi desfăcu hainele din ladă. Soldatul le aşeză cu îndemânare în cuiele bătute în stinghia uşii. Aduse apă; îi turnă să se spele afară, la marginea prispei, fiindcă lighean nu se afla. Privi cu respect spre trusa de voiaj din care Comşa scotea săpunul, apa de dinţi, flacoanele de cristal cu capuşoane argintate.</p>
                  <p rend="justify">— Are şi domn sublocotenent Bogdănel una la fel… Da mai micuşoară. Are şi tirmus! Ţine ceai clocotit în el, cât vre… Zice că şi îngheţată poate să ţină.</p>
                  <p rend="justify">— Cine-i domnul sublocotenent Bogdănel? întrebă Comşa, despăturind prosopul şi uscându-şi obrazul în pânza spongioasă.</p>
                  <p rend="justify">— Sublocotenent Bogdan Cernegură, de la a cincea… Moşu dumisale-i general la armata întâia. Să vă perii tunica, domnu locotenent?</p>
                  <p rend="justify">— Lasă acum. Nu mai am nevoie de nimic. Cum zici că te cheamă? Neculai? Ce naiba, pe toţi vă cheamă Neculai? Poţi să te duci, Neculai!</p>
                  <p rend="justify">— Trăiţi, domnu locotenent…</p>
                  <p rend="justify">Soldatul mai orândui ceva la hainele din cui, părându-i-se că nu le-a tipărit îndestul.</p>
                  <p rend="justify">Radu Comşa se aşeză pe marginea laviţei să-şi privească amănunţit camera. Aici şi în bordeiul de-acolo pe care nu şi-l putea închipui, îi va fi acum viaţa… Camarazii par să fie oameni de înţelegere. Dar cum îşi pot pierde vremea jucând cărţi, petrecând, când atât de aproape? Îşi imaginase altfel. Se trezi fluierând: „A fost odată un mic copilaş!”… Ce cântec stupid! Să facă întâi ordine pe masă. Trei cărţi. Călimara şi tocul. Hârtie de scris. De ce şi-a închipuit că are să-i trebuiască atâta hârtie de scris? Cutia de ţigări. Fotografia Luminiţei… Mutând o foaie de muşama neagră, descoperi dedesubt o scrisoare: „Dragă Elviro, sunt două săptămâni de când…”. De bună seamă, scrisul locotenentului Bantăş. Foaia era ruptă. Camaradul necunoscut dinaintea lui renunţase, ori începuse alta… Cine ştie ce Elviră! Cine ştie ce gând, ce vis, ce speranţă se întrerupseseră suspendate aici, ori poate numai o scrisoare ca atâtea altele, plicticoase, începute în silă…</p>
                  <p rend="justify">Ca întotdeauna când se muta într-o încăpere nouă, Radu Comşa cercă să-şi reprezinte viaţa celor dinainte, ce bucurii au avut, ce mâhniri, ce-au ascuns numai pentru dânşii, când omul, singur, ferit de alţi ochi, se retrage ca un melc în crusta lui.</p>
                  <p rend="justify">Privea pe fereastră cu aceste gânduri vagi şi zări venind de la fântână o fată cu doniţa plină, cu capul gol şi cu două coade răsucite pe spate.</p>
                  <p rend="justify">Dracul şi jumătate al mătuşii Ilinca.</p>
                  <p rend="justify">Păşea apăsat, cu picioarele goale, pe poteca de troscot, încât sânii îi tremurau sub cămaşa subţire.</p>
                  <p rend="justify">Se prefăcea că se uită în altă parte, dar trăgea cu coada ochiului sub fereastră, muşcând în colţul gurii lujerul unei flori galbene. În urma ei venea un căţel fumuriu cu coada în spirală, împleticindu-se pe labele scurte…</p>
                  <p rend="justify">Zece kilometri până la şanţurile duşmane şi viaţa continuă aici, abia schimbată din făgaş! Nu se auzea nici un pocnet de armă; soldaţii treceau pe drum privind leneş; în colbul moale, scârţâiau care cu fân…</p>
                  <p rend="justify">Totul s-ar fi spus că e bucolic şi calm, dacă printre soldaţi nu s-ar amesteca şi sanitari cu semnul roşu al crucii la mână, amintind că uciderea e numai pentru un timp suspendată, şi dacă între carele de fân n-ar înainta greu furgoanele de muniţii.</p>
                  <p rend="justify">Când auzi glasul căpitanului Pleşea la poartă, sări apucân-du-şi chipiul ca la chemarea unui vechi şi mult aşteptat prieten.</p>
                  <p rend="justify">Popota era o baracă de scânduri, numai cu un perete. Restul apărat de soare cu crengi de brad din care se scuturau pe faţa albă ghimpii cetinii.</p>
                  <p rend="justify">O masă şi două bănci lungi; un singur scaun în capăt, pentru colonel.</p>
                  <p rend="justify">Se adunaseră aproape toţi.</p>
                  <p rend="justify">Radu Comşa se sili să pară natural sub atâtea priviri necunoscute. Aşteptau în picioare, în grupuri.</p>
                  <p rend="justify">Căută să-şi fixeze bine în minte fiecare nume pus pe fiecare figură; să le ghicească firea.</p>
                  <p rend="justify">— Sunteţi avocat în Bucureşti? întrebă un maior deşirat, slab ca un ţâr, trosnindu-şi degetele osoase.</p>
                  <p rend="justify">— Da, domnule maior… Sau, mai exact, am fost, când avocatura era o carieră şi când Bucureştii…</p>
                  <p rend="justify">— Îmi pare bine… Suntem concetăţeni. Şi-mi amintesc: Biroul „Vardaru et Radu Comşa”, pe Bulevardul Carol… Vedeam placa în fiecare zi, de patru ori.</p>
                  <p rend="justify">Radu Comşa nu-şi amintea să fi văzut vreodată figura maiorului cu care se întâlnise, desigur, nu o dată în Bucureşti, de vreme ce aveau acelaşi drum.</p>
                  <p rend="justify">Maiorul îşi frecă nasul lung, privind în pământ.</p>
                  <p rend="justify">— Acum Mackensen e stăpân acolo! Şi bulgarii la Capşa! Ne citea domnul colonel un ziar german, confiscat de la prizonieri… Vai şi amar de cei din teritoriul ocupat! Sunteţi familist?</p>
                  <p rend="justify">— Nu. Domnule maior! răspunse Comşa, enervat de acest interogatoriu a doua oară repetat într-o singură zi.</p>
                  <p rend="justify">— Eşti fericit! Te invidiez… Mi-e mi-au rămas nevasta şi doi copii în Bucureşti. Mă întreb ce-or fi îndurând de la armata de ocupaţie?</p>
                  <p rend="justify">Maiorul duse mâna la buzunarul dinlăuntrul tunicii, pe urmă se răzgândi şi o retrase.</p>
                  <p rend="justify">— Am să-ţi arăt altă dată fotografia… Poate o cunoşti pe nevastă-mea. Se duce des la teatru, la baluri, e în vizită… Am doi copilaşi: unul de patru ani, altul de cinci ani… O fetiţă şi un băiat. Cum scrie la carte. Nevastă-mea mi-a spus; „Opreşte, Mitică, ajunge! Doi copii sunt destul, numai să-i putem creşte!” Cine ştie ce îndură acum, micuţii de dânşii!</p>
                  <p rend="justify">Radu Comşa constată că nu poate împărtăşi nimic din amărăciunea plângăreaţă a acestui om, a cărui existenţă o ignora complet acum câteva minute, deşi erau din acelaşi oraş, se încrucişaseră de sute de ori pe aceeaşi stradă, desigur se desfătaseră la aceleaşi spectacole bucureştene.</p>
                  <p rend="justify">Maiorul avea figura tristă, fruntea îngustă, de om fără prea multă inteligenţă, moale şi amorf; dar când ridică ochii din pământ, Radu Comşa avu o pornire de apropiere:</p>
                  <p rend="justify">— Domnule maior…</p>
                  <p rend="justify">Nu găsi vorbele să urmeze, aşa cum un om civilizat simte întotdeauna o ruşine să pară sensibil şi îşi înfrânge cu pudoare pornirea de compătimire. Maiorul însă ghici intenţia generoasă numai din învăluirea glasului; îl privi recunoscător cu ochii săi mici ca de şoarece, apropiaţi de rădăcina nasului prelung.</p>
                  <p rend="justify">Colonelul sosi vesel, frecându-şi mâinile: îşi schimbase cizmele şi se simţea uşor şi felice.</p>
                  <p rend="justify">Acum călca pe vârful degetelor, ca un om care se opăreşte, numai ordonanţa, Ion, căruia îi căzuse sorţii să slujească de şanuri vii şi umblătoare.</p>
                  <p rend="justify">Lângă Comşa se aşeză locotenentul Ghenea, puţin cam prea vesel după atâtea ţuici.</p>
                  <p rend="justify">Între felurile de mâncare, îl informă pe şoptite, în ureche, despre calităţile şi cusururile fiecăruia.</p>
                  <p rend="justify">— Fiindcă pretinzi că nu eşti nici ghicitor, nici somnambul extralucid, ceea ce rămâne de văzut, să-ţi servesc eu de informator. Ce ţi-a spus maiorul? Că are doi copii şi nevastă la Bucureşti, la inamic, unde cine ştie ce îndură… Nu aceasta? Fii fără grijă, nevasta se consolează desigur uşor, cu inamicul ori cu altcineva, după cum s-a mai consolat. Are şi dreptate! E tânără, nostimă, îi merge guriţa de nu te poţi ţine de ea… Pe când el! Ca o babă bocitoare, descântă prin toate colţurile. Are să-ţi arate fotografia doamnei, dacă nu ţi-a arătat-o încă… Ai să afli că are un neg sub sânul drept; tot regimentul o ştie acum. Că sufere de stomac şi că a avortat, fiindcă nu vrea să mai aibă copii: „Doi ajunge, opreşte, Mitică!” Nu serveşti vin? Faci foarte rău; e un vin extra! Negru şi merge fără sifon… Sublocotenentul acesta mic, Stelian Minea, cu fruntea de hidrocefal, e student la filosofie. Dobă de carte. Dar timid, de ţi-e milă… Îl iau toţi peste picior. Eu şi el, de aci, suntem studenţi. Căpitanul Pleşea e activ; ofiţer minunat. El duce greul batalionului! Şi maiorul e activ, dar când începe bombardamentul aleargă de colo-colo, scărpinându-şi nasul şi piuind cu un fel de sunet din gâtlej, ca puii de curcă prin buruieni, când apare uliul. Mai serveşte tocană; e specialitatea popotei noastre! Tocană cu mămăli-guţă şi ghiveci… La aceasta suntem imbatabili! Hors concours! Sublocotenentul de lângă aghiotant, Bogdan Cernegură, e rezervist ca şi mine, doctorand în nu ştiu ce, de la Paris. A lăsat şi el o soţie tânără la Bucureşti, numai după câteva luni de la nuntă. Aştepta un copil. Dar nu se tânguie ca maiorul. E tare, discret şi enigmatic… De căpitanul Ionescu să te fereşti! Cea mai mare cutră din regiment! Ai să-l vezi cum râde… E destul atât ca să cunoşti un om; ca un câine care mârâie prin gard! Dispreţuieşte tot şi nu pricepe nimic. Cum aude pe cineva rostind un cuvânt: ofensivă, aliaţi, religie, orice, întreabă îndată cu dispreţ: „Ce e aia ofensivă, mă rog? Ce sunt ăştia aliaţi? Ce e aia religie?” Hait, m-a văzut Una la mână!</p>
                  <p rend="justify">Colonelul, din capul mesei, îl urmărea de câteva minute.</p>
                  <p rend="justify">Îşi şterse barba cu şervetul şi clătină din cap, ca un pedagog când surprinde elevii purtându-se necuviincios la masă.</p>
                  <p rend="justify">— Haide-haide, Ghenea! Iar ai început cu ticăloşiile tale? Locotenentul Comşa, ce-ţi spunea acum? Să ştii de la mine: Ghenea e cea mai infernală gură a regimentului. Una la mână! Dacă te potriveşti lui, toţi suntem nişte… două la mână!</p>
                  <p rend="justify">Locotenentul Ghenea bulbucă ochii cu cea mai nevinovată surprindere, jucată măiestru:</p>
                  <p rend="justify">— Domnule colonel, dar nu spuneam nimic rău. Dădeam informaţii de serviciu noului camarad…</p>
                  <p rend="justify">— Ce e aia serviciu? întrebă dispreţuitor căpitanul Ionescu. Tu şi serviciu!</p>
                  <p rend="justify">Când râse, obrazul căpitanului Ionescu, cu liniile corecte, se desfigură brusc şi dezagreabil, ca figurile de carton trase cu sfoară.</p>
                  <p rend="justify">Râsul încetă; tot brusc figura redeveni corectă, fără nici o urmă din rânjetul de mai înainte.</p>
                  <p rend="justify">— Şi ce spuneai, sublocotenent Minea, adineaori, despre asta? Una la mână… Ce spuneai despre oamenii care sunt întotdeauna aceiaşi şi totuşi nu sunt aceiaşi? întrebă colonelul netezindu-şi barba roşie şi privind la sublocotenentul Minea cu înveselire, ca la un omuleţ de la care aştepta o mare năzdrăvănie.</p>
                  <p rend="justify">Sublocotenentul Stelian Minea roşi, plecând în farfurie capul mare, susţinut de gâtul subţire ca un vrej.</p>
                  <p rend="justify">Ghenea îl atinse pe Radu Comşa pe sub masă, cu piciorul, şoptindu-i în şervetul cu care se prefăcea că se şterge la gură de celebrul sos al celebrei tocane cu mămăliguţă:</p>
                  <p rend="justify">— Ai să vezi… De o parte o prelegere de filosofie, de alta căpitanul Ionescu. Face să asişti! Noi o numim „Masacrul inocentului…” Aceasta-i distracţia popotei. Păcat numai că e spinarea lui bietul Minea!</p>
                  <p rend="justify">Colonelul aprinse o ţigară şi se pregăti să asculte ca la o conferinţă.</p>
                  <p rend="justify">Fiindcă sublocotenentul Minea tăcea, cu privirea în jos, răsucind cocoloşi de pâine între degete, îl îndemnă:</p>
                  <p rend="justify">— Haide, Minea, să auzim!</p>
                  <p rend="justify">Şi imediat, cu severitate, căpitanul Ionescu aproape ordonă, ca la serviciu:</p>
                  <p rend="justify">— Sublocotenent Minea, să auzim! Ori suntem prea ignoranţi ca să înţelegem filosofiile astea?</p>
                  <p rend="justify">Sublocotenentul Stelian Minea, resemnat acestei torturi bicotidiane de care nu scăpa decât când compania era în tranşee, ridică fruntea enormă şi privi drept la colonel, cu ochii dilataţi de lentilele bombate ale ochelarilor.</p>
                  <p rend="justify">— Domnule colonel, spuneam că niciodată nu e posibil să tragem o previziune directă din istorie. Oamenii, fie ei oameni de stat, fie soldaţi, fie mulţimea de stradă, e adevărat că reacţionează sau încearcă să reacţioneze în faţa evenimentelor într-un mod analog, dacă situaţiile sunt analoage şi se reproduc. Dar contingenţele…</p>
                  <p rend="justify">— Ce e aia contingenţe? întrebă cu dispreţ căpitanul Ionescu.</p>
                  <p rend="justify">Sublocotenentul Minea nu-i răspunse şi nici nu întoarse ochii la căpitan.</p>
                  <p rend="justify">— Contingenţele pot să varieze şi variază în chip indefinit, reacţiunile pasionale, intelectuale sau instinctive ale oamenilor se mişcă întotdeauna în interiorul unor cercuri îndestul de limitate. Iată, de exemplu, să luăm această albină…</p>
                  <p rend="justify">Sublocotenentul Stelian Minea întoarse cu o mişcare repede, cu gura în jos, paharul în interiorul căruia intrase o albină.</p>
                  <p rend="justify">Acum albina era prizonieră şi, neliniştită, se învârtea pe pereţii de sticlă, căutând o ieşire.</p>
                  <p rend="justify">— Să luăm o albină…</p>
                  <p rend="justify">— Ce mai e şi aia: o albină? Strâmbă din nas, plictisit, căpitanul Ionescu.</p>
                  <p rend="justify">— Albina, domnule căpitan, se grăbi să răspundă cu perfidă nevinovăţie locotenentul Ghenea, e o insectă himenopteră; cu şase labe şi patru aripi. Tăieşte în societăţi construite pe principiul monarhic, cu regină, lucrătoare şi adeseori cu fructul muncii şi al economiilor devorate de o sumă de trântori…</p>
                  <p rend="justify">— Atâta lucru ştim şi noi! Vorbi cu aer superior căpitanul Ionescu. Înţelegem noi româneşte!</p>
                  <p rend="justify">— Domnule căpitan, stărui Ghenea, aţi întrebat ce e aia o albină; am răspuns ce e aia o albină.</p>
                  <p rend="justify">— Ei, ce e cu albina ta, Minea? interveni colonelul.</p>
                  <p rend="justify">— Această albină, continuă Minea, închisă în paharul de sticlă, poate să descrie curbe şi traiectorii indefinit variate. Fără să calce niciodată exact pe aceleaşi urme. Totuşi, nu poate ieşi de sub pahar. Tot aşa contingenţele în care se înlănţuie istoria nu se repetă niciodată exact, la două epoce distincte, după cum doi oameni, chiar gemeni, nu pot semăna exact unul cu altul. Cum spune Bergson…</p>
                  <p rend="justify">— De unde-l mai scoţi şi pe Bergson? Ce e aia Bergson? Se supără căpitanul Ionescu. Iar vrei să ne prosteşti cu jidani d-ăştia?</p>
                  <p rend="justify">— Domnule căpitan, aşa n-o să mai pot sfârşi niciodată…</p>
                  <p rend="justify">Locotenentul Ghenea sări în ajutorul camaradului. Întinse mâna până la paharul unde se afla albina prizonieră şi, ridicându-l, o eliberă.</p>
                  <p rend="justify">Albina îşi scutură aripile, se învârti ameţită pe şervet în dreapta şi-n stânga, ca o cucoană bătrână care şi-a pierdut umbrela, îşi şterse botul cu picioarele mărunte şi negre şi se înălţă la ceruri.</p>
                  <p rend="justify">— Vezi, dragă Minea, cât de uşor albina ta poate scăpa de sub paharul contingenţelor tale ilimitate? Pe urmă, paharul n-a fost fabricat să servească ca instrument de tortură şi obiect de teorii! Fabricantul l-a făcut cu o intenţie mai generoasă. Să poţi bea şi tu, măcar o dată pe lună, un pahar extra de Nicoreşti…</p>
                  <p rend="justify">Spre imediata demonstrare a acestei afirmaţii, locotenentul Ghenea turnă vin în pahar şi îl sili pe elevul lui Bergson să-l bea până la fund.</p>
                  <p rend="justify">— Teribilă sugativă, Ghenea ăsta! Una la mână… Nu-i ajunge să consume el; mai face şi discipoli! declară colonelul, ridicându-se şi aruncând şervetul.</p>
                  <p rend="justify">Căpitanul Pleşea îl invită după masă pe Comşa să poftească la el, la o cafea turcească, autentică, nu surogat.</p>
                  <p rend="justify">Masa de cărţi se refăcu imediat. Nimeni n-avea timp de pierdut. Venise şi sublocotenentul Minea, care se aşeză, modest, pe căpătâiul patului, lângă Comşa.</p>
                  <p rend="justify">— Aveţi un birou de avocatură la Bucureşti cu deputatul Vardaru? întrebă, biruindu-şi timiditatea. Atunci a lucra la dumneata un prieten de-al meu, Sachelarie, Onisfor Sachelarie, ardelean… Luam masa la aceeaşi pensiune. Aproape doi ani am făcut grandioase proiecte pentru România Mare…</p>
                  <p rend="justify">— Era într-adevăr un băiat bun, muncitor, exact. Nu l-am mai văzut…</p>
                  <p rend="justify">Radu Comşa îl mai văzuse; dar atunci fostul secretar întorsese capul, fiindcă el se afla în haine civile, într-un automobil, pe strada Lăpuşneanu; iar Onisfor Sachelarie îl categorisise imediat în liota mulţimii plimbăreţe din Iaşi, pusă la toate adăposturile.</p>
                  <p rend="justify">— E cam dintr-o bucată! Îl scuză, ca şi cum ar fi ghicit, Stelian Minea. Vede viaţa ca un cal cu ochelari: drumul înainte, fără să ştie ce se petrece la dreapta şi la stânga… Era îndrăgostit de o dactilografă, tot de la biroul dumitale.</p>
                  <p rend="justify">„Domnişoara Betty!”, gândi Radu Comşa, dactilografa cu părul pufos şi cu pieliţa lăptoasă, cu unghiile roze şi întotdeauna manichiurate. O uitase. Toate erau atât de departe!</p>
                  <p rend="justify">Nici nu se întrebase vreodată ce se petrece în capul secretarului de la Bucureşti, cum era în cealaltă viaţă a lui, dincolo de orele de birou, când redevenea om şi nu mai însemna un simplu automat la ordinele sale şi ale lui Vardaru… Avea prieteni, discuta şi el de România Mare, dorea ceva? Ciudat cum viaţa fiecărui individ apare pe două planuri şi noi nu ne cunoaştem de obicei decât unul singur, aşa cum luna nu-şi arată, de când se învârte în jurul pământului, decât o singură şi întotdeauna aceeaşi faţă…</p>
                  <p rend="justify">Căpitanul Pleşea se aşeză şi el lângă Comşa, supraveghind cum ordonanţa, cu mâinile tremurând de prea încordată atenţie, împărţea cafelele turnate în pahare de vin, în lipsa ceştilor de datină.</p>
                  <p rend="justify">Când văzu că fiecare îşi are paharul, căpitanul Pleşea nu mai putu răbda.</p>
                  <p rend="justify">Dori să afle neapărat părerea noului camarad:</p>
                  <p rend="justify">— Ei? Ce mai zici, domnule locotenent? Mărturiseşte şi indivizilor de aici, dacă asemenea cafea se mai poate bea astăzi oriunde! Cafea Martinica şi cafea Ceylon, amestecate după reţetă proprie… Amicii ăştia habar n-au ce lucru răr! Le dai orz prăjit ori cea mai fină cafea, totuna! O beau ca braga… Să-ţi spun drept, eu nu regret ce-am pierdut cu războiul, decât când mă gândesc aşa, la unele fericiri de atunci… Stăteai la o fereastră, la cafenea ori la berărie… afară ploua. Treceau oameni călcând prin bălţi, cu umbrelele ude; vânzătorii de ziare… Înainte, aburea cafeaua! Strigai chelnerului să dea şi un pachet de Regale, când o să mai avem noi Regalele acelea? Aşa văd eu vremea de pace! Nu-mi mai amintesc nimic altceva: nici cum era un teatru, ce se cânta la un concert, obiectele din casă, nici figura unor prieteni nu mi-o amintesc… Pentru mine, pacea e un colţ de fereastră; te încălzeşte caloriferul pe dedesubt, afară e urât şi plouă, tu îţi bei liniştit cafeluţa şi priveşti cum se vântură lumea în sus şi în jos…</p>
                  <p rend="justify">— Eu nu-mi pot imagina pacea aşa, domnule căpitan…, vorbi Minea, scoţându-şi ochelarii de pe nas şi frecându-şi cu degetele urmele roşii, unde arcul elastic apăsase rădăcina nasului. Fiecare dintre noi are desigur tendinţa să şi-o închipuie ca o înnodare a unui fir rupt, o continuitate, revenirea la automatismul cotidian din care se alcătuieşte acea la douceur de viere pe care am pierdut-o… Pe care au pierdut-o cei care o aveau şi de cele mai multe ori n-o meritau… Chiar viaţa viitoare, nu ne-o putem imagina mult deosebită de viaţa pe care o trăim! Dar ştim cu toţii că pacea are să fie altceva… Are să aducă o răsturnare sigură de valori. O verificare! Ar fi absurd ca atâta lume să se extermine reciproc şi să îndure atâtea suferinţi crunte, numai ca dumneata să te poţi întoarce la cafeaua Martinica amestecată cu Ceylon pe care, domnule căpitan, să mă ierţi, o preţuiesc îndestul, fiindcă îmi aduce aminte de cafeaua de la mama de acasă. Dar n-o socot cheia şi lăcata vieţii!</p>
                  <p rend="justify">Căpitanul Pleşea se ridică să-şi pună pe marginea ferestrei paharul golit şi se întoarse:</p>
                  <p rend="justify">— Aceasta, dragă băiatule, să o crezi tu! Eu nu cer altceva decât să mă întorc teafăr la locul meu de la fereastră. Mai aveam eu o dorinţă… Să cumpăr un patefon, în rate! Chiar aranjasem aproape cu un negustor. Când nu te poţi mişca de acasă, te aşezi în papuci înaintea focului, cu ibricul la gura sobei, dai drumul: Ai ce vrei! Caruso vrei? Ai Caruso! Şi Titta Ruffo, Şaliapin, orchestră… Dar visul acesta, văd eu că am să mor şi n-am să mi-l pot împlini! Au să se scumpească patefoanele teribil după război şi pe urmă cine o să mai dea atunci în rate? Dacă s-ar întâmpla însă şi aceasta, pot spune că nu mai cer nimic de la viaţă… Iert şi război şi tot! Tu vezi altfel, băietele, fiindcă eşti tânăr, şi eşti îmbuibat de cărţi… Îţi închipui că viaţa poate da omului altceva decât i-a dat de la Cain şi Abel încoace…</p>
                  <p rend="justify">— Şi eu, domnule căpitan, interveni Radu Comşa şi eu cred în forţa morală a războiului… Iată…</p>
                  <p rend="justify">Radu Comşa voi să spună cu ce nevoie şi nădejde de auto-confruntare a venit de bunăvoie, să se dea războiului; dar socoti că îşi cunoaşte prea puţin camarazii pentru a le împărtăşi gânduri atât de intime. De aceea se hotărî să urmeze menţinându-se numai în consideraţiuni generale.</p>
                  <p rend="justify">— Iată, de pildă, domnule căpitan, un număr de oameni care nici nu ne-am bănuit existenţa înainte de a fi aci… Fiecare ignorându-ne unii pe alţii, aveam reţeta noastră personală de fericire, ne jalonam existenţa cu câteva puncte de reper sigure, iar când ne apropiam de o ţintă, ştiam bine ce ne aşteaptă dincolo… Şi deodată, toţi ne-am aflat aci! Dumneata ai lăsat cafeaua de la fereastră; domnul maior, după cum îmi povestea astăzi, nevasta şi copiii, domnul locotenent Ghenea teza de doctorat în care avea să ne expună psihologia de clasă; toţi au părăsit micul lor univers, au renunţat la ce era mai scump egoismului nostru omenesc, confort şi siguranţă… Aci toţi ştiu că au venit la moarte. Că accidentul, excepţia, anormalul, e să scapi, nu să mori. S-a făcut socoteala că la fiecare zece secunde, pe frontul european, cade în medie un om, adică şase pe minut, trei sute şaizeci într-o oră, opt mii şase sute patruzeci pe zi, în afară de schilozi, de suferinţa continuă din spatele liniilor de bătaie… Prin ce mister oamenii au acceptat oare această sinucidere în masă?</p>
                  <p rend="justify">— Nu uita că pentru cei care n-ar fi răspuns la mobilizare erau curţile marţiale, codul militar! întrerupse căpitanul Pleşea, legănându-şi picioarele spânzurate pe marginea patului.</p>
                  <p rend="justify">— Curţile marţiale n-au în vedere decât excepţii! Dacă normalul ar fi nesupunerea celor chemaţi, curţile marţiale n-ar mai prididi cu pedepsele şi codul militar ar cădea de la sine. Eu cred, domnule căpitan, că toţi au venit de bunăvoie… Fiindcă omul are nevoie de sacrificiu, de a crede în ceva bun, de a aştepta o iluminare.</p>
                  <p rend="justify">Căpitanul Pleşea îl privi mirat, dar nu-l întrerupse.</p>
                  <p rend="justify">— Şi nu numai omul izolat, domnule căpitan. Prin crize trecem fiecare, când ne întrebăm la o răspântie a vieţii: ce am făcut ieri? şi ce vom face mâine? Sunt epoci însă când toată omenirea e cuprinsă de asemenea sete de altceva decât marasmul în care trăieşte… Atunci apare creştinismul ori altă căutare de-o nouă soluţie a vieţii, principiile revoluţiei franceze: egalitate, fraternitate, libertate, sau solidaritatea luptei de clasă; în fine, o evadare a individului, de la egoismul lui individual, la o frenezie de sacrificiu pentru binele general…</p>
                  <p rend="justify">— Nu-i fi spunând că şi nemţii şi franţuzii luptă tot pentru acelaşi bine general? Atunci ar avea şi unii şi alţii dreptate…</p>
                  <p rend="justify">— Şi au, domnule căpitan! Dincolo de ceea ce-au pus la cale cu sânge rece diplomaţii şi oamenii politici, ori de argumentele castelor militare, mulţimile au intrat în acest război general, fiindcă de la el aşteaptă altceva decât ceea ce văd socotelile diplomaţilor… De multă vreme civilizaţia noastră, cu toate bunurile şi siguranţele ei, nu mai satis-făcea omul… Îi dădea sentimentul de ceva incomplet… Omul nu se mulţumeşte numai cu o fericire administrativă!</p>
                  <p rend="justify">Nu se împaca definitiv cu gândul că destinul omenesc sfârşeşte în ceea ce ne-a dat maşinismul de până acum, exploatat de trusturi şi că fericirea ori nefericirea lui stă în mâna unui individ necunoscut de la capătul planetei, care fixează pre-ţul bumbacului… În ajunul anului 1914, el era nefericit fără să ştie exact de ce, cum ai nelinişte în ajunul unei boale, când organismul e minat interior, dar boala încă n-a izbucnit. Războiul a apărut să scoată din lumea aceasta veche, obosită, nesatisfăcută, noţiuni noi, pentru un veac de acum înainte, cum din fructul putred scoţi de la mijloc sâmburele sănătos care conţine germenul altei vieţi! Sentimentul acesta e general; vorbesc de o omenire statistică, o sumă, totalul tuturor indivizilor puşi laolaltă; dar vorbesc şi de fiecare individ luat în parte, căci şi el s-a găsit în faţa unei crize la fel… Războiul general coincide poate cu premizele unei viitoare revoluţii politice şi sociale; dar coincide sigur cu o revoluţie care aşteaptă să se dezlănţuie în fiecare om. Ştim cu toţii că adeseori un singur eveniment exterior e destul să ne schimbe linia noastră de conduită în viaţă, să provoace o revelaţie. Un singur ceas de război conţine atâtea evenimente, câte ar fi ajuns altădată să umple o întreagă viaţă de om… Cum putem crede că din război ne vom întoarce tot cum am fost?</p>
                  <p rend="justify">Radu Comşa vorbise încălzindu-se, cu o uşoară ameţeală, fiindcă rostea mai mult pentru el, decât pentru căpitanul Pleşea şi sublocotenentul Minea, gânduri care-l munceau confuz de atâta vreme şi îl aduseseră aici.</p>
                  <p rend="justify">Dar căpitanul Pleşea îl ascultase dând din cap cu zâmbetul îngăduitor al omului care a mai auzit el asemenea erezii.</p>
                  <p rend="justify">Legănându-şi picioarele spânzurate pe marginea patului, îşi privea vârful cizmelor pline de praf, spunându-şi cu părere de rău că e păcat ca un tânăr voinic, inteligent, cu învăţătură şi arătos să învârtă capul multor femei, poate să-şi piardă vremea despicând firul de păr în patru. Când Radu Comşa sfârşi, el ridică ochii şi zâmbi cu blândeţe.</p>
                  <p rend="justify">— O să mai vorbim despre aceasta, locotenente, peste o lună! Eşti proaspăt de tot aci… Ai să te întorci la ideea mea: să ne mulţumim cu toţii dacă ne-om regăsi vreodată cafeaua noastră şi ţigările Regale. Ştii, ţigările care ni se păreau ba că erau umede, ba prea uscate, dar ne dăm seama acum că erau o mare fericire pierdută!</p>
                  <p rend="justify">De la masa de cărţi izbucni glasul locotenentului Ghenea cântând cu înveselire, în vreme ce fila cărţile:</p>
                  <p rend="justify">— A fost odată un mic copilaş… Ce ai? Ful? A d'autres, puiule! Avem numai caré de valeţi!</p>
                  <p rend="justify">Înşiră cei patru valeţi pe masă:</p>
                  <p rend="justify">— Un copilaş, doi copilaşi, trei copilaşi, patru copilaşi!</p>
                  <p rend="justify">Sublocotenentul legat pe sub bărbie îl bătu pe amândoi umerii pe la spate, cu atâta bucurie cât îi îngăduia falca inflamată:</p>
                  <p rend="justify">— Ţi-am spus eu că am şpuribus la valeţi?</p>
                  <p rend="justify">Ghenea culese potul, cântând, în ciuda celor care pierduseră, o variantă creată ad-hoc:</p>
                  <p rend="justify">— Dar după una, două, trei, patru, cinci, şase, şapte săptămâni, valeţii toţi au-în-ce-put să deaaa din mâini!</p>
                  <p rend="justify">Vârî banii mototol în buzunarul pantalonilor, fără să-i numere şi se ridică:</p>
                  <p rend="justify">— Acum gata, mici copilaşi! Diseară mai frumos… Să tragem o raită pe la băieţi şi să vedem cum stăm cu serviciul! Să-i tragem şi o baie! Pe urmă, diseară, om mai lupta care om mai putea…</p>
                  <p rend="justify">Se întoarse către Radu Comşa:</p>
                  <p rend="justify">— Domnule locotenent, am prins ceva din preafrumoasa dumitale prelegere… Atât cât am putut trage cu urechea, între două tururi de cărţi. Mă faci să-mi pierd iluzia! Ai să devii concurentul lui Stelian Minea la masă, parol! Cum adică, îţi închipui serios dumneata, că Ionescu se află aci fiindcă aşteaptă din război să ţâşnească cine ştie ce ideal pentru umanitate? Dar numai pomeneşte-i de acestea şi are să te întrebe îndată atât de scârbit, încât ai să te scârbeşti şi dumneata de ele: „Ce e aia ideal? Ce e aia umanitate?” Ori prietenul Bogdan Cernegură, de la a cincea, care şi-a lăsat şi el doctoratul de la Paris, soţia la Bucureşti şi e tată al unui copil pe care încă nici nu l-a, văzut… Sau eu? Sau noi toţi? Şi fac excepţie pentru Minea! El e filosof… Dacă-i aruncă cineva o piatră în cap, în loc să o ridice de jos şi s-o trăsnească la mirul individului, se opreşte îndată şi ne ţine o locuţiune despre relaţiile între cap, piatră, univers, Bergson şi contingenţele istorice… Să fim serioşi, domnule locotenent! Toţi ne aflăm aici ca să bem cafeaua domnului căpitan, fiindcă nu se poate altfel! Fiindcă ne-a chemat ordinul de mobilizare şi, cu toate mofturile noastre, conştiinţa şi onoarea ne-au făcut să răspundem la datorie. N-o să plecăm niciunul, când începe bombardamentul! Dar nici nu putem spune că n-am prefera cafelei oferite de domnul căpitan, cafeaua noastră de acasă, care n-o fi atât de aromată şi potrivită în toate, dar e a noastră, e acasă, băută comod, după cina ta, în papucii tăi, după ce-ai citit ziarul tău… Sunt de perfect acord cu domnul căpitan! Să ne dăm întâlnire aci, peste o lună! Ai să recunoşti atunci că, în afară de datorie, ne-a mai adus puţin-puţin şi nădejdea că poate Ardealul… Dar aceasta e altceva! Deocamdată să-ţi facem rost de un soldat. Avem unul bun în companie, pe Omir. A fost ordonanţa lui Vântu, un camarad căzut astă-iarnă. Ţi-l trimitem chiar azi! Ai să fii mulţumit de el. S-a purtat cu fostul lui ofiţer ca ordonanţele model din istorioarele pe care le citim cu toată veselia în ziarul marelui cartier… Omir are să te scutească de multe griji. Aceasta e principalul! Şi să nu afle care cumva colonelul că ai o teorie a războiului, că te pune să o dezvolţi la masă şi cazi în mâna lui Ionescu…</p>
                  <p rend="justify">Mosafirii căpitanului Pleşea se risipiră la trupă. Radu Comşa intră în casă să aştepte soldatul şi cu gând să scrie Luminiţei.</p>
                  <p rend="justify">Pe masă, într-o oală smălţuită, care nu fusese de dimineaţă acolo, răsăriseră câteva flori galbene şi roşii de grădină ţărănească: gura-leului, gherghine, conduraşi, catifeluţe, maci.</p>
                  <p rend="justify">Iar în rânduiala nouă a lucrurilor, se cunoştea mâna dracului şi jumătate.</p>
                  <p rend="justify">Radu Comşa se întinse pe laviţă, cu mâinile sub cap.</p>
                  <p rend="justify">Toate impresiile cereau să se lămurească. Frontul apărea altfel cu totul de cum şi-l închipuise nu mai departe de ieri, când se urcase în tren, în gara Iaşilor, întovărăşit până acolo de Luminiţa. A fost desigur ridicol adineaori, cu tirada despre necesitatea războiului. Dacă mai repetă una la fel, ajunge de pomină. Despre război, aşa cum a vorbit el, vorbesc numai cei de la Iaşi. A avut dreptate locotenentul Ghenea: numai ziarul marelui cartier.</p>
                  <p rend="justify">Aci toţi vorbesc despre altceva. Aşa cum în camera unui bolnav pomeneşti despre orice, în afară de viaţa viitoare…</p>
                  <p rend="justify">În urechi îi sunau, obsedante, frânturi din cântecul nerod: Dar după una, două, trei, patru, cinci, şase, şapte săptămâni, a început, a început…</p>
                  <p rend="justify">Voi să-şi amintească alte melodii, ca să o alunge pe aceasta; dar cuvintele răsăreau îndărătnici Această poveste, dacă v-a plăcut, pot să v-o spun, pot să v-o spun… Începe, aşadar şi el să se abrutizeze? N-ar dori! Vrea să rămână lucid până la sfârşit, să se supravegheze, să nu-i scape nimic. Pentru el războiul e o terapeutică… I-au dat întâlnire peste o lună. Şi cu câtă siguranţă! Dar n-au dreptate. Deşi toţi par oameni de treabă: căpitanul Pleşea cu amestecul lui de cafea, locotenentul Ghenea cu ochii lui bulbucaţi, Stelian Minea cu fruntea de hidrocefal… Au luptat. Au semne de răniţi, au fost decoraţi. Cum pot oare împăca viaţa de aci: cărţile, cafelele, ţuica şi glumele lor şi cântecul acesta stupid care-i ţiuie în ureche, cu riscul morţii din fiecare clipă? O singură alarmă la noapte să-i scoată din rezervă şi câţi dintre ei vor mai cânta şi glumi mâine? „Secretul războiului e să săvârşeşti actele de bravură cele mai decisive posibile, cu aerul cel mai frivol posibil.”</p>
                  <p rend="justify">Aceasta o spunea prinţul Vorşaghin, consolatorul Zoei.</p>
                  <p rend="justify">Se pare că un consolator căzut în dizgraţie, fiindcă a văzut-o pe Zoe, în ultimul timp, cu un ofiţer francez. Chiar alaltăieri a văzut-o în muscal, urcând spre Copou…</p>
                  <p rend="justify">Numai două zile şi toţi sunt în alt capăt de lume: figura Luminiţei, acum când vrea să şi-o aducă aproape, îi apare îndepărtată, ca în crepusculul de martie când s-a întors de la Dan Şcheianu şi ea îi pusese scoica marină la ureche.</p>
                  <p rend="justify">Cercă să-şi alunge tot din minte, să-i rămână limpede numai Luminiţa, cu râsul ei, cu ochii oblici; cu mişcările obişnuite care fac parte din ea: cum se uită câteodată cu genele numai puţin întredeschise, filtrând privirea înainte de a izbucni în hohot… Apărea numai râsul sau numai un gest, dar întreagă n-o mai putea chema înainte. Ciudat, să nu-ţi poţi aminti chipul fiinţei celei mai apropiate de sufletul tău! În curând, între el de aci şi ea de acolo, are să se întindă distanţă ca între două planete.</p>
                  <p rend="justify">O bătaie uşoară curmă gândurile. Strigă: „Intră”, fără să se mişte.</p>
                  <p rend="justify">Dar când văzu că în prag a răsărit dracul şi jumătate al mătuşii Ilinca, se ridică lenevos în picioare.</p>
                  <p rend="justify">— V-am adus apă rece, domnu ofiţer şi vă roagă mă-muca să ne daţi voie să luăm ceva de aici… Nişte boarfe de-ale noastre…</p>
                  <p rend="justify">Fata puse cana de lut pe masă şi îl privi deodată în ochi, îndrăzneaţă, gata de râs:</p>
                  <p rend="justify">— Rămâneţi mult la noi, domnu ofiţer?</p>
                  <p rend="justify">Radu Comşa observă că are ochii verzi, foarte limpezi, sprincenele subţiri şi dinţii regulaţi, albi şi mărunţi ca o dantură de vitrină, deşi gura era poate prea mare.</p>
                  <p rend="justify">— De ce întrebi cât rămân? Am luat nepoftit locul cuiva de-aci?</p>
                  <p rend="justify">— N-aţi luat locul nimănui! Întreb, ca să scoatem nişte lucruri din odaie şi să nu vă tot supărăm…</p>
                  <p rend="justify">Fata aruncă ochii spre zestrea clădită lângă perete, sub icoane.</p>
                  <p rend="justify">— Nu mă supără cu nimic, fetiţo! Deocamdată nici nu ştiu cum te cheamă…</p>
                  <p rend="justify">— Catrinuţa! Numai că domnu locotenent Bantăş mi-o scos alt nume. Îmi zicea Catrinel…</p>
                  <p rend="justify">— Catrinel? Rămâi atunci şi pentru mine Catrinel, aşa cum a vrut domnu locotenent Bantăş. Şi spune drept, Catrinel cu ochii verzi, îţi pare rău mult, mult de tot, că în locul domnului locotenent…</p>
                  <p rend="justify">Fata îşi plecă ochii în pământ, trecându-şi între buze un şirag de mărgele albastre.</p>
                  <p rend="justify">— Dacă vorbiţi aşa, mă duc…</p>
                  <p rend="justify">— Va să zică, dragă Catrinel, sunteţi o persoană susceptibilă…</p>
                  <p rend="justify">— Cum ai spus?</p>
                  <p rend="justify">— Eşti o persoană care nu ştie de glumă!</p>
                  <p rend="justify">Catrinuţa, numită şi Catrinel, strâmbă buzele ca un copil obraznic, gata să scoată limba.</p>
                  <p rend="justify">— Nu-mi purta dumneata de grijă, că n-am învăţat eu de ieri de-alaltăieri ce-i aceea şagă! Dar mă rog, frumosu-i să şuguieşti pe socoteala unui om bolnav?</p>
                  <p rend="justify">— Dragă Catrinel, recunosc că am comis o inadvertenţă…</p>
                  <p rend="justify">— Cum?</p>
                  <p rend="justify">— Ai dreptate! M-am întrecut cu gluma. Ţin să rămânem prieteni.</p>
                  <p rend="justify">— Că nu-i avea dumneata parcă prietenele dumitale…</p>
                  <p rend="justify">— De unde deduci?</p>
                  <p rend="justify">— Cum?</p>
                  <p rend="justify">— De unde ştii că am prietenele mele?</p>
                  <p rend="justify">Dracul şi jumătate făcu, înainte de a-şi da socoteala, cu capul, spre mapa de pe masă. Unde se afla fotografia Luminiţei.</p>
                  <p rend="justify">Vru să repare îndată:</p>
                  <p rend="justify">— Nu ştiu de nicăieri… Nu-i greu cuiva să-şi închipuie.</p>
                  <p rend="justify">Comşa înţelesese însă de unde venea sursa de informaţie.</p>
                  <p rend="justify">— Mai întâi, Catrinel dragă, observ că ai fost indiscretă, ceea ce nu-mi place şi pe urmă observ că nu ştii să minţi! Nu-i greu cuiva să-şi închipuie, cred şi eu, dacă-mi controbăieşti prin lucruri!</p>
                  <p rend="justify">— N-am cotrobăit… Am aşezat lucrurile şi-o căzut singură… Ce-s eu de vină?</p>
                  <p rend="justify">— Şi dacă mă supăr, Catrinel? Şi dacă te întreb cine te-a rugat să-mi aşezi lucrurile?</p>
                  <p rend="justify">— Supărarea omului trece. Se-mpacă el mâţa şi cu cânele, darmite omul cu om! Pe dumneata te ţine mult supărarea?</p>
                  <p rend="justify">— Depinde…</p>
                  <p rend="justify">— Cum ai zis?</p>
                  <p rend="justify">— Am zis că mă ţine supărarea după cum e şi omul…</p>
                  <p rend="justify">— Că eu nu-s om!</p>
                  <p rend="justify">— Ce fel de vorbă e asta, Catrinuţă, Catrinel?</p>
                  <p rend="justify">— Nu ţi-o spus domnu căpitan Pleşea că-s diavolul şi jumătate al mămucăi? Crede el că n-am auzit? Las'că mai trimite la noi după cireşe şi i-oi da cireşe să mă ţie minte.</p>
                  <p rend="justify">— Cum ai putut s-auzi, Catrinel? Ţi-am spus că nu ştii să minţi! Cum ai putut s-auzi, când nici nu erai aci când am venit?</p>
                  <p rend="justify">— Ba eram! Colea după fereastră…</p>
                  <p rend="justify">— Ca să zică asculţi la uşi şi la ferestre? Bine că ştiu să iau măsuri!</p>
                  <p rend="justify">— N-ascult nici la uşă, nici la o fereastră. M-am ascuns să nu mă vedeţi şi-am auzit fără să vreau… Ce-s eu de vină?</p>
                  <p rend="justify">— Şi de ce te-ai ascuns, Catrinuţo, Catrinel? Dacă se poate să ştiu…</p>
                  <p rend="justify">— Nu eram pieptănată…</p>
                  <p rend="justify">— Am înţeles. Acum te-ai făcut frumoasă şi nu te mai ascunzi!</p>
                  <p rend="justify">— M-am făcut cum m-o lăsat Dumnezeu! Numai că Dumnezeu n-o dat păr oamenilor, să umble cu el smuls ca arătările din pădure!</p>
                  <p rend="justify">Aceasta era la adresa fotografiei unde Luminiţa avea părul retezat şi răsfirat în bucle.</p>
                  <p rend="justify">— De-acu mă duc! se pregăti spre uşă Catrinuţa, dând drumul dintre dinţi şiragului de mărgele şi aşezându-şi gura cămăşii cu altiţe pe sâni.</p>
                  <p rend="justify">Comşa văzu o clipă un sân mic şi sidefiu. Întoarse ochii.</p>
                  <p rend="justify">— Spuneai că ai de luat ceva din zestrea de-aci. Cre-deam că ţi-au şi venit peţitorii, după câtă grabă arătai!</p>
                  <p rend="justify">— Că cine mai are grija măritişului amu?</p>
                  <p rend="justify">— Nu se mărită slutele, Catrinel! Dar un drac şi jumă-tate ca tine, cu ochii tăi de mâţă…</p>
                  <p rend="justify">— Am ochi de mâţă? Hm! Asta acu o aud! Dacă-i vorba de ochi de mâţă, apoi aceea de-acolo, din poză, are ochi ca mâţele când se uită la soare!</p>
                  <p rend="justify">Dracul şi jumătate al babei llincă o zbughi prin întredeschiderea uşii, ca o şopârlă.</p>
                  <p rend="justify">Radu Comşa o urmări pe fereastră cum trece spre bucătăria babei, plecându-se din mers, să apuce de coada răsucită căţelul fumuriu. Căţelul se întoarse speriat, lătră o singură dată scurt. Apoi, bucuros, începu să fugă împleticindu-se după ea, pe poteca îngustă din troscot.</p>
                  <p rend="justify">După o clipă, Catrinel dădea fuga spre fântână cu o găleată, ferindu-se să întoarcă ochii spre fereastră, fiindcă ştia că de acolo o urmăreşte o privire.</p>
                  <p rend="justify">„Are dreptate căpitanul. Fata babei e un diavol şi jumătate!” şi cu această reflecţie începu capitularea lui Radu Comşa, recunoscând autoritatea celor mai vechi şi mai încercaţi în cariera războiului.</p>
                  <p rend="justify">În şase zile, până să intre regimentul în sector, mai avu de aflat multe de la această experienţă.</p>
                  <p rend="justify">Îşi cunoscu oamenii, învăţă mecanismul serviciului şi descoperi că nimic nu-i folosea din ceea ce ucenicise îu manevrele şi concentrările trecute.</p>
                  <p rend="justify">Viaţa se împărţi între popotă, ceasurile de serviciu cu instrucţia trupei, învăţând să mânuiască noile arme de luptă, grenade şi mitraliere de curând despachetate din lăzi; între nopţile de la căpitanul Pleşea şi ceasurile de acasă, unde Catrinel apărea şi dispărea îndată, ca o pisică, numai printre uşi, nelăsându-se prinsă.</p>
                  <p rend="justify">În ogradă, robotind cu căţelul fumuriu după ea, nu întorcea niciodată capul spre fereastra lui Comşa.</p>
                  <p rend="justify">Părea a fi uitat că se află acolo.</p>
                  <p rend="justify">Dar florile răsăreau întotdeauna altele, proaspete, în oala de lut; şi de câte ori Radu se aşeza înaintea mesei, să aibă fotografia Luminiţei sub ochi, descoperea că trebuie s-o caute în cele mai neaşteptate ascunzişuri, unde ajungea prin neexplicabile avatarii.</p>
                  <p rend="justify">Până ce făcu ordine soldatul Omir, ordonanţa aleasă de locotenentul Ghenea!</p>
                  <p rend="justify">Cu Omir nu glumea nici Catrinel; dar nici locotenentul Radu Comşa.</p>
                  <p rend="justify">Tăcut şi autoritar, rezervist cu început de încărunţire la tâmple şi în firele mustăţilor, Omir schimbă orânduiala lucrurilor cum ştia el: ora ceaiului, apa fierbinte de bărbierit, cizmele înşirate lângă perete, hainele din cuier, tocul revolverului. În tot ce făcea, se ghiceau obiceiurile celuilalt ofiţer, pe care-l slujise, mort astă-iarnă într-o recunoaştere.</p>
                  <p rend="justify">La început, Radu Comşa a avut o senzaţie neplăcută, ca un om însurat cu o văduvă care-i impune tabieturile răposatului.</p>
                  <p rend="justify">Aflase că Omir se târâse atunci pe brânci, până în faţa duşmanului şi se întorsese abia în zori, cu trupul locotenentului Vântu şi cu o ureche retezată de glonţ. Îi săpase el groapa, purta el grijă de preot să-i facă pomenirile la zilele când se fac rugăciuni pentru sufletul morţilor.</p>
                  <p rend="justify">Slujind noul stăpân, soldatul prelungea până la cele mai mici amănunte dorinţele celuilalt.</p>
                  <p rend="justify">Radu Comşa cunoscu astfel şi această ciudată tiranie, a unui mort necunoscut, care-i schimba nesimţit şi îi impunea felul său de viaţă.</p>
                  <p rend="justify">De câte ori se răzvrătise:</p>
                  <p rend="justify">— Omir, ţi-am spus că nu-mi trebuie pâine prăjită la ceai! Şi zahărul, lasă să mi-l pun eu, nu după pofta ta!</p>
                  <p rend="justify">Zvârlea pâinea prăjită şi cerea alt ceai, în locul celui prea dulce.</p>
                  <p rend="justify">Omir culegea pâinea, aducea alta neprăjită şi alt ceai fără zahăr.</p>
                  <p rend="justify">Dar a doua zi uita; pâinea iar aştepta pe farfurie, în felii subţiri, auriu rumenite; şi în fundul paharului cu ceai-sirop, linguriţa se împotmolea într-un strat de zahăr tos, lat de-un deget.</p>
                  <p rend="justify">— Omir, ce e porcăria asta?</p>
                  <p rend="justify">Soldatul aştepta drept, cu mâinile de-a lungul trupului, clipind din ochii fără culoare, cu o tresărire a buzei care-i mişca mustaţa ca o mustaţă de iepure.</p>
                  <p rend="justify">— Domnule locotenent, am văzut că pâinea-i crudă… Şi cum să beţi dumneavoastră numai o apă caldă, ca ruşii?</p>
                  <p rend="justify">Radu Comşa se trezea urând de dincolo de moarte nevinovatele plăceri şi tabieturi ale ofiţerului necunoscut.</p>
                  <p rend="justify">În schimb, hainele erau periate până la ultimul fir de praf, cizmele oglindă, fiecare lucruşor curăţat şi rânduit ca pe masa unei fete bătrâne. Şi îl copleşeau o sumă de atenţii.</p>
                  <p rend="justify">— Domnu locotenent, am găsit nişte cireşe! venea cu o farfurie de cireşe spălate în apă rece.</p>
                  <p rend="justify">Iar la şase după amiază, când se întorcea de la inspecţia în cantonament, găsea foaia roşie de hârtie sugativă, călimara şi tocul puse în evidenţă, pe marginea mesei:</p>
                  <p rend="justify">— V-am pregătit toate, domnu locotenent… Poate vreţi să corespondaţi…</p>
                  <p rend="justify">Luminiţa avea astfel pe cineva aci, care purta grijă în fiecare zi să-i plece cartea poştală cu inscripţia: „A nu se menţiona data, localitatea şi nimic despre mişcarea trupelor”, sau plicul închis, pe care Omir avea să-l dea cuiva sigur, ca să-l pună direct la tren ori la Oneşti.</p>
                  <p rend="justify">A doua zi după ce s-a prezentat Omir, pe masă a apărut o statuetă de marmură, înfăţişând muza Elegiei: Erato, cu o liră în mâna stângă, atingând strunele cu degetele mânii drepte. Un picior era atins şi o parte din faldurii mantalei ciuntiţi. Radu Comşa o apucase de cap, o răsucise pe toate părţile, căutând să-şi explice prezenţa acestui obiect de vitrină artistică în casa babei Ilinca.</p>
                  <p rend="justify">Chemă soldatul.</p>
                  <p rend="justify">— Ce e asta, Omir?</p>
                  <p rend="justify">— Statuie, domnu locotenent.</p>
                  <p rend="justify">Radu îşi stăpâni surâsul.</p>
                  <p rend="justify">— Bine, am văzut şi eu că e statuie… Te întreb, ce caută aci? Cum a ajuns?</p>
                  <p rend="justify">— Domnule locotenent, să trăiţi, eu am pus-o… Dacă ordonaţi, o iau…</p>
                  <p rend="justify">— Nu ordon nimic, Omir! Mă întreb numai cum de-a ajuns la tine.</p>
                  <p rend="justify">— Domnule locotenent… cu retragerea… Am găsit-o şi eu şi-am strâns-o…</p>
                  <p rend="justify">— N-ai găsit şi tu altceva „să strângi”?</p>
                  <p rend="justify">— Unii au luat orătănii şi porci, domnu locotenent, alţii pleduri, perne… Eu am ales asta, tot ziceau că nu-i trebuie nimănui…</p>
                  <p rend="justify">Omir, vorbind, se uita înduioşat la statuia orfană a Elegiei, care nu-i trebuise nimănui.</p>
                  <p rend="justify">— Şi ce-ai să faci tu cu ea acum, Omir?</p>
                  <p rend="justify">— O duc acasă, domnu locotenent. O duc acasă, la nevastă şi copii, când ne-om libera. Să avem şi noi o amintire.</p>
                  <p rend="justify">— N-ai amintire urechea retezată? Măcar ştii cine e?</p>
                  <p rend="justify">— Ştiu, domnule locotenent… M-o învăţat…</p>
                  <p rend="justify">Nu spunea cine, fiindcă nu pomenea niciodată numele ofiţerului mort.</p>
                  <p rend="justify">— Ştiu… O cheamă Irata! Zână de-a lor, de-a păgânilor din vechi.</p>
                  <p rend="justify">Astfel soldatul Omir, cu nevasta, copiii şi casa rămase la inamic, avea şi el, ca şi căpitanul Pleşea, ca şi locotenentul Ghenea, ca toţi de aci, întruparea unui ideal personal şi egoist despre pace: să-i ducă nevătămată, prin toate cumpenele, suvenirul lui de război, Erato, femeia de piatră albă, naufragiată din cine ştie ce salon de amatori ai artelor, ori din cine ştie ce bibliotecă de pasionat al mitologiei.</p>
                  <p rend="justify">— Omir!</p>
                  <p rend="justify">— Ordonaţi.</p>
                  <p rend="justify">— Ce-i cu florile astea de-aci?</p>
                  <p rend="justify">Pe un pat, un braţ mare de flori de câmp: sânziene, margarete, cicoare, romaniţa, garoafe sălbatice.</p>
                  <p rend="justify">— Iertaţi, domnu locotenent… N-am ştiut că veniţi îndată… Nişte flori ale mele…</p>
                  <p rend="justify">Omir ia braţul de flori şi-l duce la el, în tindă. În urmă a rămas un miros de fân cosit pe care Radu Comşa îl respiră cu amintiri împâclite de copil, când hoinărea aproape săl-batic în poienile din sat.</p>
                  <p rend="justify">Afară, Catrinel trece pe poteca de la fântână, hărăţind căţelul fumuriu. Are şi ea o floare de câmp, în păr, la ureche.</p>
                  <p rend="justify">Se aud tunurile, în răstimpuri, departe. Dar nimeni nu le dă ascultare aci.</p>
                  <p rend="justify">Radu Comşa îşi înfăşoară săpunul, prosopul şi pieptenele; la poartă, îl aşteaptă locotenentul Ghenea să meargă împreună la scăldat. Catrinel a intrat în pământ. Numai căţelul latră şi scormone cu laba într-o uşă închisă.</p>
                  <p rend="justify">Locul de baie e la marginea satului; soldaţii au adâncit albia mutând bolovanii, ridicând un zăgaz de lemne, prund şi pietre, ca o savantă construcţie de castori. În sus, locul pentru ofiţeri; în jos, alt baraj unde se îmbăiază soldaţii, şi dincolo, vadul unde se adapă caii şi se spală căruţele.</p>
                  <p rend="justify">Apa e rece ca gheaţa şi limpede de se văd pietrele din fund, ca şi cum n-ar fi cărat niciodată cadavre în putreziciune. Curge dintre munţii ocupaţi de duşman şi, în clipotul sprinten din prunduri, pare că-şi şopteşte, singură, ceva sperios şi tăinuit, de acolo.</p>
                  <p rend="justify">Câteva tufe de mladă în pietre ţin loc de cabine de dezbrăcat. E şi căpitanul Ionescu şi maiorul cu apendicele olfactiv lung şi dezolat şi Stelian Minea care şi-a uitat ochelarii pe nas şi trebuie să se întoarcă în pielea goală, păşind cu strâmbături ridicole pe crestele bolovanilor, ca să-i pună pe o piatră lată.</p>
                  <p rend="justify">— Ce-ţi face rana, Minea? întrebă locotenentul Ghenea.</p>
                  <p rend="justify">Rana lui Stelian Minea e vindecată de mult, a rămas numai cicatricea albă cu şuviţe, în braţ.</p>
                  <p rend="justify">Dar glonţul a atins nervul, trei degete nu se pot mişca, au rămas strânse, ca şi cum ar păstra, între ele şi podul palmei, ceva ascuns, un ban ori o medalie.</p>
                  <p rend="justify">Stelian Minea îşi priveşte mâna slabă, fără muşchi, ca o mână de femeie descărnată.</p>
                  <p rend="justify">A scăpat uşor.</p>
                  <p rend="justify">Pentru interpretarea lui Bergson nu are numaidecât nevoie de degete agile la mâna stângă.</p>
                  <p rend="justify">Dar căpitanul Ionescu pufneşte cu o strâmbătură a buzei de jos:</p>
                  <p rend="justify">— Rană? Minea şi rană? Ce e aia rană?</p>
                  <p rend="justify">Într-adevăr, căpitanul Ionescu e purtătorul unei răni fenomen, cercetată ca un caz rar de medici şi subiectul unei dări de seamă pe care o prepară un chirurg francez. Glonţul a pătruns în piept prin faţă, a ieşit pe dincolo, s-a abătut din drum prin piele şi, mergând între piele şi muşchi, a parcurs toată lungimea braţului oprindu-se la încheietura unui deget; glonţul a fost extras, căpitanul Ionescu a scăpat intact; după o lună era în picioare.</p>
                  <p rend="justify">— Ce e aia rană? Mi-a luat trei fotografii maiorul Narpoix şi o schemă… Are să facă o planşă!</p>
                  <p rend="justify">— O să ajungeţi la Academia de Medicină din Paris, domnule căpitan! declară, cu ipocrită invidie, locotenentul Ghenea.</p>
                  <p rend="justify">Căpitanul Ionescu îşi împătureşte hainele cu o mişcare dispreţuitoare din cap: „Dar ce? Ca voi!”</p>
                  <p rend="justify">Singur, pe un bolovan, sublocotenentul Bogdan Cernegură de la a cincea, înalt, frumos şi în poziţia meditativă a Gânditorului lui Rodin, a uitat unde se află şi că e gol. Îşi aminteşte şi se scutură de gânduri ca de-un giulgiu nevăzut, zvârlindu-se în apă.</p>
                  <p rend="justify">Radu Comşa priveşte la trupurile goale de aci şi la cele mai de departe ale soldaţilor, neputându-şi alunga obsesia că această carne albă, atâtea trupuri înfăţişând misterioasa minune a vieţii, pot fi mâine, printr-o singură explozie de proiectil, prefăcute în carne sfârticată, amestecată cu pă-mânt; dezgustătoare pachete de măruntaie acăţate în sârmele cu ghimpi, pe care bonzăie muştele.</p>
                  <p rend="justify">Locotenentul Ghenea, musculos ca un luptător, ridică lespezi de piatră, aruncă bucăţi late ca un disc în apa care împroaşcă jerbe reci, peste trupul maiorului cocoţat pe bolovanul rotund.</p>
                  <p rend="justify">— Ghenea, încetează odată! Ştii că nu pot suferi apa rece…</p>
                  <p rend="justify">— Domnule maior, vreau să vă dau eu curaj dacă n-aveţi. În apă, ca la atac! Nu trebuie să te gândeşti mult… Nici să te vâri în detaliu, întâi un picior, pe urmă altul, ca femeile! Deodată, bâldâbâc, aşa!</p>
                  <p rend="justify">Ghenea îşi dădu drumul de pe marginea zăgazului în ochiul de apă care-i ajunge până la gât, înoată, pufneşte, face planşe, se scufundă şi apare mai departe; arată cum se înoată iepureşte, broşteşte, câineşte, voiniceşte, înotul marinăresc; toate năzdrăvăniile de copil crescut aproape de malul Moldovei.</p>
                  <p rend="justify">Încearcă şi Stelian Minea să se apropie de fundul mai adânc, unde-i ajunge apa până la bărbie. Înaintează, în chicote fricoase de femeie, ridicând braţele subţiri deasupra capului, căutând din când în când cu ochii miopi spre mal, ca şi cum pământul ar putea să se îndepărteze singur şi să devină inaccesibil ţărm de ocean.</p>
                  <p rend="justify">Ghenea se scufundă pe sub apă, îl ajunge şi îl răstoarnă de picioare, apoi sare pe parapetul de piatră, râzând de zbaterea neîndemânatică şi disperată a comentatorului lui Bergson. Îl îndeamnă strigând pe veşnica melodie:</p>
                  <p rend="justify">Dar după una: două-trei-patru-cinci-şase-şapte-saptămâni, A început, a început a daaa din mâini…</p>
                  <p rend="justify">Când a sfârşit, îşi şterse trupul stacojiu de frig cu un prosop aspru şi declară, cu o poftă care face să-i lase gura apă:</p>
                  <p rend="justify">— Acum o gustare şi-o ţuică la tata Pleşea plătesc toate paralele! Comşa, îl luăm şi pe Minea, scăpăm de tipi şi-o ştergem.</p>
                  <p rend="justify">Radu Comşa a fost pe rând: domnule locotenent, locotenent Comşa, locotenente, acum a devenit simplu Comşa, pentru cei câţiva camarazi cu care apropierea s-a făcut fără să ştie cum, dintr-o alegere de la sine. Dar Comşa nu vrea acum să se încălzească cu o gustare şi o ţuică la tata Pleşea; vine mai târziu, vrea să vadă cimitirul care e aici aproape, deasupra ţărmului.</p>
                  <p rend="justify">Porneşte singur.</p>
                  <p rend="justify">Sunt două cimitire.</p>
                  <p rend="justify">Cimitirul cel vechi al satului de lângă biserica veche, după cireşii bătrâni, unde crucile negre şi putrede apar printre crengi şi verdeaţă. Acolo, morţii s-au adunat pe încetul; în locuri libere, între morminte, iarba e înaltă, grasă şi înflorită. Zboară albine, dorm fluturi în flori, e sfârâit de lăcuste.</p>
                  <p rend="justify">Celălalt cimitir nou, după gardul de sârmă ghimpată, e numai un şirag aliniat de movili galbene, cruci orânduite milităreşte, proaspete, cu inscripţii negre de păcură pe scândurile geluite. O disciplină rece domneşte aici; parcă o senzaţie de provizorat.</p>
                  <p rend="justify">S-ar spune că morţii de sub pământul galben, din care încă n-a mijit colţul de iarbă, nu sunt morţi definitiv; aşteaptă, când va pleca trupa, să-şi strângă şi ei echipamentul lor mortuar şi să pornească în urmă, ca o rezervă care şi-a făcut datoria, dar, la nevoie, poate sări să dea o mână de ajutor până la demobilizarea generală, când se vor risipi şi dânşii la vetrele lor.</p>
                  <p rend="justify">Această impresie o simţea Radu Comşa şi nu se putea deprinde cu gândul că acei de sub sutele de cruci aliniate sunt morţi pentru totdeauna şi că acolo e marele, ultim mister.</p>
                  <p rend="justify">Cimitirul avea podeţ cu rezemătoare de mesteacăn; drumuşoarele erau plivite; dincolo, loc liber pentru cei care aveau să vină; era un cimitir model. La unele cruci se aflau cununi de brad uscate; cetina ruginită se scuturase pe lutul crăpat. Citi inscripţia. În urmă, multe cruci fără nume… Multă oştire care-a încăput straniu pe un loc atât de strâmt! Aici, când războiul va sfârşi, vor veni să îngenunche toţi, şi copiii copiilor tuturor.</p>
                  <p rend="justify">Pe-o groapă, un braţ proaspăt de flori de câmp. Tăblia purta numele: Sublocotenentul Ion Vântu, căzut pentru patrie. Câteva cifre neciteţe. Îşi aminti braţul de flori de pe patul lui, lăsat de soldatul Omir. Îl recunoscu. Pentru aceasta aşadar îl adusese! Soldatul Omir n-a mai fost în acea clipă numai un număr de matricolă, ordonanţa care-l plictisea cu maniile lui de fată bătrână. Şi nici sublocotenentul Ion Vântu, un mort indiferent, la care se gândea ostil, fiindcă trebuia să-i suporte ticurile din viaţă…</p>
                  <p rend="justify">În vale, pe fundul pârăului, soldaţii goi se alungau cu strigăte şi împroşcături de apă. Pielea aibă şi umedă strălucea în soare.</p>
                  <p rend="justify">La cotul râului, unde e moara, alţii, tot dezbrăcaţi şi călări, scăldau caii.</p>
                  <p rend="justify">Niciunul nu-şi ridica ochii spre cimitirul de aici.</p>
                  <p rend="justify">Nu-şi aminteau că există, că îi aşteaptă. Numai aşa viaţa mai putea fi încă trăită, cu această teribilă putere de-a uita.</p>
                  <p rend="justify">Soarele se înclina spre culmile crestate de brad. Pe şosea, un şir de căruţe stâmea nori de colb în care tremurau razele jucăuşe.</p>
                  <p rend="justify">Radu Comşa coborî spre sat, pe drumeagul dintre tufele de corn.</p>
                  <p rend="justify">Rar şi foarte departe, lovituri de tun se îngânau în răstimpuri, ca şi cum gurile de bronz, obosite, îşi împlineau numai o datorie plicticoasă să menţină, pe sutele de kilometri de front, focul aprins.</p>
                  <p rend="justify">Dar cerul era calm, munţii neclintiţi; o clipă realitatea apropiată a războiului păru inadmisibilă.</p>
                  <p rend="justify">La căpitanul Pleşea, masa de cărţi se încinsese în toi. Un ofiţer străin dădea banc cu cărţi noi. Tata Pleşea căpă-tase de la un rus, în schimbul unei sticle de spirt, o nouă rezervă de conserve de peşte şi acum îşi înfrupta copiii, purtând de grijă să nu rămână niciunul urgisit.</p>
                  <p rend="justify">Locotenentul Ghenea, dezbrăcat de tunică şi asudat, nu mai avea nevoie de ţuică şi de gustări ca să se încălzească.</p>
                  <p rend="justify">Intrase într-o serie neagră.</p>
                  <p rend="justify">Când aruncă şi ultimii bani şi-i pierdu, întoarse buzunările pe dos, cântând cu mutră amărâtă:</p>
                  <p rend="justify">A fost odată un mic copilaş, Ce nu ştia, ce nu ştia… căăărţi a jucaaaaa…</p>
                  <p rend="justify">Se ridică de la masă şi se întinse în fundul patului.</p>
                  <p rend="justify">— Aşaa, fraţilor! Fiindcă acum am scăpat de o grijă, adică de parale, putem deşerta în linişte un păhărel de ţuică şi altele de vin… Numaidecât trebuie să rămâi cu noi, Comşa! E ultima noapte! Mâine seară intrăm pe sector.</p>
                  <p rend="justify">A doua zi seara, regimentul se despărţi în pădure pe batalioane, aşteptând întunericul să înceapă schimbul.</p>
                  <p rend="justify">Radu Comşa puse întâia oară casca: metalul îi apăsă tâmplele. Nu era deprins cu urcuşul. Gâfâia pe drumul de cară, unde coborau bagajele ofiţerilor din celălalt batalion.</p>
                  <p rend="justify">Aerul umed mirosea a răşină şi a ierburi aromate. Numai pe crestele munţilor se vedeau câteodată, prin ochiurile de lumină, vârfurile de brad adunând cele din urmă raze.</p>
                  <p rend="justify">Soldaţii urcau tăcuţi. Toată după-amiaza făcuseră pregătirile într-o linişte neobişnuită, în care orice glas mai tare sunase fals şi scădea îndată. Ochii se întorceau fără voie spre zarea pădurii verde-albaslră. Amuţise şi cântecul copilaşului, trecut de obicei din gură în gură. Ofiţerii îşi supravegheau oamenii: strigau nume, întrebau ceva uitat.</p>
                  <p rend="justify">Un nor acoperi soarele. Noaptea grăbi vânătă, cuprinzând de jos în sus pădurea. Făcură un popas. Se aprinseră câteva ţigări. O pasăre de noapte îşi ascuţi glasul ca un fierăstrău.</p>
                  <p rend="justify">Când porniră, ordinul merse din gradat în gradat:</p>
                  <p rend="justify">— Gura şi ţigările! Şi nu tropăiţi ca la nuntă!</p>
                  <p rend="justify">Radu Comşa nu mai vedea unde călca. Se împiedica în bolovani, picioarele se scufundau în scorburi putrede.</p>
                  <p rend="justify">De sus începu să ţârâie ploaie măruntă. Un suflu de vânt aduse miros greu dinspre tranşee, spurcând văzduhul umed şi răşinat al pădurii. Un proiector, ca o coadă de cometă, mătură cerul, părea că pipăie, ca un deget de orb, undeva, la spate, o înălţime.</p>
                  <p rend="justify">Sunară, singuratice ca două exclamaţii în întuneric, două focuri de puşcă.</p>
                  <p rend="justify">Apoi iarăşi fu tăcere. Lumina cretoasă a proiectorului se plecă încet până dispăru, ca şi cum şi-ar fi întors strălucirea dincolo, spre cealaltă faţă a planetei.</p>
                  <p rend="justify">În beznă, atingerea armelor suna surd; ploaia se înteţi. O rachetă se înălţă ca un meteor, explodă sus o limbă gălbuie dureroasă care aprinse toată pădurea. Şi alte rachete roşii şi verzi inundară cerul cu lumina lor ireală şi festivă, mai departe, după alte culmi.</p>
                  <p rend="justify">Încă un popas. În întunericul mai nepătruns pentru ochii dilataţi de adineaori, nu se mai vedea înaintea mâinii.</p>
                  <p rend="justify">— Domnu locotenent Comşa? Vedeţi mai în urmă! Aici e domnul locotenent Comşa!</p>
                  <p rend="justify">Cineva îl căută bijbâind prin întuneric…</p>
                  <p rend="justify">O ţigară lumină numai buzele arse, o porţiune de bărbie şi nările, dintr-o figură incompletă, apoi ţigara luată din gură cobori. Curb, luminând numai degetele care o ţineau, ca într-un mic glob de serbare veneţiană.</p>
                  <p rend="justify">— Îmi dai voie? Locotenentul Velea, de la întâia…</p>
                  <p rend="justify">— Comşa!</p>
                  <p rend="justify">Îşi strânseră mâinile prin întuneric, fără să-şi vadă chipurile.</p>
                  <p rend="justify">— Nu cunoaşteţi încă sectorul? Să vă las moştenirea în primire… Pe aici. Nu, la stânga! Dă-mi mai bine mâna!</p>
                  <p rend="justify">Mâna camaradului necunoscut îl prinse, caldă şi omenească, târându-l în noaptea opacă, unde nu se vedea înainte la o întindere de braţ.</p>
               </div>
               <div type="div3">
                  <head>CUPRINS:/x/</head>
                  <p rend="justify">CARTEA A DOUA (Continuare)</p>
                  <p rend="justify">III. Pe cer s-a arătat un semn mare 5</p>
                  <p rend="justify">IV. În întuneric se află lumină 47</p>
                  <p rend="justify">V. Ca să fii tare, fii singur 92</p>
                  <p rend="justify">CARTEA A TREIA.</p>
                  <p rend="justify">I. Trăiască România Mare! 141</p>
                  <p rend="justify">II. Fierul, fonta şi oţelul 172</p>
                  <p rend="justify">III. Strigoii 211</p>
                  <p rend="justify">IV. Întoarcerea unde au fost jurămintele 233</p>
                  <p rend="justify">Epilog. Lângă Lacul Negru, Asfaltit 278</p>
                  <p rend="justify">REPERE ISTORICO-LITERARE.</p>
                  <p rend="justify">Pompiliu Constantinescu: 315; Al. A. Philippide: 317; Izabela Sadoveanu: 320; Cezar Petrescu: 322; Perpessicius: 323; E. Lovinescu: 329; G. Călinescu: 331; Tudor Vianu: 334; Mihai Gafiţa: 336; Ov. S. Crohmălniceanu: 343; Ion Rotaru: 346; Ion Bălu: 348; Nicolae Manolescu: 351; Al. Piru: 354.</p>
               </div>
               <div type="div3">
                  <head>Capitolul III.<lb/>         PE CER S-A ARĂTAT UN SEMN MARE.</head>
                  <p rend="justify">Locotenentul Ghenea vorbea întins cu faţa în sus, cu mâinile încrucişate sub cap.</p>
                  <p rend="justify">Deasupra lui, sub bârnele de stejar ale bordeiului subpă-mântean, o gazorniţă ofticoasă afuma lemnul şi adunase un roi de musculiţe nocturne.</p>
                  <p rend="justify">— Ceea ce nu poţi să scoţi din năravul soldatului e focul! Cum îţi scapă din ochi, noaptea, îl şi vezi apărând triumfal cu un braţ de vreascuri. Suflă în tăciune până îi plesneşte coşul pieptului şi, când au început să joace flăcările, se chinceşte roată, cu cea mai mare fericire… Dacă sunt mai mulţi, stau la cislă! Dacă e singur, scormoneşte cu un gătej în cenuşă, până îl apucă miezul nopţii… Neam de ciobani şi de cărăuşi! Fără foc, i se pare că nu mai sfârşeşte noaptea. Degeaba pedepse, ordine, şi degeaba-l iau la ţintă santinelele din tranşeele inamicului! O zi-două, se astâm-pără… Pe urmă iar începe! Cel puţin acum s-au mai învă-ţat minte… Îl aprind la câteva sute de metri, după un adăpost, înăbuşit. Uite, Comşa, pariez că o să găsim un foc la „Casa Neamţului”! Ia-ţi casca şi să mergem. Nu pui pariu? Ştiu! Eşti un om sobru, fără nici un viciu… Dar tot să mergem!</p>
                  <p rend="justify">Locotenentul Ghenea sări în picioare, îmbumbându-şi nasturii şi luându-şi casca. Îşi trecu pe sub bărbie cureluşa şi ieşi din bordei, plecându-se să nu atingă pragul de sus.</p>
                  <p rend="justify">— Să le ducem şi puţină mahorcă băieţilor! se întoarse Comşa din uşă, alegând de pe poliţă un pachet cubic, enorm, de tutun rusesc, din rezerva depozitată înadins pentru soldaţi.</p>
                  <p rend="justify">— Vă pregătim un ceai pe când vă întoarceţi, domnu locotenent? întrebă Omir, petrecându-i din urmă câţiva paşi. Vă mai încălziţi oleacă înainte de culcare…</p>
                  <p rend="justify">— Pregăteşte! Dar să nu dea dracul să-mi fabrici iar o limonadă, c-o torn toată în capul Elegiei. Înţelesu-m-ai, Omir?</p>
                  <p rend="justify">— Şi pentru mine. Omir. Două! comandă locotenentul Ghenea. Dacă mai ai rom, două! Dacă n-ai, să scoţi din pământ!</p>
                  <p rend="justify">Noaptea era luminată şi înstelată. Lumina şi stelele clipeau însă numai sus. Aci, brazii ţineau umbra nepătrunsă lângă pământ. Picurase rouă pe frunzele late.</p>
                  <p rend="justify">O clipă se opriră s-asculte spre linia tranşeelor.</p>
                  <p rend="justify">Nu se auzea nici o suflare.</p>
                  <p rend="justify">S-ar fi spus că pădurea e pustie, fără picior de om, că toţi au părăsit şanţurile să lase codrul numai cu sunetele dintotdeauna, care şi ele fac parte din tăcere: clătinarea frunzelor, răsufletul apelor, chemări singuratice de sălbă-tăciuni.</p>
                  <p rend="justify">Dar aproape de tot, dintr-un capăt în altul, prelungite până la marginea mărilor, de la cercul polar până la tropice, ştiai că sunt şanţurile cu ţăruşi şi cu sârme, unde unii pe alţii se aşteaptă cu ochii trezi şi unde gurile de foc au amu-ţit. Numai ca să înceapă cu alte puteri odihnite.</p>
                  <p rend="justify">— Mă gândesc, spuse Ghenea ţinându-se de crengile joase de brad la coborâş, mă gândesc că peste munţii aceştia am mai trecut acum cinci ani, într-o excursie, cu liceul… Veneam de la Slănic spre Mânăstirea Caşin. Aci, unde mergem acum, la „Casa Neamţului”, era o gospodărie în miniatură. O căsuţă albă, acoperită cu olane roşii. Câţiva stupi. O grădi-nuţă cu flori… Un pădurar, pesemne neamţ de neamul lui, un om de treabă, ne-a desfăcut doi faguri şi o fetiţă bălană ne-a dat să bem apă rece într-un pahar brumat… Era un zumzet de albină, ca într-o istorioară patriarhală! Pe urmă am plecat mai departe. Acolo unde sunt ei, se află o stână. Ne-a apucat o ploaie grozavă. Am ajuns leoarcă, dar eram cei mai fericiţi absolvenţi de liceu din cele cinci con-tinente! Făcusem un cor… De pe vârf se vedea spre Ardeal, când s-a înseninat… Am dormit înveliţi cu pelerinele… Şi acum îmi stă mirosul de lână şi de zăr în nări, când îmi aduc aminte… Parcă n-am mai trăit tot noi vreodată viaţa aceea!</p>
                  <p rend="justify">— N-am fost niciodată prin locurile acestea… Doar la Slănic, câteva zile, acum doi ani…</p>
                  <p rend="justify">Radu Comşa nu continuă.</p>
                  <p rend="justify">Acum doi ani venise la Slănic cu automobilul lui Alexan-dru Vardaru, într-o excursie, cu el, cu Mihai şi cu Luminiţa. Atunci a cunoscut-o el mai bine. De atunci poate a început, fără să-şi lămurească bine, iubirea lor.</p>
                  <p rend="justify">Astăzi vilele Slănicului sunt sub tunurile germane; figura Luminiţei nu şi-o mai poate aminti întreagă; apare numai şiragul dinţilor albi când hohoteşte, sau numai un gest: clătinarea părului tuns, mişcarea când se ridicase în vârful picioarelor să-i ducă braţul după gât, la despărţire, în gara Iaşilor, murdară şi populată de o gloată lărmuitoare ca un azil de mizerie.</p>
                  <p rend="justify">Iar el, cu mâinile sprijinite în scoarţa brazilor care-i lasă în palmă urme cleioase de răşină, coboară priporul repede, în noaptea luminată numai de scânteierea măruntă a stelelor.</p>
                  <p rend="justify">— Păşim mai încet, să-i surprindem asupra faptului…, şopti locotenentul Ghenea, oprindu-se şi mirosind câteva frunze de mentă mototolite între degete.</p>
                  <p rend="justify">Din „Casa Neamţului”, crescută acolo pe vremea când pădurile acestor munţi hrăneau cherestelele din vale, mai rămăsese un perete pe jumătate surpat şi hogeagurile în picioare, după luptele de astă-iarnă. Gospodăria în minia-tură era numai movile de moloz, cărămidă, ţiglă pisată şi cenuşa din gura sobelor.</p>
                  <p rend="justify">Dar acolo unde a fost grădina cu flori, din rădăcinile şi seminţele scuturate de anul trecut, răsăriseră şi în vara aceasta flori pe jumătate sălbătăcite, iar straturile de legume îmburuienite durau încă. Soldaţii se adunau după ruina pereţilor cu spatele întors spre linia frontului: astfel lumina focului era apărată şi toţi păstrau iluzia că se află lângă amintirea unui locaş omenesc.</p>
                  <p rend="justify">Flacăra juca pe zidul alb; umbrele se înălţau şi scădeau diforme.</p>
                  <p rend="justify">Erau şase soldaţi în jurul focului, pe scăunaşe improvizate din pietre şi cărămizi.</p>
                  <p rend="justify">Vorbea numai unul şi ceilalţi priveau în cărbuni.</p>
                  <p rend="justify">— Era unu la noi, unul moş Vasile Pohrib…</p>
                  <p rend="justify">Când sunară paşii, toţi ochii se întoarseră cu tresărire, scormonind întunericul, în încruntarea cu care întotdeauna privirea orbită de lumină cearcă să pătrundă bezna.</p>
                  <p rend="justify">— Care e acolo?</p>
                  <p rend="justify">Şi îndată, mai încet:</p>
                  <p rend="justify">— Îs doi domni ofiţeri…</p>
                  <p rend="justify">Săriră cu toţii în picioare.</p>
                  <p rend="justify">— Ce-i, Morarule? făcu prietenos locotenentul Ghenea, înaintând în bătaia luminii. Bună seara, băieţi! Ei, ce-i cu moş Vasile Pohrib?</p>
                  <p rend="justify">— Ia, nişte istorii de-ale noastre, domnu locotenent! Povestea Mucenicu ista, despre un semn care i s-a arătat lui, şi le spuneam şi eu că era în sat la noi, unu moş Vasile Pohrib, un solomonar…</p>
                  <p rend="justify">— Ce? Şi tu eşti aici, Mucenicule?</p>
                  <p rend="justify">— De, domnu locotenent… rosti moale soldatul.</p>
                  <p rend="justify">— Alunci, după cum văd eu, e rost să visăm urât la noapte… Are să ne scoată Mucenicu aista din minţi cu arătările lui! Ia să ne faceţi loc, băieţi, şi să ne spună întâi Mucenicu ce-i cu semnul care i s-a arătat lui? Pe urmă, om afla şi întâmplările lui moş Vasile Pohrib, solomonarul… Staţi jos, băieţi!</p>
                  <p rend="justify">Soldaţii făcură roată la loc, în jurul focului, după ce se aşezară ofiţerii.</p>
                  <p rend="justify">Unul răscoli cărbunii şi flacăra ţâşni împroşcând scântei şi aromind miros de răşină arsă.</p>
                  <p rend="justify">— Ei, Mucenicule?</p>
                  <p rend="justify">Soldatul Mucenicu urmărea cu ochii plecaţi băţul camaradului înviind jeraticul.</p>
                  <p rend="justify">Avea un fel de surâs fricos şi trist, uitat pe faţa smeadă, cu umerii obrajilor osoşi luminaţi de jos în sus, de flacăra galbenă.</p>
                  <p rend="justify">— Îi vine greu să povestească, domnu locotenent! rosti soldatul cu băţul, aruncându-l în foc după ce-a isprăvit. Are şi dreptate… Cine să-l mai asculte, dacă nu are omu o ţigară de tiutiun?</p>
                  <p rend="justify">— Mă, Bocăneţ, mă! Cu obrăznicia ta, numai cei de colo, de peste drum, au să-ţi vină de hac! profeţi Ghenea.</p>
                  <p rend="justify">—  Eh! Domnu locotenent! Obraznicu tot mai trage din când în când câte-un fum de tiutiun… Cumintele n-are decât s-aştepte să-i deie itindenţa, până i s-or lungi urechile…</p>
                  <p rend="justify">Radu Comşa scoase pachetul de tutun şi îl întinse soldatului Mucenicu.</p>
                  <p rend="justify">— Să trăiţi, domnu locotenent, nu fumez…</p>
                  <p rend="justify">— Nu fumează, domnule locotenent! se grăbi Bocăneţ să întărească, râzând cu toată figura lui de tătar şi apucând pachetul. Nu fumează, nu bea, nu suduie! El numai se roagă pentru noi, păcătoşii, care fumăm, suduim şi bem, şi are să ne aştepte muncile iadului până în vacul vacului…</p>
                  <p rend="justify">Vorbind, Bocăneţ desfăcu pachetul, mirosi tutunul dând din cap în semn de aprobare, îl trecu din mână în mână.</p>
                  <p rend="justify">Toţi răsuciră cu sfinţenie, apăsând cu arătătorul să iasă ţigara groasă şi îndesată.</p>
                  <p rend="justify">— Ei, Mucenicule? întrebă a doua oară Ghenea. Ce-i cu năzdrăvăniile tale?</p>
                  <p rend="justify">Soldatul Mucenicu ridică ochii negri şi lucioşi, mistuiţi de arşiţă, şi vorbi cu blândeţe:</p>
                  <p rend="justify">— Domnule locotenent, eu nu spun nici o năzdrăvănie… Eu am văzut un semn mare şi urât şi-am înţeles că de-acuma s-apropie capătul… Eu am mai tălmăcit semne de-aieste, dară mai slabe, în anu o mie nouă sute şapte, de eram atunci leat nou-nouţ. Le-am spus atunci unora şi altora, că ne-aşteaptă vărsare de sânge, şi vărsare de sânge a fost. Crezutu-m-a cineva? Ferit-a sfântul! Au râs şi m-au făcut de ocară, până ce semnele s-au adeverit. Aşa ş-acuma! Aiştea stau şi râd şi suduie şi beau tutun şi nici nu le pasă, fiindcă diavolul, când vrea să-l piardă pe om, întâi minţile i le ia… Da eu pot zice că de-acurna-i capătul şi să ne pregătim, dacă s-a arătat semnul despre care scrie şi-n carte…</p>
                  <p rend="justify">—  Bine, Mucenicule! îl îndemnă locotenentul Ghenea, trăgând cu poftă din ţigară, ca unul care nu se prea sinchisea de judecata viitoare şi de muncile iadului. Nouă nu ni se arată semne, tocmai fiindcă fumăm, bem şi suduim! Dumnezeu şi-a întors faţa de la noi şi ne lasă în ticăloşiile noastre şi-n pierzare… Dar de aceea mai mult, Mucenicule, ai datoria să-i îndrepţi pe cei rătăciţi de pe drumul cel rău şi să ne tălmăceşti semnele, care nouă nu ni se arată, măcar că Dumnezeu ne-a dat ochi să vedem şi nu le vedem…</p>
                  <p rend="justify">— Domnule locotenent, eu ştiu că dumneavoastră rîdeţi. Sunteţi tânăr şi omului tânăr i se pare că se-ntinde viaţa înainte fără de sfârşit, ca marea… Şi atunci, îşi uită el sufletul, şi în sufletul lui năpădesc buruienile şi pălămida, ca în grădina neamţului istuia, săracu, rămasă de izbelişte.</p>
                  <p rend="justify">Locotenentul Ghenea nu râse, cu ochii îngânduraţi privind, peste capete, în negrul pădurii.</p>
                  <p rend="justify">Pe urmă făcu un semn cu mâna, alungând un gând supărător şi trase mai adânc din ţigară.</p>
                  <p rend="justify">—  Domnul locotenent Ghenea nu râde. Vrea numai, ca şi mine, să afle! interveni Comşa.</p>
                  <p rend="justify">Soldatul Mucenicu împinse cu talpa bocancului un cărbune sărit alături de foc.</p>
                  <p rend="justify">Vorbi cu alt glas:</p>
                  <p rend="justify">— Domnu locotenent Ghenea şi domnu locotenent Comşa, cele ce vorbesc eu oamenilor aistora sunt numai lucruri ieşite dintr-o minte proastă… Dumneavoastră aveţi învăţătură de şcoli nalte şi n-aveţi ce afla de la un netrebnic ca mine… Eu nu m-am învrednicit să capăt altă învăţătură de carte decât atâta cât îi trebuie omului ca să afle învăţătura cea bună din sfintele cărţi… Dară şi sfinţii părinţi au spus că Dumnezeu, atunci când vrea să vorbească oamenilor, îşi alege mai deseori gura celui mai păcătos dintre toţi, fiindcă şi învăţăturile Domnului n-au fost scrise pe table de piatră, ci pe table de carne şi anume pe inimi… Eu nu ştiu dacă am înţeles bine semnul, dară ochii mei l-au văzut! Şi de două zile şi de două nopţi mă tot gândesc eu, şi carnea pe mine se crâncenează, fiindcă văd că stă aproape sfârşitul înfricoşat pe care l-au vestit cartea cu şapte peceţi, iară sufletul meu se bucură cu toate aieste, fiindcă am înţeles eu că se apropie domnia lui Dumnezeu şi a mielului…</p>
                  <p rend="justify">— Bine, Mucenicule! vorbi cu nerăbdare locotenentul Ghenea, îndepărtându-şi genunchii dogoriţi. Aceste sunt tălmăcirile tale! Ca să le înţelegem mai bine, spune-ne mai întâi cum a fost semnul…</p>
                  <p rend="justify">— Domnu locotenent Ghenea şi domnu locotenent Comşa, să vă spun… Alaltăieri seara, când am intrat pe sector, am căzut de santinelă. Ştiţi dumneavoastră că ploua mărunt ca toamna… Stam eu şi-mi trudeam ochii să văd încolo, spre şanţurile lor. Şi-mi treceau fel de fel de gânduri prin mintea mea proastă… Că acasă a început al doilea prăşit de păpuşoi… Că n-or fi avut pe cine să pună la coasă, fiindcă au rămas numai femeile şi moşnegii becisnici… Îmi aduceam eu aminte de anul nouă sute şapte, când eram răcrut şi am primit poruncă să tragem cu arma în părinţii noştri… Pe urmă, mă gândeam eu cum are să sfârşească toată năprazna asta nouă, de-a doua. Să ne întoarcem odată pe la necazurile noastre. Şi mă uitam înainte în ploaie şi mi-a venit aşa un gând ca un fel de jale. Pentru atâta lume care în loc să-şi caute de sărăcia ei şi să se roage pentru izbăvirea sufletului, s-a încontrat şi nu mai ştie de casă, nici de nevastă şi de copii, şi nici de poruncile Domnului, numai stau în şanţuri şi pândesc să se ucidă unul pe altul… Drept să vorbesc, parcă nici pentru nemţii aceia şi pe unguri nu mai simţeam atâta duşmănie, nici pentru dânşii, nici pe toate seminţiile care s-au ridicat cu gând vrăjmaş împotriva legii noastre… N-au şi dânşii casele lor? N-au şi dânşii neveste şi copii, n-au şi ei necazuri, vai de mama lor? Şi mă gândeam eu la cei de ne cad prizonieri, că-s slabi şi jigăriţi ca mâţele-n post, şi dacă le dai o bucată de pâine nu le vine să creadă şi se uită cu nişte ochi, aşa, domnu locotenent Comşa şi domnu locotenent Ghenea, de te prinde un fel de milă, că-i tot om şi prizonierul… Şi mă gândeam că poate şi la dânşii nu este cine să iasă la coasă şi mulţi au prunci pe care nu i-au văzut şi i-au uitat, aşa cum nu ni i-am mai văzut nici noi şi ne-au uitat şi pe noi copiii de-acasă… Şi atunci am simţit eu aşa o căldură şi am înţeles că se întâmplă o minune! Ci numai s-a deschis peste şanţurile lor o lumină mare, şi în lumină a răsărit o pasăre cât trei biserici una peste alta, cu un cap de lăcustă şi cu gheare de fier şi aripile erau deschise ca la un hultan care se repede; dară pasărea nu se răpezea, ci numai sta împietrită pe marginea şanţului şi ochii priveau de toate părţile, şi pe frunte stătea scris nume de hulă şi şapte coarne, cumu-s coarnele culbecilor, creşteau şi scădeau, şi în pliscul de oţel încârjoiat spânzurau inimi de oameni şi mâini de copii nevinovaţi, şi curgea sângele şi ieşeau fulgere şi fum negru de smoală… Iară mie-mi bătea inima să spargă coşul pieptului, că m-a ales Înalt prea bunul să văd asemenea semn! Şi lumina, după un timp, a început a se întuneca şi-au rămas numai ochii de foc, şi pe urmă s-a stins şi aceea, şi pasărea urâtă nu s-a mai văzut, dară am ştiut că nu s-a dus de acolo, că se uită cu ochii ei mulţi în toate părţile şi din cioc îi spânzură inimi de om şi mâini de copil neprihănit, şi nimica din ce facem noi nu-i scapă ochilor, ci numai stă să-i vie alte inimi de oameni şi alţi copii… Şi-am aşteptat eu din ceruri un glas tare ca să strige oamenilor adevărul cel cumplit şi chemarea la scaunul dreptului judecător, dar nici un glas n-a coborât şi pe cer era numai întuneric ca în cel din urmă iad, şi numai ploaie ţârâită de toamnă… Şi-am înţeles eu că ceasul încă n-a venit, fiindcă nesăţioasa pasăre mai cere sânge şi inimi, dară că ceasul acela se apropie şi n-are să mai treacă o vreme, vremi şi jumătatea unei vremi, până când adevărul şi judecata ziditorului are să răspundă în sămânţa copiilor noştri şi în toate făpturile vii… Şi atunci are să se verse cele şapte potire cu mânia ziditorului pentru fărădelegile noastre, şi răni mai grele ca cele de moarte au să lovească pe oameni, şi marea are să se facă putredă ca sângele de mort, şi are să se verse un potir de mânie în soare şi soarele are să se facă negru, cumu-i un ghem de lână pârlit, şi au să se bată munţii în capete şi să se usuce izvoarele şi peştii să se sfârlogească pe uscat şi din gura prorocilor mincinoşi au să iasă duhurile necurate ca nişte broaşte… Şi ploaia de sus curgea mocnit şi m-a prins aşa o scârbă, care mi-a fiert inima când m-am gândit că atâta amar de lume merge la peire ca turma de miei la înjunghiere fără să se pregăteacă la ceasul care s-apropie, şi vai de atâţia prunci care au să îndure pentru păcătoşenia noastră… Aceasta am văzut-o eu cu ochii mei şi am gândit-o eu cu mintea mea cea proastă, domnu locotenent Ghenea şi domnu locotenent Comşa, alaltăieri noapte şi iacă acum stăm şi vorbim şi oamenii aiştia râd, dară pasărea cea cu nume de hulă scris pe frunte stă acolo cu ghearele pe marginea şanţurilor şi ochii ei mulţi cată la noi şi ne văd şi noi n-o vedem şi dânsa ne-aşteaptă şi poate zice acum: „Iacă, Mucenicu aista prea multe spune vrute şi nevrute, şi mâine am să-i fac şi lui capătul, că mult a fost păcătos în viaţă”…</p>
                  <p rend="justify">Soldatul Mucenicu tăcu, uitându-se în focul acuma stins, numai cu câteva scânteieri, ca în vis, sub spuza sură şi fărâmiţată cum e părul de mort.</p>
                  <p rend="justify">Ceilalţi tăceau şi ei, cu gândul la arătarea de peste şan-ţuri, în care o clipă acum cu toţii credeau, fiindcă sufletele erau pregătite să creadă, iar de jur împrejur întunericul era negru, tainic şi plin de ameninţări.</p>
                  <p rend="justify">Un vreasc cu dop de răşină trosni, împroşcând cenuşa ca o castană coaptă.</p>
                  <p rend="justify">Toţi au tresărit şi s-au scuturat de-un fior; fiindcă noaptea se făcuse rece şi umedă.</p>
                  <p rend="justify">Apoi ochii se răsuciră la răsărit. O lumină albăstrie şi dulce cheamă privirile spre vârful brazilor din marginea poienii. Niciunul nu spunea că se afla pregătit, fără mirare acum, să vadă semnul lui Mucenicu, urât şi cu nume de hulă scris pe frunte, dacă s-ar fi arătat aievea peste vârfuri, ca o dihanie apocaliptică, întoarsă din veacul dintâi.</p>
                  <p rend="justify">Dar lumina creştea peste brazi, lină şi rece, fără nici un semn înfricoşat…</p>
                  <p rend="justify">— Răsare luna! vorbi unul cu uşurare şi toţi se mişcară din loc cu neastâmpăr, parcă scăpaseră dintr-o primejdie.</p>
                  <p rend="justify">— La noi, la câmp trebuie să fi răsărit de-un ceas de vreme! rosti altul. Când eram băietani, iaca la ceasu aista plecam noi la scăldat, pe lună…</p>
                  <p rend="justify">Tăcu îndată, fiindcă îşi aminti că acolo, pe malul Siretului, acum e frontul; satul lui e sfărmat de rafalele tunuri-lor şi nimeni nu mai ştie unde s-au risipit oamenii.</p>
                  <p rend="justify">— Parcă nici nu-ţi vine să crezi, domnu locotenent, că tot luna asta răsare acolo unde-s nemţii! grăi soldatul Bocăneţ, a cărui gospodărie cu nevastă şi copii rămăsese dincolo, la inamic.</p>
                  <p rend="justify">Şi altul, îndată, glăsui un gând care-l muncea de mult:</p>
                  <p rend="justify">— Spune că ar fi ieşit porunca să ne deie pământ la noi toţi care-am luptat… Noi suntem în duşmănie cu primarele şi ne-o scris femeia epistolă că ne-a luat până şi giuncanii, şi i-o dat o bucată de hârtie galbenă pe dânşii; un belet… Ci, mă-ntreb, domnu locotenent, cum are să mai fie el o dreptate odată în ţară, chiar dac-ar ieşi porunci pe hârtie de la cei care-s mari şi tari în fruntea bucatelor, când mare şi tare-i în comună primarele, care ştie el numai de drepta-tea lui! Până la Dumnezeu te mănâncă sfinţii! Asta-i de când lumea…</p>
                  <p rend="justify">— Dacă ne-om întoarce acasă, care ne-om mai întoarce, n-om mai lăsa el să fie aşa cum a fost! hotărî soldatul Bocăneţ, trosnindu-şi degetele scurte şi privindu-şi pe urmă mâinile tari, ca pe nişte unelte de luptă sigure, cu care ştie că are să-şi facă dreptate singur, când va fi nevoie.</p>
                  <p rend="justify">— N-are să fie cum a fost, băieţi! întări locotenentul Ghenea. Când s-or sfârşi toate, dacă se va arăta nevoie, noi, ofiţerii, o să fim cei dintâi lângă voi… De asta să nu vă îndoiţi nici o clipă! Jumătate dintre noi suntem feciori ori nepoţi de clăcaşi. Am crescut în aceleaşi păsuri. Nu vor-besc, deci, numai pentru mine… Ştiu ce gândesc toţi camarazii…</p>
                  <p rend="justify">— Şi noi zicem, domnu locotenent! grăi soldatul cu juncanii rechiziţionaţi. Se cheamă că acuma la dumneavoastră ni-i toată nădejdea… Aţi îndurat cu noi toate năcazurile, ni ştiţi şi vă ştim. Dreptu-i că ne mai suduie un don'ofiţer, mai răcneşte la noi, că aşa cere, se cheamă, sărviciul! Până nu-l întăreşti oleacă, omu nu sâmte! Da dumneavoastră, domnii ofiţeri, ştiţi că ne-am făcut datoria fiecare cum ne-o agiutat puterile şi capul, iară cum or pierit unii or pierit şi ceilalţi… De aceea, şi noi zicem, când ne-om întoarce şi-om întâmpina iar prigoană şi scârbă, la dumneavoastră să venim ca la un părinte, să ne luminaţi şi să ne scăpaţi, ca pe unii care ne-aţi văzut la treabă, când alţii au stat de şi-au păzit osul…</p>
                  <p rend="justify">— Eah! Măi Stângaciule! clătină cu neîncredere din capul mic şi rotund soldatul Bocăneţ. Aieste ni le spun domnii ofiţeri acuma, că-s lângă noi şi îndură alăturea de noi. Le spun şi le cred, că multe gânduri bune pune omul la inimă în ceasul cel de cumpănă! Nu tot asemeni fost-a el şi în 1907, despre care pomenise mai adineaori Mucenicu, fiindcă am fost atuncea tot în companie cu el? Ce nu ni s-o spus şi ce n-am crezut? Aşişderea ş-amu… Vorbim. Ascultăm. Credem… Pe urmă, ne-om risipi pe la casele noastre, fiecare, şi domnii ofiţeri pe la casele dumnealor… Şi-om uita câte-or fost şi câte-or îndurat fiecare şi domnii ofiţeri au să fie nişte civili pe la treburile lor, cu slujbele lor, şi noi, ia, nişte ţărani proşti pe la plugurile noastre, cum am mai fost… Tu, măi Stângaciule, te-i întoarce iar la primarele tău, şi dacă te-o prigoni iară, cum te-au mai prigonit, te întreb eu pe tine, Stângaciule, să-mi spui tu acuma îndată, unde ai să-l mai găseşti pe domnu locotenent Ghenea şi pe domnu locotenent Comşa? Cine ştie pe unde, pe la Bucureşti şi prin alte târguri mari, să-ţi ajuture dumnealor ca să-ţi câştigi tu dreptate? Dreptatea, dacă nu eşti vrednic că ţi-o cauţi singur, slabă nădejde să vie şi să ţi-o deie alţii de-a gata! Mie-n sat mi-i ieşit buhu că-s colţos şi obraznic. Bine, rămâi eu colţos şi obraznic! Dară fiindcă-s colţos, jandarmul şi primarele mă lasă în plata Domnului, şi fiindcă-s obraznic, iaca, dacă am să îndrăznesc să cer lui domnu locotenent Comşa să mai scoată oleacă pacul cela de iarbă rusească, să mai duhănim o ţigară de tiutiun, domnu locotenent Comşa are să scoată frumos pacul din buzunaru dumisale şi ne-om înfrupta, măcar că spune: „Mare obraznic îi Bocăneţ aista, are dreptate domnu locotenent Ghenea!” Şi m-oi înfrupta nu numai eu, care-s obraznic, dar şi voi de pe de lături, care se cheamă că nu sunteţi obraznici şi trageţi numai folos de la obrăznicia altuia! Aiasta scrie şi în cele patru Evanghelii ale lui Mucenicu: „Cere şi ţi se va da”.</p>
                  <p rend="justify">Bocăneţ o luă înainte cu râsul şi râseră şi ceilalţi cu mare înveselire întinzând mâinile negre, bătătorite şi zgâriate, după pachetul cu tutun.</p>
                  <p rend="justify">Pe urmă, fumară cu toată luarea-aminte încordată la nesaţiul fumului sorbit până în adâncul plămânilor, cu o gravitate religioasă.</p>
                  <p rend="justify">Doi ochi sclipiră verzi şi fosforescenţi, în întunericul tufelor de ferigă.</p>
                  <p rend="justify">— Aiasta-i mâţa neamţului, săraca! Spuse Bocăneţ. Pis-pis! Na, pisica-pisica, pisss-pisss…</p>
                  <p rend="justify">Pisica mieună slab şi se apropie câţiva paşi, dar nu îndrăzni mai mult.</p>
                  <p rend="justify">— Are şi pui acuma: patru… Nişte adevărate sălbătă-ciuni, domnule locotenent! Mă întreb unde-o fi găsit lighioana motan, aici în pădurea asta! se miră soldatul Stângaciu.</p>
                  <p rend="justify">—  Aiasta să se-ntrebe Mucenicu, măi Stângaciule, că el îi sfânt. vorbi Bocăneţ. Mâţa, măi băiete, ca muierea… Parcă nevastă-ta, măcar că se plânge c-o rămas fără giuncani, dară dacă o văzut şi o văzut că tu de doi ani numai pe meleaguri umbli, crezi tu, măi băiete, că nu şi-o fi găsit şi dânsa un motan?</p>
                  <p rend="justify">Toţi izbucniră în râs la năzdrăvana închipuire a nevestei lui Stângaciu, care şi-a găsit un motan.</p>
                  <p rend="justify">Stângaciu scuipă amărât în foc, la un gând care până acum nu-i venise.</p>
                  <p rend="justify">Dar pisica nu se mişca. Sclipirile verzi priveau din întuneric la oameni, cu pornire să se apropie şi cu teamă de vietate pe jumătate sălbătăcită. Când se dărâmase casa, pisica fugise. Pe urmă, în primăvară, apăruse din cine ştie ce rătăciri, credincioasă ruinelor. Avea culcuşul puilor într-o gură de sobă. Noaptea vâna păsările adormite în cuiburi şi dădea târcoale zidurilor, ca singurul duh paznic al gospodăriei părăginite.</p>
                  <p rend="justify">Radu Comşa se ridică.</p>
                  <p rend="justify">— Haidem, Ghenea… Noapte bună, băieţi!</p>
                  <p rend="justify">— A fi ea bună noaptea, numai de ne-or lăsa boierii de peste drum în pace, domnule locotenent! Pregătesc dânşii ceva, de tac de atâta timp de vreme!</p>
                  <p rend="justify">Locotenentul Ghenea urcă alături, pe poteca în care luna vărsase tremurate ochiuri de lumină. Aerul era jilav, mirosul răşinei aspru.</p>
                  <p rend="justify">O pasăre deşteptată foşni din aripi şi piui somnoros.</p>
                  <p rend="justify">— Ce zici, Comşa, de arătările lui Mucenic? întrebă Ghenea într-un târziu, fără să mai surâdă a batjocură.</p>
                  <p rend="justify">— Încă o dovadă, dragă Ghenea, că fiecare caută după înţelegerea lui să găsească o interpretare acestor vremi neînţelese! Omul nu se resemnează numai să le suporte. Nici n-ar putea să le suporte… Mă întorc la ideea mea! Singura putere care ne ţine pe toţi aci e credinţa că ceva din lumea din care am plecat se va schimba când ne vom întoarce. Şi că are să fie şi în noi, înăuntru, ceva schimbat… Mucenicu vede izbăvirea lumii, după câte-a înţeles el confuz din Apocalipsă. Bocăneţ ori Stângaciu, puţină dreptate, pământ şi sfârşitul prigoanei din partea primarului; adică vechea obidă a plugarului român, care răsuflă în vreun 1907 oarecare. Eu, tu, Stelian Minea, Bogdan Cernegură, în alte imagini idealizate ale viitorului, după chipul şi asemănarea noastră… Dar nici unu nu se poate deprinde, cu ideea că totul va fi cum a mai fost!</p>
                  <p rend="justify">Ghenea se opri să răsufle.</p>
                  <p rend="justify">Undeva, porniră răzleţe focuri de armă. Se înteţiră un timp. Tăcură iar. Mai pocni departe un glonţ întârziat.</p>
                  <p rend="justify">Când din nou fu linişte deplină, Ghenea vorbi urcând:</p>
                  <p rend="justify">— Avem de-acum o mare datorie faţă de oamenii aceştia!</p>
                  <p rend="justify">— Într-adevăr, Ghenea? Poate datoria noastră cea mare are să înceapă numai după ce ne-om întoarce de aci… Dacă nu vom uita, cum se temea soldatul Bocăneţ şi cum au uitat alţii, în 1907!</p>
                  <p rend="justify">— Nu vom uita… a rostit Ghenea apăsat. Prea netrebnici am fi ca să uităm!</p>
                  <p rend="justify">— Nu vom uita! întări Radu Comşa la rândul său, ca un legământ.</p>
                  <p rend="justify">Şi amândoi urcară muntele în tăcerea ireală, cu vârful negru al brazilor scăldat de lumina albastră şi metalică a lunii, cu gândurile împovărate de grele hotărâri.</p>
                  <p rend="justify">Într-un loc, tranşeea e apropiată de şanţurile vrăjmaşe numai cu o sută de metri, atât cât ţine un gât de vale.</p>
                  <p rend="justify">Pe urmă, gardurile de sârmă se depărtează pe crestele culmilor, lăsând o spintecătură lărgită la mijloc, unde curge o aţă de pârâu.</p>
                  <p rend="justify">Din locuri apărate se poate zări de la unii la alţii. Cu binoclul priveliştea se apropie ca pe o scenă fantastică de teatru.</p>
                  <p rend="justify">Muntele din faţă e cu pădurea pe jumătate tăiată; a fost acolo un parchet; butucii răsturnaţi, roşii şi vineţi, putrezesc cu gloanţele înfipte în lemn. Alături însă, codrul ascunde şanţurile; brazii se văd în pâcla albastră ca în bruma de pe pieliţa prunelor.</p>
                  <p rend="justify">Ochiul ascuns priveşte încordat, să surprindă o mişcare.</p>
                  <p rend="justify">E numai o mare tăcere, cum sunt furnicarele cu aparenţă de părăsire deasupra, neclintite şi mute, unde ştii că dedesubt mişună în galerii, fără istov, oştirea de furnici.</p>
                  <p rend="justify">Plesneşte rar un foc de armă: un cap s-a mişcat undeva. Dar tăcerea e după aceea încă mai nefirească.</p>
                  <p rend="justify">Dimineaţa, o baterie reglează tirul. Munţii se umplu de ăuitul prăbuşirilor în văgăuni. Împroaşcă undeva un snop de pământ răscolit şi aşchii de stânci. Norii de fum se risipesc clătinaţi uşor de vânt, ca o pânză sură. În şanţuri, oamenii caută unii la alţii, cu priviri neliniştite, cu urechea atentă. Gradaţii trec cu buzele strânse. Răspunde altă lovitură de tun. Ghiuleaua a trecut pe deasupra, spintecând aerul ca o bucată de postav sfâşiată.</p>
                  <p rend="justify">Apoi iarăşi tăcerea se cască. Atacul nu e pentru astăzi.</p>
                  <p rend="justify">Oamenii mocnesc în şanţuri cu spatele rezemat în pământ şi cu genunchii la gură. Numără ceasurile lungi, până la mâncare.</p>
                  <p rend="justify">— Mă camarade, tu de colo! Ia trece-mi şi mie capătul, să-i trag numai un fum…</p>
                  <p rend="justify">Vestea vine de undeva – nu se ştie niciodată cine a adus-o întâi – obuzul a lovit doi de la compania a cincea. Aduceau apă… Unuia i-a scos maţele. Mitru a Vădanei, cel pe care-l chemau domnii ofiţeri să le cânte din frunză. Pe urmă, chiar unul care l-a dus pe targă povesteşte amănunte în vremea mâncării; ţine gamela numai cu o mână, cealaltă e încă plină de sânge omenesc.</p>
                  <p rend="justify">Dar nimeni nu se miră, nici nu se mai scârbeşte. Moartea şi-a pierdut misterul. Pe unul l-a ucis glonţul într-un anume loc ruşinos, când îşi făcea nevoile. Totuşi şi acela murise pentru ţară.</p>
                  <p rend="justify">Locotenentul Radu Comşa priveşte, de un sfert de oră, dincolo, cu lăcomie, din punctul cel mai apropiat, printre păienjenişul sârmelor cu ghimpi.</p>
                  <p rend="justify">Nu se vede nimic decât marginea de pământ a şanţului din faţă, ţăruşii şi împletiturile sârmei în care au rămas acăţate bucăţi de postav. Şi vine miros de excremente şi de putreziciune. Câteodată parcă se aud glasuri. Cineva a râs ori a răstit un ordin; nu se desluşeşte…</p>
                  <p rend="justify">Din locul acela, în noaptea de Paştele ortodox, desigur că s-au auzit până în tranşeele germane cântecele noastre pravoslavnice. N-a tras nimeni de la dânşii la noi. A fost un armistiţiu tacit, fiindcă tot aşa, din tranşeele noastre, n-a tras nimeni spre dânşii în noaptea Paştelui catolic.</p>
                  <p rend="justify">Câţiva de aici au aruncat pâini; nemţii au răspuns cu pachete de ţigări. Bocăneţ s-a ridicat în picioare pe muchea şanţului şi le-a strigat:</p>
                  <p rend="justify">— Christos a înviat, bre, nemţilor!</p>
                  <p rend="justify">— Adevărat, Kamerad! a răspuns de acolo un bavarez gros cât un ştiubei, înălţat şi el pe margine şi salutând înainte, la dreapta şi la stânga, cu casca.</p>
                  <p rend="justify">Pe urmă au intrat iar în borţile lor şi s-au aşteptat să se ucidă.</p>
                  <p rend="justify">Pe bavarezul acela gros l-a recunoscut Bocăneţ mai târziu, mort de opt zile şi intrat în putrezire, între şanţuri, după nişte hărţuieli fără urmare.</p>
                  <p rend="justify">Radu Comşa priveşte şi nu-şi poate desprinde ochii.</p>
                  <p rend="justify">Aşa sunt acum milioane şi milioane. Pe mii şi mii de kilometri. Aşteptându-se. Pândindu-se. Şi în alte locuri, de luni de zile n-a contenit focul, movilele de carne s-au grămădit pisate de tunuri, şi alţi oameni proaspeţi, dintr-o parte şi alta, n-au contenit să curgă din izvor nesecătuit.</p>
                  <p rend="justify">În munte se vad câţiva brazi rupţi de la mijloc. Spânzură fâşii albe de aşchii. Alţii, drepţi şi înalţi, despoiaţi de crengi, par colonade dintr-un templu prăbuşit.</p>
                  <p rend="justify">Ceva s-a mişcat?</p>
                  <p rend="justify">Parcă dintr-un punct, din ţarina şanţului din faţă, alţi ochi îl privesc, tot aşa, ţintă. Şi dacă într-adevăr e un om, ce gândeşte acela? Îl vede, şi ce gândeşte? De ce nu trage?</p>
                  <p rend="justify">— Degeaba vă uitaţi, domnu locotenent! Nu mişcă dânşii de-acolo. Să-i picuri cu ceară… Numai noaptea îi auzim cum cară şi se schimbă şi suduie în limba lor. Este unul care cântă din flaut! Tăcem toţi şi-l ascultăm… Iară când sfârşeşte, batem din palme şi strigăm: „Brava, neamţule!” Rid şi ei acolo şi răcnesc vorbe de-ale lor, în nemţeasca lor! Cine să-i înţeleagă ce spun? Până când într-o zi s-o sfârşi şi cu flautul lui, şi l-om arde c-o moacă la cap, că dacă-i inamic tot inamic rămâne!</p>
                  <p rend="justify">— Domnu locotenent, vă cheamă la telefon.</p>
                  <p rend="justify">În pâlnia telefonului se aude numai o sfârâitură continuă şi pocnituri metalice: sfrrr-sfrrr-pac-pac – sfrrr-sfrrr-pacpac…</p>
                  <p rend="justify">Atât a înţeles, întrerupt, printre bâzâitul firelor atinse:</p>
                  <p rend="justify">—  Mihai Vardaru… un ceas… alo! Un ceas… Aci Mihai Vardaru… Nu se aude? Alo… aşteaptă un ceas…</p>
                  <p rend="justify">Radu Comşa a aşteptat şi într-adevăr peste un ceas, Mihai Vardaru a apărut în bordei, cu casca pe ochi.</p>
                  <p rend="justify">— Am venit să te văd… Să-ţi aflu impresiile! rosti punând casca pe capătul patului. Sectorul nostru e aproape, trei kilometri în linie dreaptă, prin pădure… Am avut inspecţie de la corp, un colonel francez. Am ieşit minunat. Două zile n-a mai urlat Mugilă şi Orăcăilă al nostru! Aveţi un bordei foarte bun, văd că există şi cineva amator de gazete umoristice! îşi exprimă mirarea, plimbându-şi ochii pe perete, unde Omir, o dată purces pe cultul zeiţelor mitologice, bătuse în ţinte, ca o supremă rafinare artistică, foi ilustrate dintr-o revistă müncheneză aruncată de peste şanţuri.</p>
                  <p rend="justify">Mihai Vardaru vorbea repede, se ridica şi se aşeza iarăşi, întrebând fără să aştepte răspuns, aproape tot aşa cum vorbea Alexandru Vardaru.</p>
                  <p rend="justify">Dar sub graba cuvintelor, se ghicea uşor un neastâmpăr, ca un gând alungat şi revenit.</p>
                  <p rend="justify">— Vrei să mergem puţin? Să ieşim de aci… E prea întuneric… Mi se pare, de la un timp, că niciodată, că nicăieri nu mai este destulă lumină!</p>
                  <p rend="justify">Radu Comşa coborî cu Mihai la „Casa Neamţului”, unde ziua era linişte şi soarele lumina poiana până târziu.</p>
                  <p rend="justify">Pe pajiştea verde, măruntă şi deasă, încinsă de hora brazilor, două urme, de-un lemn care-a fost târât, păreau dungi lucioase, trase cu o unghie uriaşă pe-o catifea fină.</p>
                  <p rend="justify">Felia de perete rămasă în picioare, cu orbitele ferestrelor goale, arăta ca o faţă crispată în aşteptarea celor ce-avea să mai vadă încă, după cele ce mai văzuse.</p>
                  <p rend="justify">Se aşezară pe-o treaptă de piatră, înaintea grădinii cu flori sălbătăcite, între buruieni şi spini.</p>
                  <p rend="justify">Pisica îşi scosese puii la soare.</p>
                  <p rend="justify">Unul alb se juca, urmărind delicat cu laba mică pe pământ, umbra unei albine. O furnică roşie târa de-a-ndăratele cadavrul unei insecte de trei ori mai mare decât ea.</p>
                  <p rend="justify">Mihai Vardaru o împinse cu o crenguţă subţire, dar furnica reveni încăpăţânată să-şi reia prada.</p>
                  <p rend="justify">— Totul în natură e numai carnagiu! rosti încet Mihai, aruncând creanga şi prinzându-şi bărbia în pumni. Te apleci să priveşti cu o lupă deasupra unei palme de pământ, acolo unde ţi s-a spus că e calmul măreţ al naturii, şi vezi numai distrugere! O insectă o pândeşte pe alta, o larvă atacă pe alta; totul e numai un continuu asasinat. Lumea e un cimitir nesăţios!</p>
                  <p rend="justify">Se ridică în picioare, ştergându-şi fruntea albă şi înaltă cu batista.</p>
                  <p rend="justify">Rosti, privind într-o parte:</p>
                  <p rend="justify">— Ştii că am ucis un om?</p>
                  <p rend="justify">Îndreptă îndată ochii în ochii lui Radu Comşa, lacom să-i citească o tresărire.</p>
                  <p rend="justify">Radu bănui ceva din gândurile lui Mihai Vardaru şi spuse, ridicând din umeri, cu un gest care voia să arate că el nu găseşte nimic de mirare:</p>
                  <p rend="justify">— Dragă Mihai, acesta e războiul!</p>
                  <p rend="justify">Şi mai târziu:</p>
                  <p rend="justify">— Probabil ai să fii propus pentru decoraţie.</p>
                  <p rend="justify">Mihai repetă, cu aceeaşi intonaţie ca a lui Radu Comşa, parcă pentru a se familiariza cu o consolare, pe care îndată cugetul i-o respinse:</p>
                  <p rend="justify">— Acesta e războiul! Nu!</p>
                  <p rend="justify">Făcu doi paşi, se întoarse şi, aşezându-se alături de Comşa, vorbi dintr-o suflare, fără să mai ridice ochii la el:</p>
                  <p rend="justify">— Am omorât un om! Nu-l cunoşteam. Nu-mi făcuse nici un rău. Nici n-avea de ce să-mi dorească un rău… Purta numai altă uniformă. Era ca şi mine, tânăr; purta, ca şi mine, uniforma de elev plutonier. Poate venise exact cu aceleaşi gânduri ca mine. Şi eu am întins revolverul şi-am tras! În două minute, omul acela tânăr, cum sunt eu aci, n-a mai fost decât un stârv… Un ochi îi ieşise din orbită, fiindcă am tras un glonţ în cap. Părea că priveşte însângerat şi cu spaimă la mine… L-au îngropat! Îl chema Kadar István; din scrisorile aflate în buzunarul lui, am văzut că era student în litere, pregătea o teză despre Petöfi, se gândea cu îngrijorare la sărăcia lui care n-are să-i îngăduie să-şi ia un doctorat la Iena, când va fi pace… Acestea le scria către o soră a sa, şi altă scrisoare, de la sora lui, cine ştie ce fată nevoiaşă, care-i trimitea un pachet cu lucruri femeieşti, nişte batiste, lenjuri, o cutie cu erzaţ de cafea, zahăr, pachete de ciocolată… Îl întreba dacă poartă destulă grijă să nu răcească, adăuga alte amănunte familiare: un unchi care a fost, pe la ei, ce fac bătrânii, o verişoară care întreabă de el şi îl aşteaptă… Mi le-a tradus toate un camarad ardelean… Era o viaţă acolo care se pregătea şi eu am curmat-o! Cu ce drept? Ceea ce nu mai are întoarcere! Nu se mai poate plăti! Nici repara… nimic… un stârv! Şi m-am ascuns după aceea şi am plâns. Ofiţerii m-au felicitat, şi maiorul… M-a chemat colonelul la telefon! Toţi se bucurau că am ucis un om! Acum îţi pot spune, fiindcă nu-mi mai e ruşine: după ce s-au sfârşit toate, m-am ascuns şi am plâns. Pentru el şi pentru mine… Acesta este războiul? Eroismul? Ah! Cum aş fi dorit să fiu şi să rămân un laş!</p>
                  <p rend="justify">Radu Comşa îi prinse mijlocul şi îl strânse lângă pieptul lui ca pe-un copil, fiindcă într-adevăr, acum, buza de jos a lui Mihai tremura ca buza unui copil care-şi biruie un scâncet.</p>
                  <p rend="justify">—  Dragă Mihai, dacă nu trăgeai tu, trăgea el! Nu ştiu cum au fost împrejurările, nu mi le închipui, dar aceasta este cert; dacă l-ai împuşcat tu, înseamnă că altfel nu se putea… Te omora el!</p>
                  <p rend="justify">— Tocmai aceasta e mai îngrozitor! vorbi Mihai. Tocmai aceasta el… Ne-am întâlnit în patrulă. La noi este într-un loc distanţă de doi kilometri între tranşee, nişte viroage… Acolo ne-am întâlnit în mijlocul nopţii, parcă ne-am fi căutat. Eu singur am cerut să fiu trimis… Altfel mergea un sergent cu trei oameni. Poate şi el a cerut să fie trimis, ca şi mine! Numai ca să-şi dovedească lui singur că nu tremură… Veneau spre noi şi i-am aşteptat. Când le-am ieşit înainte, soldaţii lui au ridicat mâinile, să se predea. Dar el le-a strigat în ungureşte o comandă şi a întins mâna să tragă! Era cât mine de înalt, se profila extraordinar de precis, teribil de precis, între doi copaci. Din două capete de lume am venit amândoi ca să ne căutăm acolo! Am tras două gloanţe, unul după altul; a tras şi el unul, mi-a şuierat pe la ureche. Când s-a prăvălit cu mâinile întinse, am simţit o mare bucurie, tot sângele din trup mi se ridicase în cap şi în inimă. Înţelegi grozăvia? Am simţit o mare bucurie, fiindcă ucisesem un om, eu, care nu puteam strivi o furnică… Două gloanţe, unul în cap, unul în plămân…</p>
                  <p rend="justify">— Vezi, Mihai, singur recunoşti că nu se putea altfel! Ţi-a trecut glonţul pe la ureche, puteai să cazi tu în locul lui! stărui Comşa, dar fără convingere. Nu spuneai tu că în război nu există ucidere?</p>
                  <p rend="justify">— Spuneam… spuneam! Ce spuneam erau lucruri înainte de aceasta. N-aveam de unde să ştiu. Nimeni nu poate să ştie de departe! Toţi raţionează, discută, expun teorii, exaltă! Când eşti departe, e uşor să crezi că numai tu deţii adevărul… Mai ales când acest adevăr e măsluit cu dibăcie de profitorii războiului, exploatat în numele patriotismului… Acum am înţeles însă că războiul e o singură realitate: toţi care-au ucis n-au să uite aceasta niciodată! Poate numai de aci mai e cu putinţă să vie o scăpare, aci stă singurul bun al grozăviei acesteia pe care o săvârşim cu toţii. Când fiecare va avea mortul lui şi amintirea aceasta va fi mereu prezentă în fiecare act ai vieţii, are să răstoarne toate minciunile, înţelegi? Toate! Când am să mă întâlnesc peste un an, doi, zece, cu un imbecil care să-mi debiteze palavrele vechi de când lumea, am să-l întreb numai atât: Dumneata ai ucis un om? Dacă nu, te rog să nu-mi vorbeşti! Eşti un impostor! Dumneata nu poţi înţelege! Dar ce să ţi le spun acestea? Nu mai interesează acum pe nimeni. Poate altădată! Acum vreau numai să te rog ceva…</p>
                  <p rend="justify">— Spune, Mihai! îl îndemnă cu blândeţe Radu Comşa.</p>
                  <p rend="justify">— Iată ce vreau să te rog…, şovăi, Mihai. De atunci am o presimţire… Nu e aşa că-ţi vine sa râzi? Dacă se întâmplă ceva, uite, sunt aci două scrisori… Una pentru toţi, pentru tanti Laura, Cora şi Ralu… Cum vezi, un testament general! Poate o să râdem toţi mai târziu, când vom scăpa de aci şi când am să te rog să nu spui la nimeni! Şi mai este încă o scrisoare… Ai să mă ierţi că nu-ţi spun acum pentru cine. De va fi dat să afli, ai să afli atunci… În plicul alb se află alt plic, cu adresa… Dacă se întâmplă ceva, rupi plicul alb, iar scrisoarea dinăuntru, te rog să o faci să ajungă la adresă… Nu te superi, nici că te rog atâtea, nici că sunt atât de misterios? Aici nu mai am pe nimeni…</p>
                  <p rend="justify">Radu Comşa strânse scrisoarea cu adresa ascunsă, gândindu-se la Măgduţa Dobreanu, fetiţa cu genele frizate şi gura cât o caligrafie.</p>
                  <p rend="justify">Mihai dădu capul pe spate şi respiră ca un om care-a urcat în fugă peretele unei prăpăstii.</p>
                  <p rend="justify">Sub ochi avea două dungi vinete, pe care nimeni nu i le mai văzuse până acum. Obrazul tânăr, de copil, era supt; nările palide.</p>
                  <p rend="justify">Încercă să surâdă, dar zâmbetul fu ca al unui copil după plâns.</p>
                  <p rend="justify">Se smuci de jos şi strânse brusc mâna lui Radu Comşa.</p>
                  <p rend="justify">Făcu un gest neisprăvit de îmbrăţişare. Porni repede de-a curmezişul poienii; pe urmă, printre trunchiurile drepte.</p>
                  <p rend="justify">— Mihai! Mihai!</p>
                  <p rend="justify">Radu Comşa se ridică să alerge după el, întrebându-se: „Unde pleacă aşa? Unde aleargă copilul acesta?”</p>
                  <p rend="justify">— Mihai!</p>
                  <p rend="justify">Dar Mihai Vardaru era acum departe. Din când în când, numai tunica apărea şi dispărea sub crengile joase.</p>
                  <p rend="justify">Pisica adăpostită în ruini îşi târa puii mici, în gură, la adăpostul lor ascuns. Lumina apusului se retrăgea oblică peste munţi.</p>
                  <p rend="justify">Albinele se scufundau ameţite în cupa florilor, cu picioarele pline de polen. Şi ele, în locul stupilor sfărâmaţi, îşi duraseră undeva, în vreo scorbură, o gospodărie de mizerie. Fiindcă oamenii se ucid, aceasta nu înseamnă doar că viaţa nu trebuie să dăinuie mai departe!</p>
                  <p rend="justify">La ceasul când se împart scrisorile, toate mâinile strâng peticul de hârtie avar.</p>
                  <p rend="justify">Se ascunde fiecare, să rămână numai cu veştile lui.</p>
                  <p rend="justify">Unii silabisesc cu greu slovele şterse de atâta drum, acoperite de atâtea peceţi. De pe frunţi curg boabe de sudoare ca după cumplită trudă. Un om care, când împinge cu umărul, mişcă tunul în joacă, acum luptă cu litere întortocheate cu neputinţa unui becisnic copil.</p>
                  <p rend="justify">Alţii, cei care nu înţeleg deloc semnele misterioase, aşteaptă să sfârşească fericiţii ştiutori de slovă, ca să se roage:</p>
                  <p rend="justify">— Domnu caporal, fă bunătatea şi ceteşte-mi şi mie… Am primit oleacă de scrisoare de-acasă!</p>
                  <p rend="justify">Există un soldat în plutonul lui Comşa, care păstrează necitită o scrisoare de două luni.</p>
                  <p rend="justify">O scoate din când în când, o răsuceşte pe-o parte şi pe alta: hârtia s-a tăiat în patru bucăţi, cum a fost împăturită. Cerneala e muiată de sudoare, într-un loc e arsă de ţigară. Nu îndrăzneşte ori nu vrea să lase să-i fie citită?! Nimeni n-a înţeles! Când se uită la dânsa poate vede atâtea de acasă câte n-ar putea încăpea în nici o scrisoare din lume. Epistola lui e în fiecare zi alta. În ea se găseşte răspuns la toate întrebările.</p>
                  <p rend="justify">— Ce, măi Ghermănuţă? Iar îţi citeşti corespondenţa? râde a batjocură un sergent trecând pe lângă el după treburi.</p>
                  <p rend="justify">Ghermănuţă ţine scrisoarea pe dos.</p>
                  <p rend="justify">O strânge. Pe azi e destul!</p>
                  <p rend="justify">Ceilalţi, care ştiu carte, n-aşteaptă de-acolo prea multe bucurii.</p>
                  <p rend="justify">Frunţile se posomorăsc pentru o jumătate de zi.</p>
                  <p rend="justify">Într-un sat, e molimă. Aiurea, jandarmii au ridicat fânul şi nu l-au plătit. Altuia, i-au luat şi vaca. Vine şi vestea că a murit un copil.</p>
                  <p rend="justify">Omul priveşte undeva, în peretele de pământ. Nu glăsuieste nimic; numai priveşte, fără să vadă înainte. Oftează şi se răzleţeşte de toţi. Şi n-are măcar o ţigară.</p>
                  <p rend="justify">Sunt unii care nu primesc niciodată nimic. Toţi ai lor au rămas dincolo. Când se împart scrisorile, îşi caută de lucru aiurea. Se întorc mai târziu, cu o linişte silită, întrebând pe unul şi pe altul:</p>
                  <p rend="justify">— Ei, ce-ţi scrie de-acasă nevasta, Viţălarule? Au început să strângă şi pe la voi fânul? Şi copilul, a dat Dumnezeu de s-a făcut sănătos?</p>
                  <p rend="justify">Fiindcă nu au pe nimeni, îndură pentru necazurile tuturor şi se bucură pentru bucuriile tuturor.</p>
                  <p rend="justify">Sublocotenentul Stelian Minea şi sublocotenentul Bogdan Cernegură nu mai au nici ei de ce să aştepte cu neastâmpăr sacul cu veşti.</p>
                  <p rend="justify">Cer numai un ziar şi citesc atent, dintr-un capăt în altul: listele de preţuri, anunţurile de morţi, ordonanţele, accidentele şi comunicatele de pe fronturile străine. Radu Comşa, când se întâmplă să se afle cu scrisoarea în mână, înaintea lor, se simte jenat. Nu vrea să-şi arate nerăbdarea. Deşi a recunoscut scrisul şi plicul Luminiţei, strânge răvaşul în buzunar, cu indiferenţă prefăcută.</p>
                  <p rend="justify">Sublocotenentul Stelian Minea înalţă fruntea bombată şi ochii miopi de pe foaia gazetei cu cerneala mirosind a catran.</p>
                  <p rend="justify">— Ce mai scrie în ziar, Minea?</p>
                  <p rend="justify">—  Nimic de seamă… Aceleaşi poveşti! De ce nu-ţi citeşti scrisoarea? Crezi că mai simt ceva? Crezi că n-am văzut cum ai strâns-o? Acum m-am deprins.</p>
                  <p rend="justify">Radu Comşa se aşează pe-un butuc răsturnat, ochii aleargă lacom pe rândurile subţiri şi înalte. Bogdan Cernegură, în celălalt capăt al butucului, a lăsat ziarul să-i cadă.</p>
                  <p rend="justify">E cu obrazul în palmă; priveşte în iarba călcată de picioare, în muşchiul unde fuge o gânganie verde cu aripi metalice.</p>
                  <p rend="justify">În bordei, un capăt de lumânare îşi pâlpâie sâmburele ofilit de lumină.</p>
                  <p rend="justify">Radu Comşa, întins pe palul de cetină, urmăreşte umbrele lingând pereţii de grinzi.</p>
                  <p rend="justify">Un greier ţârâie stăruitor şi continuu.</p>
                  <p rend="justify">A pus cartea la cap; una din cele trei, nedespărţite. Dar n-o deschide. Locotenentul Ghenea lipseşte. E la camarazii din altă companie, într-un bordei, unde unul şi-a adus o damigeană de vin. Radu Comşa îl aşteaptă. Gândurile multe s-au materializat parcă, îl apasă, e săturat de ele, are nevoia altui om căruia să-i spună… Se simte mai bun, înţelege parcă lucruri pe care nu le-a înţeles niciodată până acum… Să stai aşa, cu ochii închişi, şi să laşi gândul să curgă cu toate ezitările lui, cu dibuirile din care se limpezeşte, şi să ştii că cineva ascultă!</p>
                  <p rend="justify">Peste un ceas, Ghenea soseşte vesel, prea vesel.</p>
                  <p rend="justify">Dezbracă tunica. O zvârle într-un ungher. Se opreşte în faţa lui Comşa, crăcănat, cu mâinile în buzunările pantalonilor, clătinându-se puţin.</p>
                  <p rend="justify">— Păcat că n-ai fost, dragă Comşa! Un vin d-ăla grozavul! Damigeana toată ziua ţinută în pârâu… Rece ca gheaţa! Pe onoarea mea: gheaţă! Şi tata Pleşea ne-a făcut o cafea de-a lui teribilă, dragă Comşa! Pe onoarea mea: teribilă! Ce voiam să-ţi spun? Asta e nostim… Voiam să-ţi spun ceva şi s-a dus… În sfârşit, înţelegi: o cafea pe cinste… Tata Pleşea, sireacul… Mai era şi Bogdan Cernegură… Îl roade şi pe acela ceva… Poate dorul de nevasta care a rămas dincolo, de copilul pe care încă nu l-a văzut niciodată… Pe toţi ne roade ceva…</p>
                  <p rend="justify">Aprinde o ţigară. Mâna cu chibritul joacă nesigur înaintea gurii şi nasului, până să poată da foc.</p>
                  <p rend="justify">Se trânteşte în patul îngust, cu ţigara între degete, fredonând: A fost odată un mic copilaş… a fost odată…</p>
                  <p rend="justify">După două minute, e aproape adormit. Restul ţigării a căzut jos dintre degete, dar el tot mai murmură agonia cântecului: Dar după una… două… trei… patru… cin'… şa…</p>
                  <p rend="justify">Radu Comşa suflă în lumânare. Priveşte cu ochii deschişi în întunericul de păcură.</p>
                  <p rend="justify">E numai el şi glasul monoton al greierului, ca un mecanism de ceasornic în gaura lui ascunsă din pământ.</p>
                  <p rend="justify">A doua zi, locotenentul Ghenea are dânsul nevoie să simtă alături înţelegerea unui om:</p>
                  <p rend="justify">— Dragă Comşa, mi se pare câteodată că vorbele sunt făcute pentru a ne disimula gândurile, nu pentru a le exprima… S-au uzat! Le-am prostituat numai pentru trebuinţele noastre vulgare şi mediocre de toată ziua… Pe urmă, când vrei să spui ceva care există în tine, mai subtil, mai intim cu fiinţa ta, cuvântul te trădează! Te trezeşti cu el. După ce l-ai rostit, paralizând tot ce-ţi stătea pe buze… Ţi se pare, uite, crezi că ar fi foarte simplu să explici ceva unui prieten, să-i spui ce ai pe suflet… Ai tot aici, gala, lămurit, ca plicul unei scrisori pe care trebuie numai să-l deschizi şi să citeşti… Şi când dai ochii, ţi-a îngheţat toată pornirea, fiindcă nu ai la îndemână decât cuvintele uzate care au trecut prin toate gurile. Astfel eu, dragă Comşa…</p>
                  <p rend="justify">Dar acum, Radu Comşa, el e cel care nu ascultă. Fluieră, fără să-şi dea seama când a început, melodia obsedantă: Dar după una, două, trei, patru… săptămâni…</p>
                  <p rend="justify">Ghenea s-a oprit.</p>
                  <p rend="justify">Se uită lung, cu plictiseală, la pereţii de bârne, unde se află lipite ilustraţiile artistico-decorative ale lui Omir.</p>
                  <p rend="justify">Întinde mâna pe poliţă şi apucă teancul de cărţi sleite şi cu colţurile rotunjite de atâtea mâini prin câte-au trecut:</p>
                  <p rend="justify">— Hai mai bine, atunci, să te fac un ecarté!</p>
                  <p rend="justify">Pe urmă, într-o noapte, batalionul a pornit iar la vale, pe drumul prăvălatic de cară.</p>
                  <p rend="justify">A rămas sus numai o parte din regiment. Odihna se face din bucăţi. E unul din puţinele regimente care n-au cunoscut refacerea…</p>
                  <p rend="justify">— Scăparăm şi de data asta de Friţ! se bucură Bocăneţ, pocnind dintr-o frunză. Iar om trece la baia noastră şi ne-om spăla jăgul c-oleacă de sopon care miroase a său, şi-om mai auzi iar glas de muiere… Ce zici, sfinte Mucenicule! Şi tu te-i duce iar la biserică şi-i trage iar nouăzeci şi nouă de mătănii pentru sufletele păcătoase! Numai de nu ne-ar fi a rău atâtea plimbări, c-am începui să uităm crâşcarea de astă-iarnă.</p>
                  <p rend="justify">La casa mătuşii Ilinca şi-a găsit şi Radu Comşa ulcica cu flori ţărăneşti, şi ochii verzi ai lui Catrinel, şi muza de piatră albă, Erato, adusă dis-de-dimineaţă de Omir, de la deal.</p>
                  <p rend="justify">În faţa ferestrei, firele lungi de nalbă până în streaşină au înflorit: flori galbene, bătute şi moi.</p>
                  <p rend="justify">Privind, cu obrazul dezmierdat de perdeluţa subţire clătinată de vint, Radu Comşa se întrebă cu ce se aseamănă mai mult, aşa pufoase cum sunt? Cu miezul de cozonac proaspăt, ori cu puii de găină abia ieşiţi din găoace?</p>
                  <p rend="justify">Înspre el vine Catrinel, cu altă cămaşă de zăpadă cu flori sinilii pe umeri, pe care nu i-a cunoscut-o şi cu catrinţa scurtă, despicată, lăsând să i se vadă, goale şi rotunjite ca fusul, pulpele până sus.</p>
                  <p rend="justify">Îi zâmbeşte, rupând o floare de nalbă şi ţinând-o în colţul gurii.</p>
                  <p rend="justify">— Ce mai spun catanele nemţeşti de sus? arătă cu capul spre munte.</p>
                  <p rend="justify">— Ce să spună, Catrinuţo, Catrinel? Se pregătesc să vină într-acoace, fiindcă au auzit şi ei că baba Ilinca are un drac şi jumătate cu ochii verzi… de mâţă! Îşi aduse aminte şi adaogă.</p>
                  <p rend="justify">— De mâţă? Biiine! Dară ştii dumneata că mâţa scoate unghiile când e la o adică?</p>
                  <p rend="justify">Catrinel îşi arătă unghiile care n-au cunoscut niciodată manichiura domnişoarei Betty.</p>
                  <p rend="justify">— Şi ce ai făcut în vremea asta, Catrinel?</p>
                  <p rend="justify">—  Am strâns fânul… Nu vezi?</p>
                  <p rend="justify">Arătă spre stoguşorul de fân, clădit proaspăt şi netezit ca o jucărie, lângă şură.</p>
                  <p rend="justify">— Am mai lucrat oleacă! Am mai tors! M-am mai gândit!</p>
                  <p rend="justify">— Te-ai mai gândit? Se miră Comşa. Şi la ce, mă rog, dacă se poate să ştiu?</p>
                  <p rend="justify">—  Aiasta nu-i treaba dumitale.</p>
                  <p rend="justify">— Cam ştiu eu la ce… sau mai bine zis: cam ştiu eu la cine, Catrinel.</p>
                  <p rend="justify">— Ba nu-i mai şti dumneata, măcar că multe mai crezi a şti!</p>
                  <p rend="justify">Catrinel a ciuli urechile, fiindcă i se păru că se aude mătuşa Ilinca dereticând pe undeva, pe-aproape.</p>
                  <p rend="justify">— Fug, că mă vede mămuca şi-mi trage-o papară ca aceea.</p>
                  <p rend="justify">— Va să zică. Dacă nu te-ar vedea, n-ai fugi, Catrinel? întreabă Comşa cu o căldură de care s-a mirat singur, uitându-se prea lung la sânii ridicând în sfârcuri pieptul cămăşii…</p>
                  <p rend="justify">Catrinel e cu obrajii învăpăiaţi, îşi acoperă pieptul cu mâna, răsturnând cu piciorul căţelul cu blană fumurie. Căţelul se ridică şi mârâie, iar se rostogoleşte… Roşeaţa din obrazul lui Catrinel s-a risipit.</p>
                  <p rend="justify">— Ţi-i drag tare puiul ăsta de urs, cum văd? arătă Comşa spre căţel.</p>
                  <p rend="justify">— Dacă zici că ştii atâtea, mă miră ce tot mai întrebi!</p>
                  <p rend="justify">S-a răsucit pe călcâie şi-a fugit.</p>
                  <p rend="justify">Căţelul aleargă după ea împleticindu-se, căzând şi lătrând.</p>
                  <p rend="justify">Radu Comşa bate prea tare, cu încheieturile degetelor strânse pumn, în muchea pervazului. Durerea îi face bine. Aşa! Încă, încă!</p>
                  <p rend="justify">La popotă au apărut feţe noi.</p>
                  <p rend="justify">Mai întâi, soţia domnului colonel.</p>
                  <p rend="justify">A venit numai pentru trei zile, ca să aibă ce povesti apoi trei luni, ce şi câte-a văzut ea pe front.</p>
                  <p rend="justify">Colonelul e cu barba pieptănată şi mătăsoasă, cu ceva sărbătoresc în mişcările june şi galante, aşa cum vor fi fost când era sublocotenent.</p>
                  <p rend="justify">Dar doamna colonel are buzele prea văpsite; la colţul ochilor, creţuri ca o gutapercă boţită; întrebuinţează o pudră viorie care-i face o mască de cantatrice pensionară. Râsul îi dezveleşte gingiile vinete de deasupra până sus; niciodată Radu Comşa n-a putut suporta râsul femeilor care-şi arată gingiile.</p>
                  <p rend="justify">— Dumneata, domnule locotenent, eşti totuna cu avocatul Radu Comşa care ia pe nepoata colonelului Pavel Vardaru? glăsueşte subţire doamna colonel, tocmai din capul mesei, tipărindu-şi cu mâinile de o parte şi de alta a tâmplelor părul, care e mai negru spre vârf şi mai decolorat spre rădăcină.</p>
                  <p rend="justify">Radu Comşa simte roşeaţa din obraz.</p>
                  <p rend="justify">Toţi ochii îl examinează atent.</p>
                  <p rend="justify">Ghenea îl atinge pe sub masă cu vârful piciorului, şoptindu-i înăbuşit, ca o tuşă, în şervet:</p>
                  <p rend="justify">— Treci la raport, locotenent Comşa!</p>
                  <p rend="justify">— Da, doamnă colonel! răspunse cu politeţă rece Radu.</p>
                  <p rend="justify">— Am văzut-o de câteva ori! O ţigăncuşă foarte nostimă… A fost colegă cu una din fiicele mele. Lumânărica, Candeluţa? Cum îi spune, domnule locotenent? Are un nume cam fistichiu.</p>
                  <p rend="justify">Cincisprezece perechi de ochi s-au întors iarăşi curioşi spre locotenentul Comşa, a cărui logodnică se numeşte Lumânărica ori Candeluţa, dacă nu cumva domnişoara Opaiţ.</p>
                  <p rend="justify">Radu Comşa priveşte cu mare atenţie faţa de masă: a observat o pată de sos şi, alături, cum pânza arsă de ţigară a fost ţesută savant cu aţă albă.</p>
                  <p rend="justify">— Se numeşte Luminiţa, doamnă colonel! răspunde Comşa respirând greu, ca şi cum ar fi răsturnat un sac de pe umeri.</p>
                  <p rend="justify">— Da, da, Luminiţa! se bucură doamna colonel, trecându-şi limba pe buze. Ştiam eu bine că are un nume absurd! Vardarii au însă avere şi deputatul e un tip cu foarte mare trecere… Mă mir că nu e încă ministru.</p>
                  <p rend="justify">Radu Comşa a mozolit cinci cocoloaşe de pâine, pe care le clădeşte în piramide, le înşiră în figuri geometrice. S-a hotărât: până pleacă doamna colonel are să se dea bolnav, nu mai mănâncă la popotă.</p>
                  <p rend="justify">Colonelul a înţeles indiscreţia acestei anchete şi schimbă vorba:</p>
                  <p rend="justify">— Să lăsăm aceasta, Sofi. Ştiţi, copii, că guvernul Kerenski începe ofensiva în Galiţia? Se apropie şi rândul nostru, una la mână! În curând vom avea şi o vizită de la marele cartier… Încep să ne viziteze domnii… Două la mână! Aceasta înseamnă că se apropie, domnilor, una la mână…</p>
                  <p rend="justify">Căpitanul Ionescu e gata să-întrebe: „Ce e aia una la mână?”, dar se reţine şi surâde cu dispreţ: „Ce e aia inspecţie? Ce e aia ofensivă? Să poftească aci!”…</p>
                  <p rend="justify">A doua zi, colonelul a apărut singur la masă. E posomorât; barba şi-a pierdut strălucirea. S-a certat cu Sofi, care a cerut să fie trimis la trupă Ion, fiindcă s-a purtat obraznic cu ea, şi în consecinţă Ion va fi trimis la trupă.</p>
                  <p rend="justify">Iar Sofi pleacă mâine dis-de-dimineaţă la gară, cu o zi mai curând decât proiectase.</p>
                  <p rend="justify">Colonelul fumează nervos, aprinde o ţigară printre feluri, trage câteva fumuri, o aruncă, aprinde alta.</p>
                  <p rend="justify">Toţi tac la masă şi sublocotenentul Minea a scăpat de astă dată de supliciu.</p>
                  <p rend="justify">La un moment dat, pe neaşteptate, colonelul face o declaraţie neadresată nimănui:</p>
                  <p rend="justify">— Ostaşul care se însoară e un măgar! Una la mână!</p>
                  <p rend="justify">Talpa lui Ghenea striveşte pe sub masă piciorul lui Radu Comşa.</p>
                  <p rend="justify">— E un măgar, Tomaziule! Ai înţeles?</p>
                  <p rend="justify">— Am înţeles, domnule colonel! afirmă aghiotantul.</p>
                  <p rend="justify">— Ce ai înţeles? Să-mi trimiţi un soldat în locul lui Ion! Două la mână… Pe Oţelaru. Oţelaru-i gospodărit. Un soldat însurat cunoaşte altfel rânduiala lucrurilor într-o casă, nu-i, una la mână, un bezmetic şi un zevzec… Pe Oţelaru să mi-l trimiţi!</p>
                  <p rend="justify">— Pe Oţelaru, domnule colonel!</p>
                  <p rend="justify">Se aude un muscoi albastru bâzâind. Apoi aterizează ca o aeronavă pe mâna păroasă a colonelului, atras de cine ştie ce capriciu sau cine ştie ce iluzie optică.</p>
                  <p rend="justify">Colonelul încercă să-l prindă cu cealaltă mână făcută cupă; dar muscoiul cu reflexe de metal oxidat a zvâcnit şi acum descrie bezmetic zigzaguri deasupra capetelor.</p>
                  <p rend="justify">— Ce scandal e ăsta? explodează colonelul. E popotă aci, ori grajd? Ce caută muştele astea aci? Poate să fie infectată, o… una la mână, o muscă de cadavru!</p>
                  <p rend="justify">Căpitanul Ionescu se uită după musca de sus: „Ce e aia muscă de cadavru? Am mai văzut noi d-astea!”</p>
                  <p rend="justify">Dar întrebarea o rosteşte în gând, pe figură se citeşte numai aceeaşi indignare nedumerită ca a colonelului: „Ce e aceasta, popotă ori grajd?”</p>
                  <p rend="justify">Locotenentul Ghenea profită că atenţia generală e îndreptată la virajele muscoiului de cadavru şi face semn soldatului să schimbe sticla de vin deşartă, cu alta plină.</p>
                  <p rend="justify">Astfel soldatul Ion, prin voinţa doamnei Sofi şi cu aprobarea celui mai paşnic şi omenesc colonel de pe frontul armatei a doua, a fost trimis la trupă, direct la compania lui din tranşee.</p>
                  <p rend="justify">După trei zile, un general, doi colonei de stat-major, un ofiţer francez şi unul rus au vizitat trupa, abătându-se de la regula de până atunci, care era să descindă numai la comandamentele de brigăzi, divizii şi corpuri.</p>
                  <p rend="justify">Au sosit la vremea mesei, în trecere.</p>
                  <p rend="justify">Colonelul n-a lăsat să-i scape această fericită împreju-rare. Bucătarul s-a întrecut pe sine însuşi, deşi nici pe departe rafinamentele sale culinare, limitate la o gamă strict, autohtonă, nu se asemuiau cu acele de la popota colonelului Paul Vardaru.</p>
                  <p rend="justify">Dar tot era ceva.</p>
                  <p rend="justify">Cu altă dispoziţie văd ochii care inspectează, după o masă îmbelşugată.</p>
                  <p rend="justify">Când Radu Comşa şi Ghenea au intrat în baraca popotei, oaspeţii se aflau dinainte instalaţi la locurile de cinste. Generalul, în capul mesei. Colonelul la dreapta, pe urmă cei doi ofiţeri străini şi coloneii de stat-major.</p>
                  <p rend="justify">Crengile de brad, schimbate proaspăt, miroseau a răşină. Un steag românesc, unul rus şi unul francez îşi amestecau culorile… Apăruseră trei portrete mari încadrate de benzi tricolore: regele, generalul comandant de armată şi generalul Berthelot.</p>
                  <p rend="justify">Colonelul îmbrăcase tunica nouă care-l strângea la gât, silindu-l să vâre din când în când arătătorul între guler şi omu-şor, pe sub barbă. În dreptul inimii, când se plecă să asculte glasul generalului, se clătinau uşor două şiraguri de decoraţii, fiindcă colonelul era ostaş ales şi luptase întotdeauna brav. Ofiţerul francez, în tunica albastră de culoarea mării, întorcea tot timpul faţa spre general; şi către ceilalţi ofiţeri, din celălalt capăt al mesei, numai ceafa congestionată, pe care se vedeau deasupra gulerului cicatrici albe de furuncule. Fuma dintr-o pipă scurtă. Spunea cu răceală, verde, tot ce credea că a constatat până aci nemulţumitor: iar generalul român şi ceilalţi doi ofiţeri superiori se grăbeau să zâmbească amabil, aprobând şi căutând scuze.</p>
                  <p rend="justify">Glasul colonelului Una-la-mână se îneca emoţionat. Mâna cu păr roşu pipăia mereu sponcile gulerului să dea drumul cuvintelor.</p>
                  <p rend="justify">Francezul distribuia brevete de bravură:</p>
                  <p rend="justify">— Soldatul român e brav. Luptă la baionetă ca senegalezii! Acum, când nu avem numai bastoane pentru luptă şi când ofiţerii români au învăţat, cu o dureroasă experienţă, că războiul nu e o manevră cu focuri oarbe, trebuie, scumpii mei domni…</p>
                  <p rend="justify">Colonelul, asculta iritat, dându-şi toate silinţele să pară încântat şi de perfect acord cu lot ceea ce aude. Francezul era el însuşi un militar priceput şi viteaz, luptase pe Somme şi la Verdun; toată misiunea franceză făcuse servicii netăgăduite armatei româneşti, ajutând-o să învie din cenuşă, chiar în acest regiment murise în luptă un ofiţer francez, şi celălalt, care-l înlocuise, era acum la spital, rănit, dar de ce-i comparau cu senegalezii?</p>
                  <p rend="justify">Generalul din capul mesei răsucea cuţitul privind încruntat în tăiuş.</p>
                  <p rend="justify">Tăcuse aproape tot timpul, ascultând: ştia că două lucruri nu-şi găsesc împăcare.</p>
                  <p rend="justify">Francezul era preocupat de victoria lui. Tot ce se întâmpla pe orice front, aci sau aiurea, avea importanţă numai în măsura în care putea ori nu să aibă o urmare pe frontul de la Aisne, Verdun, Craonne, sau Chemin des Dames.</p>
                  <p rend="justify">Românii aveau ochii şi gândurile adunate numai la ţara pierdută. Ei nu puteau fi ca senegalezii; acum îndeosebi, în deznădejdea cu care se pregăteau să-şi ia ţara înapoi.</p>
                  <p rend="justify">Când se ridică generalul, păru absurd de scurt pe picioare, fiindcă avea trupul spătos şi voinic; iar cât stătuse pe scaun, arăta să fie peste înălţimea normală.</p>
                  <p rend="justify">— Acum mergem să vedeţi… senegalezii! hotărî, zâmbind cu intenţie, în mustăţile mari.</p>
                  <p rend="justify">Francezul pricepu, făcu un gest, ca şi cum ar fi voit să dea o explicare, dar scutură numai scrumul din pipă, lovind mâna dreaptă cu pumnul stâng.</p>
                  <p rend="justify">Rosti, în locul cuvintelor ce voise să spună şi-i păreau prea complicate:</p>
                  <p rend="justify">— Trupele de culoare sunt dintre cele mai preţuite pe frontul occidental, fiindcă sunt dintre cele mai brave.</p>
                  <p rend="justify">Generalul rus venea în urmă, ciugulindu-şi fărâmiturile de pe tunică. El n-avusese cuvânt, fiindcă revoluţia din patria sa nu era pe placul aliaţilor din apus. Una-la-mână numai din ochi expedie, în dreapta şi-n stânga, ordine mute printre ofiţeri.</p>
                  <p rend="justify">— Ţi-am spus, Comşa, că vorbele sunt create numai să ne trădeze gândurile, nu să le exprime? rosti Ghenea, mergând repede spre platoul unde era trupa. Toţi avem pentru francezi dragoste şi recunoştinţă, ca să vorbesc cum se spune. În toasturi… Iar când încep o discuţie, ai văzut? Ai văzut ceva mai stupid? Bietul nostru tătuc! Am crezut că se sufocă în gulerul lui!</p>
                  <p rend="justify">Tăcură, fiindcă se apropiau de soldaţii aliniaţi, în tunici noi de doc albastru-cenuşiu, voioşi şi gravi. Gradaţii dădeau cele din urmă ordine răguşite.</p>
                  <p rend="justify">Seara, masa la popotă a fost mai lungă. Inspecţia ieşise bine, aci în rezervă şi pe sectoare.</p>
                  <p rend="justify">Acum, se ştia că toată armata întâia a părăsit zonele de refacere şi se afla gata pe frontul Siretului.</p>
                  <p rend="justify">Iar în flancul stâng al armatei întâia, spre Limpejoara, Mărăşti şi Mânăstirea se pregătea o luptă grea.</p>
                  <p rend="justify">— Pentru acest lucru, am să să dau eu un banc număru unu, la tata Pleşea! declară locotenentul Ghenea. Şi avem să mai uscăm şi damigeana pe care mi-a adus-o leatul meu de-acasă! Mâine ne zgrepţănăm la gropile noastre… De astă dată nu măi ştim când ne vom întoarce şi cine! De bani şi de damigeană nu mai avem, aşadar, deocamdată nevoie… Şi mai bine să scăpăm de grija lor, decât să le lăsăm moştenire… zis şi făcut!</p>
                  <p rend="justify">Locotenentul Ghenea zise şi făcu.</p>
                  <p rend="justify">Dădu un banc numărul unu şi se scutură de bani numărul doi. Eliberat de-o grijă, rămase numai cu a damigenei. Făcu semn unui soldat cam brunet să se alăture şi să-i scârţâie din scripcă toate cântecele frontului: româneşti şi ruseşti şi chiar Madelon. Dar cu deosebire La Bacău, la Bacău şi istoria pruncului care, după mai multe săptămâni, a învăţat a da din mâini…</p>
                  <p rend="justify">— Eu, dragă Comşa, sunt un netrebnic! descoperi la un moment dat cu mâlmire Ghenea, privind cu ochii bulbucaţi în fundul paharului gol, unde aflase că e un mare netrebnic. Eu am ceva aici pe suflet şi nimeni nu ştie! Eu am văzut de multe ori că vorbele nu ne folosesc, decât să ne facă pe lume mai singuri… Dar tot am să încerc eu odată să-ţi spun ţie ceva. Până atunci să ne cânte brunetul acesta ceva de jale, un cântec rusesc! Eu mor după cântecele ruseşti. Ne miroase ei, ruşii, de la distanţă, a votcă, a mahorcă, a ceai şi a iuft, dar cântecele lor sunt divine… Am zis divine? Acesta e adevărul! Divine, dragă Contşa! Şi de Stelian Minea acesta mi-e milă, şi pe el îl iubesc! El e ca un pui pierdut de cloşcă; trebuie să-l strângem şi să-l apărăm şi să-l ducem înapoi la mama lui! Eu, pentru dânsul, şi cu căpitanul Ionescu m-am certat; i-am spus numai două vorbe şi m-a înţeles. Şi el mă duşmăneşte acuma şi mă paşte, dar mie nici nu-mi pasă! Stelian, puiule! Vino să bei un pahar de vin cu taică-tu şi să te pup pe frunte, ca pe un fiu cuminte şi ascultător ce-mi eşti!</p>
                  <p rend="justify">Stelian Minea îşi scoase ochelarii primejduiţi şi se lăsă sărutat pe frunte; gustă, oţerindu-se, un deget de vin din pahar.</p>
                  <p rend="justify">— El nu ştie să bea, că-i mic şi necăjit! îl compătimi Ghenea netezindu-l pe cap, ca pe-un copil adoptat într-adevăr. El numai cu Bergsonul lui! Eu i-am dat dracului pe toţi Bergsonii! Nu-i aşa, prietene Bogdan Cernegură? Te mai gândeşti tu la doctoratul tău, la Paris, la toate câte au rămas în altă lume? Acum suntem toţi nişte brute şi nici nu mai putem crede că am mai citit şi noi cărţi! Tată Pleşea, şi pe tine am să te sărut!</p>
                  <p rend="justify">L-a sărutat şi pe tata Pleşea, care a venit cu linguriţa cu care amesteca în cafea, să bea şi el un pahar de vin şi să se lase sărutat pe tâmpla căruntă, fiindcă Ghenea e pupăcios la chef şi nu se cuvine să-i fie stricat gustul unui om la petrecere.</p>
                  <p rend="justify">Tata Pleşea a trecut astăzi printr-o cumpănă mare. Colonelul francez, fiindcă i-a văzut pe piept semnul decoraţiei franceze, i s-a adresat de două ori, foarte afabil, în graiul lui Corneille.</p>
                  <p rend="justify">Iar tata Pleşea, care are numai vagi noţiuni de graiul lui Corneille, a răspuns, de amândouă ori, gâtuit de emoţie, un „Oui, mon capten”, retrogradare care l-a surprins foarte pe colonel.</p>
                  <p rend="justify">Pe urmă a înţeles că tata Pleşea poate fi foarte bine un ofiţer brav, cu toate aceste insuficienţe lingvistice; i-a strâns mâna şi l-a bătut pe umăr, ca pe-un viteaz senegalez.</p>
                  <p rend="justify">— Mă întreabă nu ştiu ce dracu, în franţuzeasca lui „Mon capten” şi tututu şi tatata şi chescăvu şi comsi-comsa! Eu răspund ca un tâmpit: „Ui, mon capten!”, parcă dracu mi-a luat minţile să uit că-i colonel… El face nişte ochi de idiot! Eu mă uit la el tot ca un idiot! Să-l ia dracul cu chescăvuul şi comsicomsaul lui, că mi-a dat cafeaua în foc!</p>
                  <p rend="justify">Apoi, în încăperea căpitanului Pleşea a fost numai fum de tutun şi scârţâiala scripcii, şi glasuri amestecate, povestind tot ce se poate povesti de către oamenii care de mult sunt despărţiţi de ceilalţi oameni.</p>
                  <p rend="justify">Radu Comşa a plecat mai devreme acasă. N-a observat când începuse ploaia.</p>
                  <p rend="justify">Acum noaptea e plină de fulgere. Şi apa potopeşte de sus gârlă. Pe prispă, sub streaşina lată, o pală albă, neclintită. Se pleacă să desluşească ce e.</p>
                  <p rend="justify">— Tu eşti, Catrinel? întrebă cu mirare. Ce faci aci?</p>
                  <p rend="justify">— Nimic… Ascult cum plouă… şopteşte fata ferindu-şi fără voie, cu o tresărire, capul îndărăt, fiindcă s-a aprins brusc un fulger.</p>
                  <p rend="justify">— Ai să răceşti aci, drace! Du-te la culcare! vorbeşte tot în şoaptă Comşa, fiindcă în şoaptă vorbise şi ea.</p>
                  <p rend="justify">— Nu pot dormi… În casă e cald şi mămuca horăie…</p>
                  <p rend="justify">Comşa pune mâna pe zăvor să intre: „În definitiv, treaba ei! O fi aşteptând pe cineva… Ce m-amestec eu?”</p>
                  <p rend="justify">— Plecaţi mâine? întrebă într-o suflare uşoară Catrinel.</p>
                  <p rend="justify">Radu a lăsat încuietoarea uşii:</p>
                  <p rend="justify">— Da, Catrinel, plecăm mâine! Şi de astă dată o să rămânem acolo mai mult.</p>
                  <p rend="justify">Catrinel îl priveşte în sus la lumina albastră a altui ful-ger.</p>
                  <p rend="justify">O scutură frigul.</p>
                  <p rend="justify">— Am auzit că începe iar de-acuma… Au trecut tunuri noi, multe şi mari. Începe iar…</p>
                  <p rend="justify">— Aceasta n-o ştie nimeni, Catrinel!</p>
                  <p rend="justify">Tăcere.</p>
                  <p rend="justify">Ploaia curge potop şi din streaşină sar stropi mărunţi ca o pulbere rece.</p>
                  <p rend="justify">— Bună seara, Catrinel!</p>
                  <p rend="justify">— Dacă te duci, bună seara…</p>
                  <p rend="justify">Radu Comşa a intrat.</p>
                  <p rend="justify">În tindă. Omir doarme cu mantaua în cap, la pământ. Locotenentul începe să-şi descingă curelele, pe gânduri, fără să aprindă lumina… Ce naiba o fi aşteptând mâţa cu ochii verzi a babei Ilinca? „Nimic… Nu pot să dorm. Ascult ploaia… Dacă te duci, bună seara.” „Cum dacă mă duc?” Se apropie, fără zgomot, s-o privească, plecându-se pe fereastra deschisă.</p>
                  <p rend="justify">Catrinel stă cu picioarele sub ea, cu mâinile încrucişate pe sâni, cu creştetul rezemat în perete tocmai sub pervaz. Afară ploaia neagră e brăzdată de lumini întrerupte.</p>
                  <p rend="justify">Firele de nalbă ude se clatină sub potop şi, în flacăra fulgerelor când se aprind, par cu florile lor lumânări înalte şi împodobite de cununie.</p>
                  <p rend="justify">Radu Comşa s-a lipit cu braţul şi cu pieptul de marginea ferestrei, s-a înclinat deasupra creştetului rezemat dincolo de perete, sub pervaz. Părul lui Catrinel miroase a fin plouat, s-a aplecat mai tare. Mâna a atins obrazul, care e neted şi rece ca pieliţa mărului.</p>
                  <p rend="justify">Catrinel nu s-a ferit; numai degetele ei îi apăsa tremurând mâna lui pe obraz. Acum obrazul s-a învăpăiat. Mirosul părului e de fân copt în soare. Capetele s-au apropiat. Radu îi ridică bărbia; în luminile sfâşiate, îi vede, de sus în jos, un început de surâs fricos de vietate sălbatică, nedeprinsă cu dezmierdarea. Nu ştie, el a ridicat-o sau Catrinel s-a răsucit în picioare? Gurile lor s-au găsit. I-a prins mijlocul. Are sânii pietroşi, ca fructele, şi cămaşa e jilavă şi rece de praful ud al ploii. Dar unde s-a încleştat mâna, în sâni, e cald ca în miezul unei pâini coapte. Şi atingerea obrazului e netedă cum nu şi-a închipuit, şi acum nu mai e rece: dogoreşte.</p>
                  <p rend="justify">Ce stranie noapte cu fulgere mute! Nu tresare nici o bubuitură de tunet. Parcă e o noapte văzută de-un surd.</p>
                  <p rend="justify">A ridicat-o în braţele tari. S-a zbătut, dar ce e zbaterea unei copile în două braţe tari care vor? A ridicat-o şi o trece uşoară peste fereastră, înlăuntru.</p>
                  <p rend="justify">— N-ai să… N-ai să… geme încet Catrinel.</p>
                  <p rend="justify">Radu îi astupă gura cu gura. Catrinel e moale în braţele lui, cu ochii închişi, de moartă, Radu se împleticeşte şi, cu mâna liberă, trage perdeaua să acopere fulgerele.</p>
                  <p rend="justify">— N-ai să… N-ai să…</p>
                  <p rend="justify">— De ce plângi, Catrinel? îi simte obrazul ud de lacrimi. Nu trebuie să plângi. Nu vreau să plângi!</p>
                  <p rend="justify">A doua zi, Catrinel nu s-a văzut toată ziua în ogradă. Căţelul fumuriu scotoceşte la uşi, o caută împleticindu-se pe poteca dintre troscot, la poartă şi la fântână.</p>
                  <p rend="justify">— Ha? Că n-aud bine, măicuţă! răcneşte mătuşa llinca, Întrebi de Catrinuţa? Că mai avem oleacă de fân peste vale… Nu ştiu ce-a pălit-o tuma az, să vadă de nu l-o mâlit ploaia!</p>
                  <p rend="justify">Radu a început de două ori să scrie Luminiţei. Rândurile s-au împleticit de la început. Foile de hârtie au mers sub muşamaua neagră să ţină tovărăşie altei scrisori, începută de altă mână: „Dragă Elviro, sunt două săptămâni de când…”</p>
                  <p rend="justify">Florile s-au veştejit în oala de lut smălţuit. Spânzură cu vârfurile plecate, şi unele s-au scuturat.</p>
                  <p rend="justify">Noaptea, picioarele încărcate de noroi se târâie greu, prin întuneric, spre înălţimile de acolo. Şi Radu Comşa păşeşte cu fruntea în jos, nu numai din această pricină.</p>
                  <p rend="justify">Răsuflările urcuşului se amestecă întrerupte cu sunetul bidoanelor atinse şi cu ciocnirea armelor. Din crengi se scutură apa în pale; Comşa ridică faţa să-i cadă stropi în ochi. Îi face bine această baie şi nu scoate batista să şteargă obrazul ud.</p>
                  <p rend="justify">În casa mătuşii Ilinca, în odaia cu statuia Elegiei pe masă, sub privirea indiferentă a muzei Erato împietrită cu mâna pe liră, Catrinel, la flacăra lumânării, cu un ac străpunge ochii de pe fotografia Luminiţei şi cu cerneală îi zgârie o pereche de mustăţi.</p>
                  <p rend="justify">Cu mâna proptită în pământ, Radu Comşa ridică ochii peste butucul putred.</p>
                  <p rend="justify">Încă nu se vede nimic; abia e mai puţin întuneric decât adineaori…</p>
                  <p rend="justify">Nasturii tunicii îi intră în piept. A pus din nou bărbia pe cotul întors, înfundat în lemnul descompus şi ud, care se fărâmiţează sub apăsare. Mirosul iute de putreziciune şi bureţi îl ameţeşte. A aţipit şi tresare… I s-a părut că doarme de mult, de la începutul lumii.</p>
                  <p rend="justify">Dar ceasul cu fosfor de la brăţară arată că au trecut numai două minute.</p>
                  <p rend="justify">Şi întunericul abia e mai puţin opac.</p>
                  <p rend="justify">Acum se desluşesc trunchiurile verticale dinainte şi umbrele de crengi, fantastic de neclintite. Cu ce are să biruie oare arşiţa aceasta din gâtlej? Mai adineaori, când a ajuns aci, a călcat într-o apă la doi paşi. Are să-şi moaie buzele acolo, când va începe să se lumineze. Iar minutarul fosforescent abia înaintează… Mai este o jumătate de ceas până când vor sări cu toţii să zvâcnească în atac.</p>
                  <p rend="justify">Un om a tuşit şi o umbră plecată a trecut pe dinainte, mutându-se dintr-un loc în alt loc. Verzui s-a aprins un licurici în muşchi; clipeşte neclintit şi s-a stins.</p>
                  <p rend="justify">Întunericul însă se mai destramă. Dimineaţa abia se încruntă vânătă din nori într-o pânză de păianjen tremură suspendate câteva boabe diamantine de rouă. Şi frunzele crestate de ferigă se văd acum brumate uşor de aceeaşi sudoare a nopţii… Cât de uşor, cât de simplu, ce minuni divine ar fi toate, dacă n-ar şti că acolo! Şi setea aceasta de bolnav…</p>
                  <p rend="justify">La stânga, departe, au început tunurile.</p>
                  <p rend="justify">Numără loviturile. Îşi spune în gând: „Acesta obuzier, acesta de munte, acesta de la noi, acesta de la dânşii”.</p>
                  <p rend="justify">Iar dânşii unde sunt? Aşteaptă?</p>
                  <p rend="justify">S-a ridicat într-un genunchi, pe urmă în picioare. Nu recunoaşte locul. N-a mai ajuns niciodată până aci. De patru zile, de când înaintează şi se retrag, smulgându-şi şi pierzând poziţii, au mers oblic.</p>
                  <p rend="justify">Soldaţii se mişcă şi ei; umbrele se confundă cu trunchiurile arborilor, dar tunicile foşnesc la fiecare mişcare, aspru, fiindcă de patru zile, de când se înmoaie prin noroaie şi iar se usucă pe dânşii, s-au întărit scoarţă, şi dacă unul s-ar dezbrăca s-o arunce, haina ar sta singură în sus.</p>
                  <p rend="justify">Încă zece minute.</p>
                  <p rend="justify">Zorile tulburi s-au răsfirat. Noaptea spânzură numai în crengile negre.</p>
                  <p rend="justify">Comşa înconjură ochiul de apă stătută. Nu e o apă din care să poţi bea! Apă verzuie şi neagră, cu vegetaţie flocoasă plutind şi cu broaşte care au sărit speriate. Acum scot din mătreaţă numai ochii ficşi şi gurile lor rotunde şi dezgustătoare. Şt e un om care a căzut cu faţa în jos, cu capul pe jumătate înfundat în nămol.</p>
                  <p rend="justify">Un mort.</p>
                  <p rend="justify">A crezut la început că e un soldat întins, aşteptând. Casca e răsturnată în apă, pe-o coastă.</p>
                  <p rend="justify">Dar e un mort. Uniforma e românească şi e de sublocotenent. Luceşte nou firul de metal alb pe umăr şi insigna regimentului.</p>
                  <p rend="justify">Radu Comşa a pus genunchiul în pământ şi s-a plecat să-l întoarcă.</p>
                  <p rend="justify">Când trupul cu mâna ţapănă s-a rostogolit cu pieptul în sus, atunci, din mâl, cu scame de mătreaţă vegetală, cu un singur ochi alb, fiindcă celălalt era scurs şi din el spânzura o lipitoare şi fugeau gângănii de apă, l-a privit stârvul copilului Mihai Vardaru.</p>
                  <p rend="justify">Lipitoarea s-a desprins cu un spasm în trupul lucios, gras şi vâscos.</p>
                  <p rend="justify">Hm! o mână nevăzută i-a gâtuit răsuflarea.</p>
                  <p rend="justify">S-a rezemat de-un brad, acoperindu-şi privirea cu braţul.</p>
                  <p rend="justify">Mai târziu, Radu Comşa avea să-şi spună întotdeauna că dacă mintea nu i s-a clătinat atunci, cum s-a temut, a fost numai fiindcă în clipa aceea au irupt brusc toate tunurile de la spate şi toţi soldaţii au sărit în picioare.</p>
                  <p rend="justify">Minutarul se oprise pe secunda când două mii de oameni, pe tot sectorul, porneau în năvală. Cea dintâi mitralieră germană clempăni. Pe urmă salvele gloanţelor. Pe urmă grenade. Iar pe deasupra, încrucişându-se cu şuier, cu chiot, cu zbârniit şi cu prăbuşit, obuzele dintr-o parte şi alta. Un brad retezat la jumătate se clatină cu aşchii sfâşiate, ca o jucărie de carton; vârful zvârlit a rămas suspendat între alte vârfuri.</p>
                  <p rend="justify">— Haideţi, băieţi! Haideţi, băieţi!</p>
                  <p rend="justify">În dosul unui trunchi, când un om s-a adăpostit înainte de a zvâcni în alt salt, îndată se adună toţi turmă. Aşa se simt mai puţin singuri şi au iluzia că-s mai apăraţi.</p>
                  <p rend="justify">— Haideţi, băieţi! Haideţi, băieţi!</p>
                  <p rend="justify">Gloanţele se înfig în lemn cu un sunet ciudat, iar unul a intrat în capul unui soldat de alături de tot, ca o piatră aruncată în lut moale.</p>
                  <p rend="justify">Radu Comşa nu-şi mai aminteşte cum se numeşte soldatul. E din plutonul lui; ieri a ştiut cum îl cheamă… Şi altul, necunoscut, din alt pluton, aleargă cu mişcări stranii, se împleticeşte, a scăpat arma şi caută să prindă cu mâinile întinse aerul; din gura căscată nu iese nici un sunet, numai sânge ca o panglică de catifea roşie, când s-a prăbuşit şi mai încercă să se ridice în coate… L-a izbit cineva cu călcâiul. Dar pe celălalt, cum îl chema? Cum îl chema? Radu Comşa aleargă, absurd torturat numai de această întrebare.</p>
                  <p rend="justify">— Haideţi, băieţi!</p>
                  <p rend="justify">Radu Comşa îl vede şi pe soldatul Bocăneţ fugind pe lângă el cu paşi răşchiraţi peste măsură; şi pe Mucenicu, cumpănind arma în mână fără să tragă, absent, mergând numai fiindcă merg toţi. Obrajii palizi şi uzi de sudoare rece s-au înverzit în lumina de plumb… Radu Comşa îşi spune că acum toate inimile sunt golite de sânge, toată carnea e încrâncenată pe oase şi în toţi se cască nu frică, ci altceva, necunoscut, o spaimă în afară de tot ce e omenesc.</p>
                  <p rend="justify">Au dat într-un gol.</p>
                  <p rend="justify">Copacii au fost retezaţi aci. Gloanţele mătură în plin. Au mai trecut alţii pe-aci, astă-noapte ori ieri. Sunt morţi neridicaţi. Gloanţele îi mai ucid o dată. De pe celălalt clin, înaintează altă companie. Căpitanul Ionescu păşeşte calm, cu ţigara în gură, întorcându-se din când în când spre soldaţii lui. De-a-ndăratelea… Cum a putut să-l urască? De ce-l urăsc toţi? Ei merg cu toţii într-acelaşi gând, şi iată-l! Nu se ascunde, nu arată teamă, fumează şi păşeşte cu linişte nefirească. Poate surâde cu dispreţul lui care acum nu i-ar părea lui Comşa, nici lui Ghenea, nici nimănui imbecil: „Ce e aia glonţ? Ce e aia moarte?”</p>
                  <p rend="justify">— Haideţi, băieţi! Haideţi, băieţi!</p>
                  <p rend="justify">A ţistuit un roi de gloanţe. Oamenii sar peste căzuţi, îi ocolesc. Dar nimeni n-aude ce strigă celălalt de alături. Un rănit îl apucă de picior şi Radu Comşa se smulge răcnindu-i ceva.</p>
                  <p rend="justify">Pânza mitralierei a trecut pe deasupra şi oamenii au zvâcnit mai departe.</p>
                  <p rend="justify">A călcat o mână; se întoarce din mers. Nu era mort. Mâna mişca. I-a rămas în talpă senzaţia cărnii strivite.</p>
                  <p rend="justify">Sublocotenentul Stelian Minea, între oamenii lui cu obrazul plin de noroi şi de fum, strigă cu glas subţire; e cu fruntea enormă descoperită; mâna flutură goală.</p>
                  <p rend="justify">Şi dincolo nu vezi ce e la dreapta, la stânga: numai ştii că alţii se zgreapţănă pe alte pripoare şi cad sub altă răpăială de gloanţe, şi aceasta se întinde până la Siret şi până la Dunăre.</p>
                  <p rend="justify">S-au trântit toţi. Pânza morţii a trecut pe deasupra.</p>
                  <p rend="justify">Un cap se ridică şi se retrage îndată după o rădăcină, ca un melc în găoace. A lovit aproape un obuz, care-a detunat urechile. Din pâlnia de ţărână şi pietre, înecată de fum, au împroşcat picioare şi maţe. Radu Comşa îşi şterge gura de sânge, scuipă, i-a intrat în gură sânge de om; îşi priveşte mâna, a fost stropit de ceva vâscos şi alb, poate creieri de om. Se târâie unul numai în mâini, cu gura oribil sfărâmată. Când a trecut pe lângă el, Radu Comşa l-a recunoscut. Soldatul Ion, care slujea de şanuri vii pentru cizmele prea strâmte ale domnului colonel şi acum nu mai are picioare; care-a fost trimis la trupă fiindcă aşa a cerut doamna colonel, găsindu-l prea rău de gură, şi acum nu mai poate striga, fiindcă nu mai are gură.</p>
                  <p rend="justify">În marginea golului, cu ramuri împroşcate de gloanţe, atacul se clatină o clipă. Carabinele răspund de aproape. Trosnesc cu flăcări scurte, grenade. Acum sar peste trupuri cu uniforma germană şi mâinile se întind ferindu-şi faţa:</p>
                  <p rend="justify">— Kamerad, Kamerad!</p>
                  <p rend="justify">Alţii se văd în poala poienii din faţă. Se văd şi dispar.</p>
                  <p rend="justify">— Haideţi, băieţi… Baioneta, băieţi!</p>
                  <p rend="justify">Au intrat din nou în pădure, unde adineaori erau inamicii, şi soarele s-a deschis deodată în lumini paralele printre vârfuri, ca într-un vitraliu. Soarele şi cerul, şi tot, sunt impasibile la tot ce fac oamenii aceştia, halucinaţii aceştia.</p>
                  <p rend="justify">Mitraliera a tăcut.</p>
                  <p rend="justify">— Fug! răcneşte Bocăneţ, întorcând capul spre locotenent.</p>
                  <p rend="justify">— Ce este? strigă Comşa ca un surd, fiindcă n-a înţeles.</p>
                  <p rend="justify">— Fug! Fuge Friţ! îşi încarcă puşca din fugă soldatul. Fug de baionetă!</p>
                  <p rend="justify">Dar altă mitralieră a început mai departe, metodic. Doi răniţi trec rezemaţi, în clătinări stranii, ca doi oameni beţi, împleticindu-se şi rezemându-se de copaci.</p>
                  <p rend="justify">Perdeaua de pădure a fost subţire. Din nou luminiş şi din nou gloanţele bâzâind ascuţit ca viespile.</p>
                  <p rend="justify">În spate nu mai e nimic: răniţi târându-se şi strigăte în urmă de tot:</p>
                  <p rend="justify">— Bran-car-dier! Bran-car-dier!</p>
                  <p rend="justify">Ordinul trece din gură în gură.</p>
                  <p rend="justify">— Măşti! Săpaţi măşti…</p>
                  <p rend="justify">Şi gloanţele se înfig în ţărână, retează crenguţe, sar azvârlite din piatră; capetele cad în piept, unghiile se înfig în pământul care a fost odată darnic şi bun. Peste capete, focuri de baraj opresc rezervele.</p>
                  <p rend="justify">Radu Cornşa îşi aprinde ţigara, cât oamenii scobesc măşti, şi e preocupat de o singură grijă: să nu-i tremure mâna.</p>
                  <p rend="justify">Dar mâna are mişcări sacadate de păpuşă mecanică.</p>
                  <p rend="justify">Seara au fost iar îndărăt. Încă o dată atacul s-a frânt.</p>
                  <p rend="justify">Printre soldaţi, s-au amestecat soldaţi necunoscuţi din alt regiment. Artileria românească trage cu puteri îndoite. Peste un ceas trebuie să pornească din nou. Ultima oară, să nu mai vină nici un om îndărăt!</p>
                  <p rend="justify">Colonelul îşi netezeşte nervos barba cu mâna stângă, fiindcă dreapta e strânsă într-un bandaj. Maiorul, deşirat şi cu nasul lung, ascultă ordinele fără să înţeleagă nimic. Tot timpul a fost undeva unde nu l-a văzut nimeni. Acum a apărut, îşi freacă nasul şi începe vorbe neisprăvite. Colonelul îl priveşte de jos în sus, îi întoarce spatele.</p>
                  <p rend="justify">— Domnule colonel…</p>
                  <p rend="justify">— Am zis! Una la mână… N-ascult nimic! Ai înţeles, domnule maior? N-ascult nimic!</p>
                  <p rend="justify">— Domnule colonel…</p>
                  <p rend="justify">Maiorul păşeşte răşchirat în urma colonelului, gesticulând cu braţele lungi.</p>
                  <p rend="justify">Colonelul nu-l ascultă. Se opreşte înaintea căpitanului Pleşea, care-şi numără oamenii, îi pune mâna bandajată pe umăr:</p>
                  <p rend="justify">— Iubite Pleşea…</p>
                  <p rend="justify">— De ce, domnule colonel? Datoria! Nimic decât datoria…</p>
                  <p rend="justify">Se întoarce la numărătoarea lui: prezent! prezent! mort! rănit! mort! mort…! mort! prezent! dispărut! rănit! rănit!</p>
                  <p rend="justify">Când la sfârşit, se duce şi îl ia pe Radu Comşa de braţ:</p>
                  <p rend="justify">— Să mergem acum la Ghenea! Înainte de a-l ridica…</p>
                  <p rend="justify">Păşesc peste o movilă de cartuşe răsturnate, de unde un sergent împarte alte muniţii. Aproape s-a întunecat.</p>
                  <p rend="justify">Ghenea e întins pe o brancardă. Alături, căpitanul Ionescu, mort, cu pieptul spart, cu tunica descheiată, lăsând să se vadă sângele care-a udat toată cămaşa şi a început să se înnegrească. Dar pe obrazul alb, neatins, golit de sânge, stă scrisă o nedumerire: „Ce e aia moarte? Ce e aia obuz? Am mai văzut noi d-ăşte…”</p>
                  <p rend="justify">Ghenea deschise ochii. Vrea să surâdă, dar nici un muşchi nu se supune. O schijă i-a trecut prin osul capului, la ceafă.</p>
                  <p rend="justify">— Tată Pleşea… vorbeşte încet şi greu, împleticind cuvintele. Eşti şi tu aci… Comşa?</p>
                  <p rend="justify">Tace.</p>
                  <p rend="justify">Amândoi s-au aplecat s-asculte, fiindcă glasul abia se aude, acoperit de canonadă şi de vaietele altor răniţi.</p>
                  <p rend="justify">Un vârf de creangă, o cruciuliţă de brad, cade de sus.</p>
                  <p rend="justify">Ghenea încearcă să întoarcă ochii bulbucaţi spre dreapta, unde e întins trupul căpitanului Ionescu, aşa cum a fost adus de sanitari. Nu poate. Jos nu se vede. Capul cade îndărăt.</p>
                  <p rend="justify">— Nu te mişca, Ghenea. Spune-ne nouă… Ce vrei tu, Ghenea? întreabă amândoi, aşezându-i mai sus ceafa udă de sânge cleios.</p>
                  <p rend="justify">— E Ionescu? Acolo e el?</p>
                  <p rend="justify">Amândoi dau din cap.</p>
                  <p rend="justify">— Da… De ce?</p>
                  <p rend="justify">Ghenea priveşte în sus bradul care, văzut de la poale spre vârf, pare nemăsurat de înalt, în cerul inserării de ireală albăstrime.</p>
                  <p rend="justify">— Nu vorbeam cu el… Ştiţi că eram certaţi! Acum aş vrea… dar e imposibil. Acum imposibil…</p>
                  <p rend="justify">Căpitanul Pleşea îi mângâie postavul tunicii. Mustaţa sură îi tremură.</p>
                  <p rend="justify">— Trebuie să taci… Ghenea! Nici o oboseală… Numai linişte… Acuşi o să te ridice! Vei avea linişte şi, când ai să te întorci sănătos, bem iarăşi din cafeaua noastră… Am să păstrez anume pentru tine… Cafea, ca în vremurile bune!</p>
                  <p rend="justify">Ghenea vrea să surâdă la amintirea cafelei lui tata Pleşea; dar surâsul e numai în ochii albaştri şi dilataţi. Muşchii obrazului refuză.</p>
                  <p rend="justify">— E curios… tată Pleşea… Comşa. Auziţi? E curios… tată Pleşea… Comşa, auziţi? E curios… nu simt nimic… absolut nimic… fără durere… Numai mâinile nu le pot mişca… nici picioarele… nimic! Uite, vreau să strâng…</p>
                  <p rend="justify">— Ghenea, te-am rugat să taci! vorbeşte cu asprime căpitanul Pleşea, punându-i mâna care spânzura pe marginea brancardei la loc, pe piept.</p>
                  <p rend="justify">— Să tac? Ascultaţi? Vreau să vă rog ceva… Pe tine, tată Pleşea, şi Comşa, pe tine… Am mai vrut o dată… Ascultaţi? Dacă nu scap…</p>
                  <p rend="justify">Ghenea închide ochii. Ce vede el acolo nu e în puterea nimănui să mai vadă.</p>
                  <p rend="justify">— Dacă nu scap, am să vă rog pe voi… Ascultaţi? Eu am un copil. Am avut odată o dragoste… Ascultaţi? Nu ştie nimeni… Ea n-are să spună niciodată… N-are să îndrăznească… Săracii nu îndrăznesc… Ascultaţi? Comşa, auzi? E o fată săracă… nu trebuia… Am un copil. Şi voi, dacă nu scap, am să vă rog pe voi… Ce spuneam? Da! Ea n-are să spună. Înţelegi, tată Pleşea? Comşa, m-ascultaţi? Ce-au să facă de-acum, singuri? Am fost o canalie… Nu trebuia… Comşa! Eu am un… Ce spuneam? A fost odată un mic copilaş! Nu asta… E cântec ăsta… Ce spuneam? Să-i scriţi voi, să vă duceţi voi la dânsa… Ascultaţi? Imposibil. Ce spuneam? A fost odată un mic copilaş… Imposibil! Nu-mi amintesc… Pleşea, Comşa, de ce-au tăcut tunurile? Au tăcut acum…</p>
                  <p rend="justify">Ochii căpitanului Pleşea şi ai lui Radu s-au întâlnit cu acelaşi gând. „Tunurile n-au tăcut, bat încă mai tare. Daca nu le aude, înseamnă… Şi dacă moare, n-are să ştie nici-odată nimeni unde să le scrie, unde să-i caute…”</p>
                  <p rend="justify">Plecaţi deasupra, aproape în genunchi, aşteaptă. Dar locotenentul Ghenea nu mai clipeşte, întins acolo cu faţa în sus. Numai din ochi îi curg lacrimi mari. Care se rostogolesc încet de o parte şi de alta, până acolo unde e sângele baltă.</p>
                  <p rend="justify">— Ghenea… Auzi? Ghenea!</p>
                  <p rend="justify">Îi scutură amândoi, dar capul se clatină moale pe căpătâiul brancardei.</p>
                  <p rend="justify">Numai lacrimile continuă, mari, mute.</p>
                  <p rend="justify">Căpitanul Pleşea îi desface tunica. Ascultă. Casca i-a căzut jos, şi căpitanul cu tâmplele sure ascultă inima, care era tânără şi s-a oprit. Nu mai respiră şi totuşi plânge, regretul ireparabil, dus dincolo de moarte.</p>
                  <p rend="justify">Când s-a ridicat, căpitanul Pleşea păşeşte undeva spre întunericul de sub brazi, smulgându-şi un nasture de cât îl răsuceşte. Radu Comşa fărâmiţează în dinţi o bucată de scoarţă de brad. Nu ştie când a luat-o şi de unde.</p>
                  <p rend="justify">Dar peste cadavrul căpitanului Ionescu nimeni nu s-a plecat. Se urcă numai furnicile roşii. Şi noaptea i-a împresurat acum pe toţi; iar o creangă lată de brad se clatină încet, ca o apărătoare pentru somn lung.</p>
                  <p rend="justify">— Bran-car-dier! Bran-car-dier!</p>
                  <p rend="justify">Când au pornit din nou în noaptea pădurii de unde n-au fost strânse încă toate leşurile, un reflector îi primeşte orbindu-i cu lumină verzuie. Radu Comşa a văzut o clipă deşirându-se peste păduri, peste gropi, peste oameni, târându-se pe brânci, peste tot ce e ireal şi totuşi aievea, a văzut deşirându-se halucinaţia lui Mucenicu, pasărea înălţată în cârligele ghearelor de fier, să caşte ochii fără număr şi fără îndurare, sticloşi, de vis rău.</p>
                  <p rend="justify">În lumina rece, erau însă numai alţi şi mereu alţi viermi târându-se unul lângă altul; mereu lunecând şi mereu căţărându-se.</p>
                  <p rend="justify">Lumina s-a mutat încet…</p>
                  <p rend="justify">Toţi bâjbiie iarăşi numai în întuneric, dar ochii se întorc hipnotizaţi acolo unde proiectorul tremură deasupra unui punct şi caută ca un deget într-o rană. Coboară de sus candela unei rachete. Din nou se distinge în flacăra sulfuroasă, ireal de aproape, fiecare spinare încovoiată şi fiecare armă. O mitralieră şi-a slobozit clănţănitul metalic, neaşteptat, de alături; cu tăişuri de aşchii grenade se sparg.</p>
                  <p rend="justify">Radu Comşa aleargă de la trunchiul unui copac la altul, răcnind oamenilor cuvinte fără legătură, strigăte care nu înseamnă nimic.</p>
                  <p rend="justify">Şi în clipa când îşi spune că o putere ascunsă şi bună, printr-o minune, îl apără încă, ceva i-a trosnit în obraz şi în piept, un vid s-a deschis sorbindu-i suflarea, iar mâinile-au bătut deodată întunericul gol.</p>
               </div>
               <div type="div3">
                  <head>Capitolul IV.<lb/>         ÎN ÎNTUNERIC SE AFLĂ LUMINĂ.</head>
                  <p rend="justify">Ca să cânte privighetoarea mai frumos, scoate-i ochii! Va crede că întotdeauna e noapte…</p>
                  <p rend="justify">(Sfatul păsărarului)</p>
                  <p rend="justify">Îi conducea un sanitar fără capelă, cu obrazul roşcat şi stropit de pistrui, îmbumbându-şi din mers nasturii bluzei.</p>
                  <p rend="justify">Din când în când se oprea să măture cu vârful bocancului, din praf spre şanţ, resturi de bandaje murdare de sânge, de iod, de puroi.</p>
                  <p rend="justify">Alexandru Vardaru mergea alături, inspectând cu ochii severi aşezările. În urmă, Laura Vardaru şi Luminiţa în haine cernite, doliul lui Mihai.</p>
                  <p rend="justify">Barăcile de scânduri crescute în jurul spitalului erau spoite cu var. În alb fusese turnat ceva verzui; culoarea ostilă rănea privirea.</p>
                  <p rend="justify">Dar şi fără aceasta, privirea se posomora îndată ce drumeţul întâmpina aci mirosul de medicamente, de carne putrezită şi de murdărie omenească, după ce străbătuse câmpul cu fâneaţă şi copaci, unde totul era încă simplu şi însorit, iar războiul părea la celălalt capăt al lumii.</p>
                  <p rend="justify">Acolo zbura o ciocârlie în lumină, brazdele retezate de iarbă răsfirau mireasma dintotdeauna a fânului cosit. Se afla un lan verde de trifoi, aşternut până la marginea unei dumbrăvi, şi verdele acela, crud, neted şi sănătos, dădea întregului şes înfăţişare de prosperitate bucolică. Stropise un ropot de ploaie numai până aproape, în şosea. Norii se lăsau spre miazăzi negri, iar peste toată întinderea se arcuise un curcubeu ireal: miracol de sub care aşteptai să răsară în zbor albul porumbel cu ramura de finic.</p>
                  <p rend="justify">Sufla adiere răcoroasă; în trifoiul ud luceau de cleştar boabele ploii.</p>
                  <p rend="justify">Omul uita că aproape se petrecea ceva dureros şi ireparabil. Călca fluierând, smulgând un fir de iarbă înspicat, gândind la lucruri plăcute şi la nimicurile din care se înfiripă bucuria de a trăi.</p>
                  <p rend="justify">Ajuns la adunarea aceasta de construcţii precare, de corturi vinete şi de căruţe cu crucea roşie pe pânze, ochii se tulburau deodată şi un pumn de unghii ascuţite strângea să înăbuşe inima. De ce toate acestea? Când au să sfârşească?</p>
                  <p rend="justify">Şi zborul ciocârliei, şi mirosul de fân, şi lanul de trifoi, şi curcubeul ireal, şi toată lumina şi gândurile de adineauri se înecau lipsite de sens. Şi lipsite de realitate. Realitatea era numai aci, singură, alta!</p>
                  <p rend="justify">Iar paşii se târau greoi şi silnici, ca mersul ocnaşilor spre un capăt de drum unde nu aşteaptă nimic alt decât aceeaşi şi aceeaşi resignare posomorâtă.</p>
                  <p rend="justify">Trei barăci de privăţi, cu uşile date în lături, lăsau să se vadă murdăria hidoasă, gurile circulare şi negre.</p>
                  <p rend="justify">De sub o camionetă sanitară, fără o roată, lăsată într-o rână, un mecanic vârât cu faţa în sus, numai cu picioarele afară, cerea răstit o piesă ajutorului îngenuncheat pe o foaie de cort.</p>
                  <p rend="justify">— Nu aia, idiotule! Ţi-am spus, nu aia! Franţuzul, boule!</p>
                  <p rend="justify">Boul îşi şterse cu mâna unsă obrazul asudat şi căută într-o cutie de scânduri franţuzul.</p>
                  <p rend="justify">Pe împrejmuirea de arbuşti tunşi, cămăşile şi izmenele de pânză groasă întinse la uscat arătau pete dezgustătoare. Câţiva convalescenţi desculţi, cu mantăi între umeri, se soreau tolăniţi pe un taluz, vorbind încet între ei. Nu se mirau că se află aci şi nu găseau nefiresc. Scăpaseră, şi acum uitau de unde scăpaseră, povestind amintiri care-i făceau să râdă.</p>
                  <p rend="justify">Şi râsul suna scârţâit şi absurd, ca hohotele din balamuc.</p>
                  <p rend="justify">Unul scria pe genunchi o scrisoare, muind după fiecare cuvânt un capăt de creion în gură şi privind îngândurat în gol.</p>
                  <p rend="justify">Le tăie drumul o găină, fugărită de altele, târând în plisc un tampon ud de sânge.</p>
                  <p rend="justify">Alexandru Vardaru clătină din cap cu nemulţumire. Ce ordine e aceasta? Cum pot tolera atâta necurăţenie?</p>
                  <p rend="justify">În uşa unui pavilion; un medic în halat apăru cu mânecile sumese. Se uită iritat la civilii necunoscuţi, le întoarse spatele vociferând la cineva, dinlăuntru:</p>
                  <p rend="justify">— Am spus că nu e permis! Până când porcăria aceasta? Ce face santinela la poartă?</p>
                  <p rend="justify">Trecură printre două şire de saltele întinse în praf, unde alţi soldaţi, numai în cămaşă, schimbau paiele dintr-o claie proaspătă. Toţi se întrerupseră din lucru, cu gura coşului de pânză vânătă într-o mână şi cu smocul de paie în cealaltă, să privească personajele care sosiseră cu un automobil. Erau goi, păroşi şi murdari.</p>
                  <p rend="justify">Mâna Luminiţei tremură sub braţul Laurei Vardaru. Tanti Laura îi căută în ochi. Trivialitatea acestei mizerii o ofensa.</p>
                  <p rend="justify">— De ce n-ai fi ascultat tu oare, Luminiţo? Cuminte era să ne laşi numai pe noi întâi…</p>
                  <p rend="justify">Vorbind, duse la nări un flacon destupat.</p>
                  <p rend="justify">Luminiţa, palidă, cu buzele strânse, scutură din cap, cu mişcarea de nerăbdare care altădată îi flutura părul tuns, acum adunat sub pălăria mică, neagră.</p>
                  <p rend="justify">Întâlniră un alt sanitar, cu un lighean de tablă, în care se afla un picior tăiat de sub genunchi; alb ca o piesă anatomică, dar la încheietura labei cu lip uscat; picior de biet soldat, purtând încă şi în moarte umilitoarea mizerie a tranşeelor.</p>
                  <p rend="justify">Degetele Luminiţei se înfipseră cu unghiile în braţul Laurei Vardaru.</p>
                  <p rend="justify">Tanti Laura simţea că are şi ea nevoie acum de un braţ să o sprijine.</p>
                  <p rend="justify">Soldatul cu obrazul stropit de pistrui se opri:</p>
                  <p rend="justify">— Aici este! Numai, vă rog să vorbiţi întâi cu domnu maior… Altfel nu e voie! Nu e permis decât după ora patru. Ordin!</p>
                  <p rend="justify">Arătă cu mâna spre avizul bătut în uşă.</p>
                  <p rend="justify">Alexandru Vardaru scoase cartea de vizită, cu chenar negru:</p>
                  <p rend="justify">— Dă-o domnului maior! Spune-i că vreau să-i vorbesc. Corectându-se: Că îl rog să poftească să-i vorbesc… Aştept aci sau să mă cheme înlăuntru!</p>
                  <p rend="justify">Sanitarul intră, tipărindu-şi bluza pe trup şi părul roşcat pe frunte.</p>
                  <p rend="justify">Alexandru Vardaru făcu câţiva paşi. Se opri înaintea avizului din uşă, scris cu mâna, cu cerneală violetă palidă şi atât de ştearsă, încât nu se mai puteau citi decât semnătu-rile şi sigiliul. Un colţ se desprinsese din cui şi flutura. Alexandru Vardaru acăţă colţul hârtiei la loc, ca să restabilească ordinea. Se întoarse. Privi lung la Luminiţa, îi dezmierdă bărbia cu stângăcie de om nedeprins să mângâie:</p>
                  <p rend="justify">— Ce e, fetiţa tatii? Ce e, fetiţa tatii?</p>
                  <p rend="justify">Luminiţa surâse trist:</p>
                  <p rend="justify">— Vezi că sunt tare, papŕ! Trebuie să fiu tare… Radu…</p>
                  <p rend="justify">Cuvintele i se înecară în gâtlej. Privi înainte peretele care-i tremura în lacrimi.</p>
                  <p rend="justify">Era acolo iscălitura unui soldat, scrijilată complet, cu numele, comuna, judeţul, contingentul şi regimentul, ca o adresă minuţioasă de răvaş; ca un apel desperat şi naiv al unui anonim din marea mulţime, să-şi cerşească partea lui de eternitate.</p>
                  <p rend="justify">Îi ajunse, gâfâind, Neculai şoferul, cu mănunchiul de flori şi pachetele de hârtii albe; tot ce socotise Luminiţa şi tanti Laura că pot aduce puţină alinare unui rănit.</p>
                  <p rend="justify">Luminiţa luă mănunchiul pe braţ, ca pe-un copil apropiat de sân. Aşeză frunzele între trandafirii învoiţi şi garoafe, ca să fie un mănunchi corect. Florile miroseau proaspăt şi pur, ca orice flori crescute să înfrumuseţeze viaţa oamenilor. Ele, pentru muribunzi şi pentru iubire, erau aceleaşi flori, dăruindu-se cu egală nevinovăţie în acelaşi parfum. Dar oamenii găsesc o dată că sunt triste şi altă dată că la o fericire mai pot adăoga încă ceva; iar unei dureri că-i aduc îmbunare. Luminiţa înţelese întâia oară că nimic în viaţă, nici flori, nici oameni nu participă într-adevăr la ceea ce rămâne aci, închis, singur şi inexprimabil în suflete.</p>
                  <p rend="justify">Iar florile apăsară grele pe braţ, ca trupul unui copil mort.</p>
                  <p rend="justify">Lumina soarelui se cernea decolorată prin nori subţiri, sfărâmăturile cereşti ale furtunii îndepărtate. Un stol de vrăbii zbură sfârâind ca un pumn ele plumbi, din frunzele unui salcâm în frunzele altui salcâm.</p>
                  <p rend="justify">Asemeni, superstiţioşilor jucători de cărţi. Luminiţa gândi: „Dacă se întorc îndărăt, atunci Radu scapă; dacă se întorc înainte de a trece un minut, rănile n-au să-i lase nici o urmă grea. Dacă nu zboară până vine doctorul, atunci… atunci…”</p>
                  <p rend="justify">Dar alungă gândul, cu frică să nu provoace astfel destinul.</p>
                  <p rend="justify">Maiorul apăru şi vrăbiile nu se clintiră din salcâm. Lucrase în spital de la şapte, era cu ochii injectaţi de oboseală, isprăvise abia acum; şi ca să-şi alunge leşiala din stomac, ceruse un pahar de lapte fierbinte. Sanitarul îi dăduse bile-tul deputatului Vardaru tocmai în clipa când deşerta paha-rul. Uitase să se şteargă la gură în grabă, şi pe mustăţile rare şi zbârlite, de pisoi, rămăsese o dungă de caimac.</p>
                  <p rend="justify">Alexandru Vardaru îi vorbea, neputând să-şi desprindă ochii de la pata de pe mustăţi.</p>
                  <p rend="justify">Maiorul răspundea cu privirea la cele două femei în haine cernite. Cunoştea numele lui Alexandru Vardaru din ziare şi din dezbaterile parlamentare, ştia că este un personaj puternic, se grăbi să se arate cât se poate de îndatoritor; dar cum avea printre camarazi faimă de Don Juan, nu putea lăsa, fără obligatoriile ocheade admirative, frumuseţea şi distincţia doamnelor în doliu.</p>
                  <p rend="justify">Alexandru Vardaru îl luă de braţ, ducându-l câţiva paşi, să-i ceară fără înconjur, departe de urechile femeilor, ştire sigură, dacă rana ori rănile locotenentului Radu Comşa sunt grave şi în ce măsură.</p>
                  <p rend="justify">Înainte de a răspunde, maiorul purtă o mână la mustaţă, gânditor, privindu-şi vârful cizmelor. Mâna atinsese pata de lapte, tresări, maiorul se uită la degete, îşi aminti, roşi şi scoase îndată batista, frecându-se apăsat şi cerându-şi scuze, cu un surâs care-i zbârli mustăţile înainte, ca la pisoi când cască:</p>
                  <p rend="justify">— Ne abrutizăm aci, domnule deputat! De cu noapte, tăiem, pansăm, operăm… Adevăraţi măcelari! Îngrijind de alţii, uităm de noi, domnule deputat!</p>
                  <p rend="justify">Dar Alexandru Vardaru respiră uşurat; de la început îl persecuta gândul cum să-i spună că nu şi-a şters mustăţile de lapte şi nu găsise momentul. Scăpase în sfârşit de obsesie. Totul îi păru de acum înainte mai simplu.</p>
                  <p rend="justify">Medicul povesti. Rănile erau grave, desigur, dar nu de moarte. Trei, de grenadă: la piept, la gură şi la ochi… Ochii, probabil să scape intacţi; acum sunt înfăşuraţi, complet să nu străbată lumina. La buze va rămâne o cicatrice fără importanţă. Complicată e doar rana de la piept: plămânul perforat, două operaţii una după alta abia i-au scos aşchiile din coastă, dar criza a trecut, a fost bine îngrijit la ambulanţă înainte de a ajunge aci. Şi este un organism robust, un om tare!</p>
                  <p rend="justify">— Sângele lucrează mai sigur decât biata noastră ştiinţă! încheie cu modestie, maiorul, continuând să-şi şteargă în răspăr cu batista mustăţile rare. Deşi acum nu mai avea ce şterge. Să vă conduc! Doamnelor, dacă permiteţi…</p>
                  <p rend="justify">Maiorul o luă înainte. Luminiţa îşi auzea zvâcnelile inimii.</p>
                  <p rend="justify">Toate privirile din paturi se întoarseră lacome, fiindcă orice vizită era un eveniment. Mâini golite de sânge trăgeau repede păturile deasupra. Unul îndreptă ochii deznădăjduiţi şi rugători spre un infirmier să-l învelească, în locul mâinilor avea două bonturi înfăşurate în bandaje groase, prin care pătrundea serul gălbui.</p>
                  <p rend="justify">Luminiţa trecu în revistă rândurile de paturi: nici aci! nici aci! nici aci!</p>
                  <p rend="justify">Radu se afla în colţul cel mai întunecos, dar să fi fost în cel dintâi pat şi tot nu l-ar fi recunoscut. A înţeles numai fiindcă acolo s-a oprit maiorul.</p>
                  <p rend="justify">Locotenentul Comşa era numai o momâie de vată.</p>
                  <p rend="justify">Luminiţa îşi închipuise clipa aceasta astfel: avea să-l găsească dormind ori citind, ori privind cu ochii în tavan. Avea să vină tiptil lângă el, în vârful picioarelor, să-şi apropie buzele de buzele lui, de frunte, de ochi.</p>
                  <p rend="justify">Capul întreg înfăşurat în bandaje. Atât în dreptul nărilor şi într-un colţ al buzelor, două tăieturi circulare în vată şi în tifon lăsau aerul să străbată.</p>
                  <p rend="justify">Soldatul Omir, în picioare, la căpătâiul patului, îi pândea fiecare mişcare, cu ochi credincioşi de câine. Pierduse altă dată un stăpân. Era hotărât, pe acesta, să-l apere cu toată îndârjirea. Făcu un pas înainte când se apropiară, ca şi cum aveau să i-l ia.</p>
                  <p rend="justify">La sunetul paşilor, mâinile lui Radu Comşa pipăiră marginea păturii. Auzea surd prin fâşiile încrucişate peste urechi. Aştepta! Ştia că paşii se opresc întotdeauna sau înainte de a ajunge la el, sau după ce au trecut dincolo. Nu era ora pansamentelor, ca să se oprească un pas şi la patul său.</p>
                  <p rend="justify">Luminiţa îi prinse mâna, nu ştia ce să facă cu ea, o duse la buze. Laura îşi descheie şi îşi încheie nasturii mănuşilor. Alexandru Vardaru citi cu o exagerată atenţie inscripţiile foii de observaţie. Medicul avu deodată altceva de făcut, la patul bolnavului de alături.</p>
                  <p rend="justify">Soldatul Omir întinse gâtul într-o încordare gata-gata să-i plesnească vinele.</p>
                  <p rend="justify">Luminiţa se plecase asupra vălătucului de vată, acolo unde trebuia să se afle dedesubt ochii. Străbătea un miros farmaceutic. Şopti înecată:</p>
                  <p rend="justify">— Sunt eu, Radule… Eu, Luminiţa!</p>
                  <p rend="justify">Se mişcară numai mâinile pachetului fără figură.</p>
                  <p rend="justify">Cu amândouă, bolnavul duse la gură, într-o convulsie, pumnul Luminiţei; dar sărutarea fu numai o atingere uscată şi moale, de pânză.</p>
                  <p rend="justify">Soldatul Omir ascunse sub pat vasul de sticlă cu lichid gălbui.</p>
                  <p rend="justify">Când a păşit aci, Luminiţa ştia că are să-i spună atâtea şi atâtea, câte a gândit de două zile de când a aflat, şi câte nu s-ar sfârşi într-o noapte. Din toate nu găsi însă acum decât dezmierdarea mută a mâinilor cu sudoare rece şi numai un cuvânt repetat:</p>
                  <p rend="justify">— Radu… Radu…</p>
                  <p rend="justify">Pe dosul palmelor căzu caldă o picătură, două, mai multe. În feşile albe, Radu Comşa murmura şi el un singur cuvânt indistinct. Poate numele Luminiţei, poate altceva.</p>
                  <p rend="justify">Bolnavul din patul de alături se întoarse cu faţa la perete.</p>
                  <p rend="justify">— E ţi papŕ! Ţi tanti Laura…</p>
                  <p rend="justify">Degetele lui Radu Comşa căutară în gol; cuvintele erau numai bolboroseli.</p>
                  <p rend="justify">Ochii dinlăuntru nu vedeau decât întunericul în care se aprindeau şi se stingeau constelaţii ca dintr-un adânc de hrubă.</p>
                  <p rend="justify">Alexandru Vardaru îi puse palma pe umăr, o retrase îndată, fiindcă dăduse peste alte feşe şi îşi aminti spusele medicului, că rana de la piept e cea mai grea. Glasul îi tremură un moment numai, nesigur. Pe Radu Comşa îl iubea, iar de la moartea lui Mihai, ceva din toată asprimea se mlădia câteodată.</p>
                  <p rend="justify">— Radule! Dacă sunt aci… dacă suntem aci. Nu e pentru vorbe. N-are sens să-ţi spun ceea ce se repetă de obicei: curaj, ţară, recunoştinţă! O singură grijă există acum pentru toţi: să te avem sănătos mai curând. Pentru aceasta, voinţa face cât cel mai miraculos medicament. Am venit să-ţi întărim această voinţă şi această încredere! Să înţelegi că la cele ce suferi tu, participăm şi noi. Nu eşti singur! Aceasta e tot ce-am venit să-ţi spunem…</p>
                  <p rend="justify">Mâna cu degete scurte şi tari strânse mâna lui Radu Comşa.</p>
                  <p rend="justify">Deputatul Alexandru Vardaru îşi şterse obrazul cu batista. Mai multe nu ştia să spună.</p>
                  <p rend="justify">Nu era om pentru condoleanţe şi tandre gingăşii. Şi observă că unghiile lui Radu Comşa nu sunt tăiate şi că sunt murdare. Îi făcu semn mut lui Omir: degetele mişcate foarfece în jurul unghiei arătătorului indicau cum trebuie să le reteze numaidecât.</p>
                  <p rend="justify">Laura Vardaru îl dădu uşor la o parte. Ea ştia să vorbească altfel cu răniţii; nu călca întâia dată într-un spital.</p>
                  <p rend="justify">Se aşeză pe marginea patului.</p>
                  <p rend="justify">Mâna grăsulie dar lină atinse bandajul. Îi aşeză altfel capul pe pernă, aşa că îndată greutatea de plumb se destinse şi respiraţia fu mai liberă. Îi spuse, plecată peste obrazul ascuns, cuvinte fără însemnătate şi simple, dar care aduceau lumină în ochii astupaţi, fiindcă deşteptau interes pentru măruntele gesturi ale vieţii. Amănuntele cele mai vulgare: pansamente, mâncare, băutură care răcoreşte, spălat, toate luau importanţă neasemuită şi încetau a mai fi vulgare.</p>
                  <p rend="justify">Îi pipăi dedesubt feşele de la piept; spuse că vor aduce a doua oară, când vor veni, cearşafuri, saltea, alte perne mai moi. Dădu desluşiri lui Omir ce se cuvine, să facă.</p>
                  <p rend="justify">Ştia că bolnavul redevine un copil, cu toate poftele şi mulţumirile inocente ale unui copil.</p>
                  <p rend="justify">Luminiţa, de cealaltă parte a patului, cu un foarfece de pansamente, galant oferit de maior, îi tăia unghiile rotunjindu-le şi îi strângea într-un tremur degetele deşertate de sânge. Întorcea ochii de la butucul de bandaje; nu mai putea să-şi închipuie cum e dedesubt figura lui Radu, cum a fost altădată, cum o păstrase în închipuire, până ce-a intrat aci.</p>
                  <p rend="justify">Nici ochii, nici buzele, despre care unchiul Pol spunea că sunt de cadână; nici privirea care-o înfăşură ca o îmbrăţişare fluidă; nici surâsul dezvelind dinţii albi. Nimic. Nu mai zărea, nu-şi mai amintea, nu mai putea reconstitui nimic. Era numai un pachet de pansamente, cu două găuri oribile la gură şi la nări, ca într-o mască de scafandru, O mumie neclintită, exaltând miros de dezinfectante şi unguente.</p>
                  <p rend="justify">Iar Radu Comşa, strângând degetele logodnicei, ascultându-i glasul surd, nu-şi mai putea chema nici el în întunericul din ochi, populat de constelaţii negre, şi roşii, şi verzi, chipul cel adevărat al Luminiţei.</p>
                  <p rend="justify">O dată, în mijlocul unei fraze, Laura Vardaru pomeni numele lui Mihai. Se opri.</p>
                  <p rend="justify">Mâinile lui Radu Comşa se zgârciră aşteptând: Ştiau? Nu? N-avea cum să cunoască din hainele cernite că aflaseră, fiindcă el nu putea vedea aceste veşminte de doliu. Şi în ochii care nu izbuteau să reconstituie figura Luminiţei atât de apropiată şi totuşi pentru el indecisă ca o fantomă în crepuscul se căsca monstruos de amănunţit toată oroarea clipei când l-a întors pe Mihai cu faţa în sus, cu faţa lui tânără putrezită de apa stătută şi cu lipitoarea spânzurând în orbită.</p>
                  <p rend="justify">Figura Luminiţei, alături, nu mai avea pentru el fiinţă aievea. Dar capul lui Mihai cu mâna ţeapănă deasupra, aşa cum părea că se fereşte de lumină, cu singurul ochi alb privindu-l înspăimântat şi cu celălalt supt de viermele dezgustător, îi era atât de aproape şi atât de întreg prezent, încât s-ar fi crezut că feşele bandajului le-au împreunat capetele alături, unul în faţa celuilalt, să se alipească, să se îngemăneze. Să se contopească şi să nu se mai poată părăsi.</p>
                  <p rend="justify">— Când ne-a scris ultima oară, bietul Mihai! reluă tanti Laura cu un suspin.</p>
                  <p rend="justify">Aşadar, ştiau! Nu va fi nevoit niciodată să le spună că el l-a găsit şi cum l-a găsit, în mâlul muced cu viermi.</p>
                  <p rend="justify">Pentru toţi ceilalţi, va rămâne numai amintirea copilului; când roşind cu sfiiciune de fată, când neliniştit de atâta viaţă cât îi înfierbânta vinele de sevă. Numai el singur are să ştie în aceasta lume că ochii aceia au putut să fie altfel, spăimântător de cum pot să fie altfel aceiaşi ochi care au râs, au privit şi cu atâta sete se pregăteau să se bucure de minunea de a trăi.</p>
                  <p rend="justify">Îşi aminti scrisorile. Le avea aci, undeva, strânse de Omir.</p>
                  <p rend="justify">— Omir!</p>
                  <p rend="justify">Soldatul se aplecă lungindu-şi gâtul. El doar mai înţelegea ce bolboroseşte locotenentul în legăturile lui de vată.</p>
                  <p rend="justify">A înţeles şi de astă dată, şi a scos cutia în care se aflau toate scrisorile. Luminiţa recunoscu plicurile lunguieţe, cu scrisul ei. Radu Comşa pipăi cu mâinile oarbe, până găsi cele două scrisori ale lui Mihai.</p>
                  <p rend="justify">Încercă să explice; dar cuvintele lui nu izbuteau.</p>
                  <p rend="justify">Scrise cu un creion, pe nevăzute, tremurat şi stângaci, ca literele unui începător, pentru Luminiţa: plicul alb să-l deschidă ea singură! Să-l dea la adresa dinlăuntru! E dorinţa cea din urmă a lui Mihai…</p>
                  <p rend="justify">Ca şi Radu Comşa, fără să ştie ce nume stă scris pe adresa cu atâta grijă ascunsă înlăuntrul plicului, Luminiţa se gândi îndată la ochii cu gene frizate şi la obrazul de miniatură al Măgduţei Dobreanu. Şi toată dimineaţa de astă-iarnă îi răsări în cuget, şi toată zăpada neclintită în depărtări, şi drumul cu sania spre Chioaia cu arborii ninşi ca giganţi madrepori albi, şi nebuniile lui Mihai, şi nebuniile ei; atâta viaţă care părea eternă, stinsă în scrum! Numai atâta timp a trecut şi atâta noapte s-a lăsat acum peste toate! Erau adunaţi aci, gândeau cu toţii la aceasta, dar gândul rămânea înlăuntru, deşi a-l rosti ar fi însemnat singura alinare a durerii uscate în fiecare. Iar când tăcerea se rupea, cuvintele sunau indiferente şi străine, ca să exprime deşertăciuni.</p>
                  <p rend="justify">Alexandru Vardaru îşi cercetase de câteva ori ceasul cu nerăbdare.</p>
                  <p rend="justify">Luă iarăşi la braţ pe maior, ducându-l până în fundul sălii. Ceea ce voia el – şi voia cu un ton care îndată îl convinse că nici nu s-ar putea altfel! – era ca locotenentul Comşa să fie mutat imediat din sala aceasta comună, într-o cameră mai mică, şi singur. Aceasta până când va suporta drumul să fie adus la Iaşi. Va veni iarăşi peste câteva zile. Va trimite până atunci pe cineva cu cele trebuincioase bolnavului. Nu se îndoia că rănitul va avea tot timpul o îngrijire specială. Apăsă pe cuvântul „specială”, cu un drept care nu admitea replică. Se punea la dispoziţie, în schimb, să facă tot ce se poate face pentru spital. Şi-a dat seama că sunt lipsuri, ştie că nimic nu se înfăptuieşte niciodată în ierarhia administrativă dacă nu e cineva să forţeze uşile. Lui îi erau deschise toate.</p>
                  <p rend="justify">Să fi vrut Alexandru Vardaru, n-ar fi nimerit mai bine slăbiciunea maiorului.</p>
                  <p rend="justify">Medicul îngrijea eroic de bolnavi, era un chirurg priceput şi neobosit, dincolo de faima lui de Don Juan; dar cu o pasiune de maniac, tot timpul liber şi-l petrecea expunând în dreapta şi-a stânga cum înţelege el să fie organizat un spital în apropierea frontului.</p>
                  <p rend="justify">Era celebru cu aceste proiecte. Înainta cereri, devize, planuri, memorii, care călătoreau de la un birou la altul cu numere, rezoluţii, parafe şi peceţi; până când adormeau într-un dosar. Nu scăpa nici o inspecţie fără să ceară îmbunătăţiri după o listă întotdeauna la îndemână, modificată, adnotată, completată în fiecare zi cu alte observaţii.</p>
                  <p rend="justify">În aşteptarea acestor modificări ipotetice şi îndepărtate, gospodăria spitalului suferea îndestule lipsuri, care s-ar fi putut îndrepta fără nici un raport şi fără nici un memoriu.</p>
                  <p rend="justify">Medicul însă nu le vedea; el avea ideile sale!</p>
                  <p rend="justify">Alexandru Vardaru nu scăpă de el până la uşa automobilului:</p>
                  <p rend="justify">— Am să vă trimit numărul memoriului, domnule deputat! Şi o copie. Am păstrat o copie… Să poftească domnii aci, să constate la faţa locului! Toată speranţa, domnule deputat, e în dumneavoastră. Vă trimit o copie bătută la maşină…</p>
                  <p rend="justify">Alexandru Vardaru privi lung, cu dezaprobare, găinile care trăgeau din două capete de bandaj pline de sânge. Maiorul îi urmări privirea. Înţelese şi tăcu deodată, smulgându-şi mustăţile de pisoi.</p>
                  <p rend="justify">Luminiţa se ghemui între Alexandru şi Laura Vardaru, cu palmele desfăcute în sus, pe genunchi cu ochii goi.</p>
                  <p rend="justify">Nu! Nu era aceasta! Altfel îşi închipuise. I-a strâns mâinile mult, să-i simtă sângele pulsând viu şi fierbinte în artere; i-a ţinut capul enorm lângă pieptul ei… I-a tăiat unghiile, ridicolă mărturie de iubire! Nu putea fi aceasta tot! Nu i-a rostit nimic din câte şi le spusese atât de limpede şi cald, astă-noapte, şi în cealaltă noapte, de când a aflat; şi tot ce-a gândit în drumul până aci… Iar el numai a bolborosit nelămurit. Ceilalţi răniţi au figura liberă, ochii… În ochi atâtea se pot citi! De ce tocmai el?</p>
                  <p rend="justify">Închise pleoapele să-şi amintească cum sunt ochii lui Radu şi buzele.</p>
                  <p rend="justify">O scutura un fior.</p>
                  <p rend="justify">— Ce e, Luminiţa? O strânse mâna caldă a Laurei Vardaru pe după mijloc.</p>
                  <p rend="justify">— Nu ştiu, tanti… Nu mi-am închipuit aşa! o podidiră lacrimile repezi.</p>
                  <p rend="justify">Automobilul intră în dumbrava rară unde se sfârşea câmpul de trifoi cu verdele jilav, care dădea şesului înfăţişare de prosperitate bucolică. Neculai ţinu dreapta de tot, alături de şanţ, ca să treacă pe lângă un convoi de camioane sanitare.</p>
                  <p rend="justify">Pe urmă, scăpată la drum liber, maşina se avântă într-un uragan de praf.</p>
                  <p rend="justify">„Nu e aceasta. Nu aceasta am aşteptat!” gândea şi Radu Comşa în mormanul lui de vată.</p>
                  <p rend="justify">Era acum deznădăjduit de singur în întunericul bandajelor. Ar fi vrut să doarmă, să nu gândească nimic, să uite ca într-un început de moarte.</p>
                  <p rend="justify">Alături se afla un rănit, a înţeles de la început, din vorbele medicilor, că e ofiţer de artilerie; un rănit care doarme tot timpul. Când se trezeşte, nu găseşte nimic mai interesant decât să povestească ce a visat. Absurd, uită realitatea, pentru a trăi incoherenţa vedeniilor din somn. Are desigur o rană grea; de trei ori l-au dus la masa de operaţie.</p>
                  <p rend="justify">Despre aceasta nu pomeneşte nimic. Nici nu se vaită.</p>
                  <p rend="justify">Acum două zile i-au tăiat un picior. A tăcut toată dupăamiaza, copleşit de amorţeala cloroformului care ajungea până la el, miros fad, prin căptuşeala de vată. Pe urmă, când s-a deşteptat, a început să povestească imediat, cuiva care îl asculta:</p>
                  <p rend="justify">— Să vezi ce nostim! Am visat că eram pe marginea unei ape foarte mari, într-o pădure cu vegetaţie necunos-cută. O pădure ecuatorială… Am mers mult până să găsesc un loc bun de coborât, fiindcă malul era înalt şi râpos… M-am dezbrăcat, am intrat în apă; era o apă caldă şi plăcută, cum e apa de vară… Am început a înota spre o insulă de la mijloc, unde se vedea un şir de palmieri cu smocuri ciudate de frunze în vârf… Deodată, apare o femeie înotând lângă mine şi începe să râdă…</p>
                  <p rend="justify">Rănitul se oprea să râdă şi el la amintirea râsului ca care l-a întâmpinat femeia din apă. Nenorocitul nu mai are un picior, nu poate merge, se va târî toală viaţa într-o cârjă, nu poate înota, şi el visează că merge şi înoată, şi acestea sunt singurele lucruri care îl interesează. Realitatea teribilă o uită.</p>
                  <p rend="justify">De ce a spus: „nenorocitul”? E întotdeauna o fericire să poţi reface, după fantezia ta, realitatea, măcar dormind. Şi el visa altădată! Acum somnul e gol. Viaţa suspendată. Dar chiar atunci când visa, nu era o evadare din realitate, era o prelungire chinuită a tot ce-l nemulţumea peste zi, o conştiinţă monstruos diformată, o justiţie a umbrelor.</p>
                  <p rend="justify">Radu Comşa mişcă mâinile deasupra păturii. Degetele atinseră ceva străin.</p>
                  <p rend="justify">Pipăi.</p>
                  <p rend="justify">Şi soldatul Omir se plecă, rostind:</p>
                  <p rend="justify">— Sunt flori, domnule locotenent! Un buchet care nu se mai află de frumos… Le-o adus cucoanele…</p>
                  <p rend="justify">Erau florile Luminiţei, rămase acolo, abandonate, fiindcă socotise de prisos să le mai dea cu mâna ei aşa cum îşi imaginase scena, când a ştiut că ochii astupaţi nu puteau să le mai vadă şi nările nu mai puteau să miroasă.</p>
                  <p rend="justify">Degetele rănitului continuară să pipăie: căuta să ghicească florile prin atingere.</p>
                  <p rend="justify">Aceştia sunt trandafiri; acestea garoafe…</p>
                  <p rend="justify">Frecă între degete foile răsucite şi netede ale unui trandafir, era un trandafir roşu şi învoit, acestea nu le putea şti, învăţa numai să le simtă. Iar atingerea din vârful degetelor era netedă şi rece, ca obrazul lui Catrinel, în noaptea cu fulgere. De ce să-şi mai amintească noaptea aceea? Şi încă tocmai acum!</p>
                  <p rend="justify">Împinse florile:</p>
                  <p rend="justify">— Ia-le!</p>
                  <p rend="justify">Omir ridică mănunchiul cu luare-aminte, ca să nu tulbure savanta rânduială a florilor şi frunzelor care nu mai erau de fâneaţă, ca pentru mormântul sublocotenentului Ion Vântu; plecă să caute un vas cu apă, păşind în vârful bocancilor lustruiţi oglindă, cu grijă să nu trezească odihna celor din paturi.</p>
                  <p rend="justify">Radu Comşa, trunchi diform de vată, numai cu mâinile libere de-a lungul păturii aspre, ar fi părut în neclintirea lui că doarme acum.</p>
                  <p rend="justify">Dar în întunericul ochilor astupaţi, sub maldărul de cârpe, se ridicau, ca ochiurile de apă din adânc, gânduri cum nu cunoscuse niciodată, fiindcă niciodată ca în acest pat de spital, n-a fost atât de îndelung singur, numai cu el; fiindcă ochii nu mai puteau să-şi risipească privirea în afară, căutau numai în el.</p>
                  <p rend="justify">— Ascultă, ce vis curios! sună, încă nedezmorţit de somn, glasul artileristului amputat. Se făcea că eram copil şi plecasem în excursie, cu o bicicletă mică, ştii, cum sunt bicicletele pentru copii…</p>
                  <p rend="justify">— Stimabile Comşa, îţi pot spune că salcâmul nostru de la fereastră s-a pregătit de toamnă! Şi îţi mai pot spune, că la poartă văd intrând pe doamna doctor Probotă… Ceea ce înseamnă că peste o jumătate de oră va fi aci şi că din prag ne va face o morală severă, fiindcă am infectat camera cu fum de tutun şi fiindcă iarăşi am aruncat capetele de ţigări pe jos, mişălie care se întâmplă numai în cele mai ticăloase cafenele de suburbie! Morala vei suporta-o şi tu, măcar că nu fumezi, ergo nu poţi arunca chiştocurile în dreapta şi-n stânga… Această supremă eleganţă aparţine numai subsemnatului! Dar doamna doctor Probotă va trece peste aceste regretabile lapsusuri din educaţia mea scandalos neglijată şi se va aşeza iarăşi pe marginea patului tău, ca să rămână mai mult decât e decent lângă un bolnav cu aceleaşi drepturi şi datorii ca oricare altul… Constatare care din nou va contraria spiritul meu democratic şi egalitar, ostil oricărui privilegiu de clasă şi altor asemenea mofturi… Deocamdată, să ne tragem cu unghiile prin păr şi să ne aşezăm pocăiţi sub cerga noastră cea de toate zilele; să fim ca întotdeauna doi bolnavi exemplari.</p>
                  <p rend="justify">Bolnavul exemplar păşi de la fereastră rezemându-se cu palmele de perete.</p>
                  <p rend="justify">Cămaşa lungă era desfăcută pe pieptul foarte păros, picioarele goale în papuci erau tot atât de păroase. Când ajunse la pat, îşi lepădă papucii, scuturându-i pe ciment. Înainte de a pune capul pe pernă, repetă o tentativă neizbutită să aducă oarecare rânduială în părul câlţos şi rebel.</p>
                  <p rend="justify">Orânduiala rămase ca întotdeauna o iluzie. Vâlvoiul îşi strămută doar direcţia, dinspre ochii unde făcuse până atunci streaşină spre creştet, liberând fruntea cilindrică.</p>
                  <p rend="justify">Dar omul îşi trase pătura până la bărbie cu un surâs de satisfacţie: se vedea în închipuire un bolnav exemplar.</p>
                  <p rend="justify">Radu Comşa nu-i putea zări surâsul.</p>
                  <p rend="justify">Nu-i cunoştea nici faţa. Nu ştia cum arată acest tovarăş în necurmată agitare.</p>
                  <p rend="justify">Ştia numai că rana aproape de vindecare îngrijorează doctorii, dar că îndată ce scapă de sub supraveghere, tovarăşul se târâie sprijinindu-se de pereţi până la fereastră şi nu tace decât prin somn. Ba nici atunci încă!</p>
                  <p rend="justify">Sforăie şi, când se opreşte din sforăit, glăsuieşte.</p>
                  <p rend="justify">De aceea, la început îl exaspera. N-a putut dormi câteva nopţi, fiindcă tovarăşul de cameră dormea patetic. Sforăiturile se dezlănţuiau în ciclonuri, se opreau să se prefacă în fluier subţire de piculină, irupeau în note profunde de bas, apoi omul lupta prin somn cu braţele, începea să cuvânte şi sfârşea întotdeauna cu o singură exclamaţie:</p>
                  <p rend="justify">— Moft!</p>
                  <p rend="justify">Iar dimineaţa, cum se deştepta, dacă nu apuca o carte în mână să rămână furat până la ultima pagină în lectură, vorbele curgeau inepuizabile ca apa dintr-un robinet uitat deschis.</p>
                  <p rend="justify">Acum îl iubeşte. Când tace, îi lipseşte.</p>
                  <p rend="justify">Tovarăşul de cameră e pasionat de cel mai mic amănunt al vieţii, e în continuă răzvrătire, gata să se războiască pentru nimic cu tot spitalul şi e, mai ales, pitoresc. E în acelaşi timp trivial şi subtil, cinic şi plin de candoare, brutal şi cu delicateţe neaşteptată: ascensiunile în cele mai pure înălţimi ale ideii le încheie coborând brusc într-o comparaţie la al cărei auz roşesc şi urechile zidurilor.</p>
                  <p rend="justify">— Comşa?</p>
                  <p rend="justify">— Da…</p>
                  <p rend="justify">— Observ că au cam rărit-o musafirii tăi! Familia deputatului Vardaru, cea cu atât de fine ţigări, coşuri de fructe, flori, cărţi şi atâtea alte multe şi apetisante mofturi.</p>
                  <p rend="justify">— De ce-au rărit-o? N-au fost joi?</p>
                  <p rend="justify">Comşa se grăbi să-i apere, deşi avusese acelaşi gând: a început să-l uite familia Vardaru!</p>
                  <p rend="justify">Spunea: familia Vardaru, dar gândea la Luminiţa.</p>
                  <p rend="justify">Bolnavul exemplar numără pe degete:</p>
                  <p rend="justify">— Joi, vineri, sâmbătă, astăzi duminică. Patru zile! Nouăzeci şi şase de ore! Altădată veneau de şapte ori pe săptămână şi câteodată de două ori pe zi… Încep să-mi pierd răbdarea! M-am învăţat cu ţigări bune, cu fructe, cu pesmeţi la ceai, cu belşug… Eu, până n-am căzut rănit şi până nu m-a adus providenţa care se numeşte doamna Maria Probotă în camera ta, n-am ştiut ce e aceea huzur… Şi e ignobil, stimabile Comşa, să înveţi un om cu ţigări fine şi la timp, cu pesmeţi şi flori, şi pe urmă să-l laşi numai cu năravul! Înseamnă că ai fost filantrop, numai aşa, de-un moft!</p>
                  <p rend="justify">Pauză.</p>
                  <p rend="justify">Radu Comşa s-a răsucit şi a gemut, fiindcă în ochi i-au trecut fulgere roşii.</p>
                  <p rend="justify">Tovarăşul s-a ridicat într-un cot. Îl priveşte cu îngrijo-rare şi cu atâta bunătate, câtă ar putea arăta celor ce văd faţa-i păroasă şi aspră. Adică o bunătate încruntată şi o îngrijorare răstită.</p>
                  <p rend="justify">— Ce e, Comşa? Te doare? Vrei ceva?</p>
                  <p rend="justify">Iar pauză.</p>
                  <p rend="justify">Omul şi-a pus capul pe pernă cu mâinile sub ceafă. Vorbeşte, privind în tavanul unde patrulează fără odihnă o muscă.</p>
                  <p rend="justify">— Am întrebat dacă te doare şi m-am ruşinat, Comşa! Eu care nu mă ruşinez uşor, m-am ruşinat fiindcă inima mea e făţarnică… Te-am întrebat un moft! Dacă mi-ai fi răspuns: da! mă întreb cu ce te puteam ajuta? Cum pot să iau parte într-adevăr la durerea altuia? Află de la mine, Comşa, că durerea ta e întotdeauna numai a ta!</p>
                  <p rend="justify">Radu Comşa, în bandajul lui, pare că n-a auzit. Acum feşele i-au lăsat gura şi nările libere: acopăr numai ochii şi partea din obraz, cusută.</p>
                  <p rend="justify">Dar în pansamentul său, Radu Comşa a auzit şi gândeşte că într-adevăr în durerea morală ca şi în cea fizică, omul e osândit să se mistuie singur. Acei care un timp au cercat să ţi-o pătrundă încep a obosi, te ocolesc, nu se mai pleacă deasupra să le simţi respiraţia caldă de unde şi tu sorbi căldură de viaţă.</p>
                  <p rend="justify">— Comşa?</p>
                  <p rend="justify">— Da…</p>
                  <p rend="justify">— Când te-ai plictisit de palavrele mele, spune-mi ce să-ţi citesc… Mai avem încă două cărţi minunate! Mă mir că am putut trăi până acum, fără să le fi cunoscut… Ca şi cum aş fi fost mai sărac, dacă se poate, şi nu o ştiam… Dar înainte de toate, să te rog ceva!</p>
                  <p rend="justify">— Zi!</p>
                  <p rend="justify">— Cere amicilor tăi să ne mai slăbească pe viitor cu marfa acestui anost Bourget! Bourget… De ce ne tot îmbuibă cu Bourget?</p>
                  <p rend="justify">— Nu pricep mirarea… Sunt doar cărţi alese de femei!</p>
                  <p rend="justify">— Ştii, Comşa, cu ce compar eu romanele acestui domn Bourget?</p>
                  <p rend="justify">— Nu ştiu cu ce compari romanele acestui domn Bourget…</p>
                  <p rend="justify">— Cu nişte căţei împanglicaţi de salon, cu aceasta le compar. Ştii de ce, Comşa?</p>
                  <p rend="justify">— Nu ştiu de ce le compari cu nişte căţei de salon…</p>
                  <p rend="justify">— Să-ţi spun eu de ce, Comşa! Ai văzut căţei de ăia dezgustători, care te ling, au tremurici, dansează pe picioarele subţiri de păianjen şi nu mai sfârşesc fandosindu-se? Când li s-au înnodat intestinele, fiindcă s-au îmbuibat, se târâie constipaţi pe covor de ţi-e scârbă. Şi ai crede că s-a întâmplat o catastrofă, atâta agitaţie e în casă: „Vai, ce-o fi mâncat Pusi? Şi-a stricat stomacul Pusi… Fuga la telefon! Cheamă doctorul!…Imediat, că moare Pusi!” Ştii ce fac eu, Comşa, cu asemenea javre?</p>
                  <p rend="justify">— Nu ştiu ce faci cu asemenea javre…</p>
                  <p rend="justify">— Le înşfac de ceafă şi le azvârl de trei ori peste cap, pe fereastră afară… Aceasta fac eu cu asemenea javre! Aşa cum aş arunca şi volumele acestea de indigestie psihologică ale domnului Bourget, dacă n-ar fi aduse cu gingaşe intenţii de Vardarii tăi!</p>
                  <p rend="justify">Şi aceasta durează douăsprezece ore pe zi, când sunt singuri.</p>
                  <p rend="justify">Radu Comşa regretă că nu-i poate vedea indignarea pe figură şi că e silit să o reconstituie numai din accentul cuvintelor.</p>
                  <p rend="justify">Acum tovarăşul lui Radu Comşa tace şi desigur fumează, fiindcă Radu a auzit chibritul şi simte mirosul de tutun.</p>
                  <p rend="justify">S-a deschis uşa. A apărut în prag Maria Probotă.</p>
                  <p rend="justify">Se uită mustrător, cu ochii obosiţi, la aţele de fum şi la tapiseria de mucuri lărgită pe ciment, pe o rază de doi metri, în jurul patului unde zace bolnavul exemplar. Mustrarea e mută, numai în privire. Dar tovarăşul lui Radu Comşa e cu atât mai sensibil.</p>
                  <p rend="justify">— Nu vă uitaţi la mine, doamnă Probotă… Comşa e de vină, vă spun pe onoare! Dacă prietenii lui, ori ca să fiu mai exact dacă prietenele lui tot aduc ţigări, ce putem face? Suntem recunoscători şi fumăm.</p>
                  <p rend="justify">— Am să vi le confisc! ameninţă Maria Probotă cu o bănuială de surâs pe buzele împietrite.</p>
                  <p rend="justify">Tovarăşul lui Radu Comşa turteşte ţigara de perete şi aruncă jos mucul, cu figura sa pocăită de bolnav exemplar.</p>
                  <p rend="justify">Maria Probotă cercetează foaia de observaţie, temperatura: nu le desface însă pansamentele, căci nu e ora pansamentelor, iar bolnavii nu sunt în secţia ei.</p>
                  <p rend="justify">— Dacă ai sta liniştit, domnule sublocotenent, dacă ai fuma mai puţin şi ai vorbi şi mai puţin, ai fi acum pe picioare!</p>
                  <p rend="justify">— Dar mă simt foarte bine aci, doamnă Probotă! Abia m-am deprins să trăisc ca un rentier. Când am să înţeleg că vreţi să mă daţi afară, rup singur pansamentele… Sunt şi rămân aci! Am jurat să nu mă despart de locotenentul Comşa! Eu am întotdeauna convingerea vanitoasă că tot ce se întâmplă e cu intenţii ale providenţei pentru mine. Dacă m-a pus alături de Comşa, înseamnă că providenţa are vreo socoteală cu mine şi cu el!</p>
                  <p rend="justify">Maria Probotă îşi astupă urechile, exagerat înspăimântată de avalanşa care ameninţa ca întotdeauna să nu mai sfârşească.</p>
                  <p rend="justify">Se apropie de patul lui Comşa.</p>
                  <p rend="justify">Rănitul vorbăreţ tace brusc. Deschide o carte şi, întors pe o coastă, cu spatele, se cufundă în lectură cu ostentativă indiferenţă la tot ce se petrece împrejur, care pe Maria Probotă o stânjeneşte.</p>
                  <p rend="justify">Atinge mâna lui Radu:</p>
                  <p rend="justify">— Azi ce ne spui? Când dăm drumul luminii?</p>
                  <p rend="justify">Radu Comşa nu-i vede privirea în care totul e stins, dar cuvintele şi atingerea mâinii îi fac bine.</p>
                  <p rend="justify">— N-aş fi crezut niciodată că trei săptămâni înseamnă atât de nesfârşit timp! Dinu ce face?</p>
                  <p rend="justify">— Am să-l aduc într-o zi… Nu-i mai ajunge timpul. I-a născocit unchiu-său altceva: zmeu! Abia îl pot aduce seara la culcare… Nu mai vorbeşte decât de zbârnâitori, cumpănă, coadă, zmeie de una şi de două coli… Copiii sunt fericiţi! Nu înţeleg înfricoşarea timpului în care trăim şi au să uite îndată…</p>
                  <p rend="justify">A fost o scurtă însufleţire numai când a vorbit de copil; acum s-a stins.</p>
                  <p rend="justify">Vorbele au căzut în urechea lui Radu Comşa ca pietrele care deschid cercuri concentrice în apă, mult după ce au ajuns la fund; acum toate cuvintele sună în întunericul lui mai adânc.</p>
                  <p rend="justify">Purtând mâna la fruntea acoperită să-şi aşeze bandajul mişcat, spune încet:</p>
                  <p rend="justify">— Nu numai copiii au să uite… Tot omul uită! Aci e poate şi singura noastră putere de a trăi. Omul uită un adevăr, îl caută din nou… Îl descoperă. Nenorocirea şi durerea ne învaţă sensul vieţii; dar ar fi teribil ca învăţătura aceasta să ne rămână veşnic prezentă aci, să ne paralizeze! O uităm, ca să avem voluptatea de a o mai căuta şi a o mai găsi încă o dată. Aceasta e de altfel toată povestea omenirii…</p>
                  <p rend="justify">Bolnavul exemplar se răsuceşte din pat, dovedind aşa, imprudent, că n-a citit, ci a ascultat.</p>
                  <p rend="justify">— Nu, Comşa! N-ai drept să spui aceasta! Deşi urăsc războiul, îi sunt recunoscător… E singura împrejurare când durerea ta egoistă poate lua un caracter universal. E o consolare să ştii că suferinţa ta individuală, de astă dată, nu se pierde meschin şi izolată, ca un moft fără importanţă pentru restul lumii, ci se confundă cu o catastrofă universală… Fiecare om, de la o vârstă înainte, e o ruină păcătoasă în care nu s-a petrecut nimic. Acum vor fi toţi ruini grandioase în care s-a petrecut ceva teribil! Fatalitatea înainte de război era într-adevăr făcută din nimicuri… Îţi cădea un burlan în cap, ori te însurai cu o balcâză, care-ţi amăra zilele… Existau şi înainte de război martiri, dar nimeni nu-i băga în seamă. Martiriul lor era urât şi mediocru! Nici ei nu ştiau că sunt martiri… Experienţa lor era pierdută, pentru dânşii şi pentru umanitate! Dar acum, fatalitatea nu mai e o sumă de nimicuri: e o realitate precisă şi formidabilă, dominând câteva zeci de milioane de oameni; iar martirii au conştiinţă că sunt martiri, se văd, se ştiu, se numără, sunt şi ei milioane care vor face o categorie aparte în omenire… N-o să mai avem ruşinea elanului; n-au să ne mai sperie toate stârpiturile şi n-au să ne mai conducă toate larvele, care se intimidează înaintea a tot ce e mare, dezinteresat şi curajos… Zici că o să uităm? Dar aceasta de aci?</p>
                  <p rend="justify">Îşi dezveli pântecul înfăşat, unde se vindecau spărturile gloanţelor şi îl acoperi îndată, când îşi adusese aminte că e o femeie de faţă şi că Radu Comşa nu poate vedea.</p>
                  <p rend="justify">— Aceasta de aci şi ochii tăi, şi pieptul din care ţi-au scos chirurgii atât de complete şi curioase colecţii de aşchii, acestea sunt mofturi? Se pot uita? Acestea au să fie ruini în care nu s-a petrecut nimic? Sunt răni care nu trebuie să se închidă niciodată. Dacă ai să le poţi uita şi dacă ai să le uiţi, şi dacă am să le pot uita, şi dacă am să le uit, atunci, stimabile Comşa, ne putem întoarce spatele de pe acum! Suntem nişte mofturi! Atunci ar însemna că războiul a fost într-adevăr numai un asasinat… Iar eu, care am culcat atâţia oameni cu mitraliera câţi n-a ucis cel mai celebru ocnaş din cei cu craniul măsurat la serviciul antropometric, merit nu tinicheluţe, nu panglici, nu mofturi, prăjiturele, ţigări şi îngrijire de prunc răsfăţat; ci merit o pedeapsă mai grea decât ştreangul, o tortură care încă n-a fost născocită…</p>
                  <p rend="justify">Maria Probotă îşi astupă urechile îngrozite de vertiginoasa peroraţie.</p>
                  <p rend="justify">Tovarăşul lui Radu Comşa tăcu, nemulţumit că din nou nu şi-a stăpânit neastâmpărul.</p>
                  <p rend="justify">Deschise cartea de pe piept la semn şi, întorcându-se cu băgare de seamă şi încruntări de durere, începu iar să citească.</p>
                  <p rend="justify">E tăcere. O frunză roşie a intrat uşor pe fereastră, a părut că-şi caută întâi plutind un loc; s-a refugiat cu un foşnet de ameninţarea toamnei de afară.</p>
                  <p rend="justify">Radu Comşa a săltat capul orb, să prindă ce înseamnă acest fâşâit pe ciment.</p>
                  <p rend="justify">— Nimic… O frunză… Încă o toamnă…</p>
                  <p rend="justify">Pe figura Mariei Probotă nu s-a clintit nici o linie şi obrazul e totuşi încă mai dureros împietrit. Ceva s-a destins înăuntru, un simţământ purificat alături de omul pentru care într-ascuns suferise.</p>
                  <p rend="justify">Acum, Radu Comşa e numai un prieten în durere.</p>
                  <p rend="justify">Maria tace. Făptură firavă în haină albă de pânză, încovoiată pe marginea patului, e numai o femeie lângă un bolnav, ridicându-i capul mai sus pe pernă, privindu-i bărbia descoperită, şi învăluit sub pansament obrazul, pe care îl ştie pentru totdeauna desfigurat. Ceva rău, neştiut de ni-meni, era în sfârşit mort. Viaţa ei se elibera.</p>
                  <p rend="justify">Nu mai simţea nici ură pentru el, ura care nu era decât altă voluptate, acră, a iubirii; nici teamă; nici neliniştea de care fugea şi pe care o căuta. Nimic de astă dată nu mai era vinovat în îndemnul ce-o purta în fiecare zi aci. Plecându-se peste figura orb înăbuşită, atât de aproape, încât Radu Comşa îi aude bătăile inimii în pieptul strâmt; când îi vâră mâna sub trupul rupt de aşchii să-l îndrepte, e numai femeia alinând un soldat căzut: mamă ori soră, aşa cum au îngenuncheat întotdeauna, de când oamenii se întreucid, să pună balsam pe răni de război… De când a aşteptat ea eliberarea aceasta, şi iată că nu-i aduce acum nici o bucurie!</p>
                  <p rend="justify">— Radule… – de-acum îl poate chema fără nici o teamă pe nume – Radule, nu mi-ai spus ce să-i scriu lui Virgil?</p>
                  <p rend="justify">E încă o biruinţă asupra ta însăţi să amesteci amândouă numele, fără nimic vinovat, fără ezitarea secretă; să nu mai simţi ruşinea şi umilinţa tăinuită în tine.</p>
                  <p rend="justify">— Radule, ce să-i scriu lui Virgil? întrebă a doua oară.</p>
                  <p rend="justify">Radu Comşa îşi pipăi pansamentul pe ochi. Zâmbi, aşa cum zâmbea acum, cu muşchii buzei crispaţi dureros şi urât:</p>
                  <p rend="justify">— Scrie-i că am ajuns, în sfârşit, aşa cum spune camaradul meu de aci! O ruină grandioasă în care s-a petrecut ceva… Şi dacă îi pare aceasta sibilic, spune că îl aştept să capete lămuriri de la prietenul meu, Vasile Mogrea.</p>
                  <p rend="justify">Rănitul din celălalt pat, dovedind încă o dată că era mai atent la ce se petrece în jur decât voia să pară, se întoarse ţinând semnul foii din carte între degete.</p>
                  <p rend="justify">— Comşa, în ironie stă adesea plăcerea să insulţi ceea ce iubeşti mai mult… Tu ai pudoarea gândurilor şi a celor ce simţi. Crezi că a le mărturisi e o slăbiciune… Şi că a le batjocori e o bravură! Eşti ca acele izvoare care, atunci când sunt aproape să fie captate, fug… Dar izvorul, dacă există, tot trebuie să iasă odată la lumină… Sunt curios să-ţi văd ochii, când doamna Probotă şi colegii domniei-sale îţi vor scoate, în sfârşit, această mizerie de cârpă… Sunt sigur că arată aşa cum mi-i închipuiesc!</p>
                  <p rend="justify">Bolnavul exemplar deschise iarăşi cartea la semn. Îşi aminti şi surâse în mustăţile aspre:</p>
                  <p rend="justify">— Vă jur că de-acum tac! Mi-am consumat debitul verbal pe două ceasuri.</p>
                  <p rend="justify">Se întoarse cu spatele, trăgându-şi şi pătura peste umeri.</p>
                  <p rend="justify">Maria Probotă privea deasupra lui Radu Comşa ca deasupra unui obiect.</p>
                  <p rend="justify">Privirile lor se încrucişau prin pânze şi vată, dar nu se vedeau.</p>
                  <p rend="justify">Radu Comşa simţea umilire că se află astfel înaintea fiinţei care uitase şi iertase. Dar Maria Probotă, cu spaimă, descoperea că acum, când tot ce era rău şi înăbuşit în ea fusese definitiv biruit, în loc de bucuria aşteptată, i se desfăşura înainte numai un deşert uscat. Îşi spusese că atunci când va veni ceasul acesta, va afla că viaţa ei se mai poate încălzi la o lumină blânda. Lumina era acum numai peste ruini devastate şi infertile, aşa cum rostise omul păros de alături: ruini în care nu s-a petrecut nimic.</p>
                  <p rend="justify">Iar figura cu fruntea rotundă, ochii castanii cu firişoare de aur, gura cu frăgezime încă de copil, între cele două paranteze de cute săpate sub nările subţiri, erau de un calm neomenesc, o rigiditate sub care totul a fost pustiit. Tot aşa cum sunt inerte chipurile morţilor după ce s-au răcit.</p>
                  <p rend="justify">— Ce să-ţi mai aduc, Radule? Fructe, flori? Astea nu… Ştiu că domnişoara Vardaru…</p>
                  <p rend="justify">— N-au venit de patru zile! Se răsuci iar din pat tovarăşul lui Comşa, cu promptitudinea unui şcolar pârâtor.</p>
                  <p rend="justify">— N-au venit de patru zile? repetă încet, cu mirare, Maria Probotă.</p>
                  <p rend="justify">Şi tăcerea care dură îi păru atât de goală lui Radu Comşa, încât îi apără îndată:</p>
                  <p rend="justify">— Desigur, s-a întâmplat ceva… Vor fi fiind la ţară… Se va fi întâmplat ceva colonelului Pol Vardaru!</p>
                  <p rend="justify">Ca să alunge gândul care rodea în el, schimbă altceva:</p>
                  <p rend="justify">— Ce voiam să te rog? Da! Cărţi, dacă se poate să ne aduci; cărţi, mai bine decât flori şi…</p>
                  <p rend="justify">— Orice cărţi, doamnă Probotă, orice poate să fie! O chimie, un dicţionar ori un almanah de la patruzeci şi opt, numai Bourget nu! se grăbi să adaoge bolnavul exemplar, apărându-se cu amândouă mâinile, ca şi cum îi răsturna cineva chiar acum pe piept, să-l sufoce, toată opera completă a lui Bourget, în ediţie definitivă şi revăzută.</p>
                  <p rend="justify">— Tot nu v-aţi împăcat cu Bourget, domnule Mogrea?</p>
                  <p rend="justify">— O!</p>
                  <p rend="justify">Tovarăşul lui Radu Comşa înlocui cuvintele cu un gest care arăta că între el şi autorul Cosmopolis-ului nici o reconciliere nu e posibilă.</p>
                  <p rend="justify">Maria Probotă se ridică:</p>
                  <p rend="justify">— Să-mi fiţi liniştiţi, vă rog! Şi, domnule Mogrea, te-am rugat, mai rar cu ţigările… Am să vi le confisc.</p>
                  <p rend="justify">Mai vru să adauge ceva, cu mâna rezemată de fierul patului unde se afla Radu.</p>
                  <p rend="justify">Dar şterse gândul, ca un fir de funigel păienjenind înaintea ochilor.</p>
                  <p rend="justify">Când deschise uşa, frunza uscată, târâtă de curent, fugi să se ascundă într-alt ungher mai păzit de suflarea rece a toamnei.</p>
                  <p rend="justify">Tovarăşul lui Comşa aşteptă până când paşii din sală se depărtară. Întinse mâna şi alese o ţigară. Aprinse aruncând în sus inele de fum, privindu-le cum trec unul prin altul.</p>
                  <p rend="justify">— Comşa?</p>
                  <p rend="justify">— Da…</p>
                  <p rend="justify">— Pe doamna Probotă o cunoşti de mult?</p>
                  <p rend="justify">— De când eram şi eu şi dânsa la universitate… De ce?</p>
                  <p rend="justify">— Nimic! O întrebare ca oricare alta. Şi cu Probotă eşti prieten? Prieten vechi?</p>
                  <p rend="justify">— Ce întrebare? Cel mai vechi şi mai bun… Colegi din clasa întâi de internat.</p>
                  <p rend="justify">Tovarăşul lui Comşa aruncă trei inele de fum unul prin altul, le risipeşte cu mâna.</p>
                  <p rend="justify">— Îl cunosc şi eu puţin… Am suplinit o catedră şi ne-am cunoscut într-o cancelarie… Un tip cam pedant, cu chelie precoce, roşcat şi fără gene…</p>
                  <p rend="justify">Alte trei inele de fum, şi mâna păroasă iar risipindu-le.</p>
                  <p rend="justify">Apoi o reflecţie, aşa, fără nici o legătură:</p>
                  <p rend="justify">— Soarta unor femei e câteodată stupidă! Nu e cel mai uşor lucru să te resemnezi sărutului conjugal, onest ca o recompensă… În fine, moft! Viaţa e uneori un moft trist, Comşa… Ce trist? Sinistru, Comşa! Cel mai sinistru moft!</p>
                  <p rend="justify">Radu Comşa nu înţelege. Camaradul lui are nevastă şi copil în Bucureşti. I-a vorbit întotdeauna despre dânşii cu suflet, suferă pentru soarta lor: au rămas singuri şi fără bani acolo, sub stăpânire străină. Sunt săraci. S-au luat numai fiindcă s-au iubit. S-au unit două sărăcii. Nimic nu-l îndreptăţeşte să vorbească astfel.</p>
                  <p rend="justify">Dar tovarăşul lui Radu Comşa a schimbat cartea pe care o citea singur; a luat alta să urmeze cu glas tare, pentru amândoi.</p>
                  <p rend="justify">Zvârli ţigara, fireşte jos, şi începu:</p>
                  <p rend="justify">— În uşă, apăru Nataşa. Toată lumina soarelui năvăli învăluind-o în irizaţii tremurătoare, ca o eşarfă. Orbit, Stolnicov închise o clipă ochii. Când îi deschise, figura Nataşei tot nu se distingea, dar razele făceau în jurul capului, în păr, o aureolă…”</p>
                  <p rend="justify">Radu Comşa, care vedea acum, în ochii închişi, imaginile luminoase mai vii decât întotdeauna, o zări pe Nataşa în prag, plutind aerian în explozia de soare, cu tremurul razelor în păr.</p>
                  <p rend="justify">Figura indistinctă era a Luminiţei, a Zoei Vesbianu, a Mariei Probotă, a lui Catrinel… Toate confundate, conciliate, topite în una singură, ireală. Dar painjenişul de raze palpitând în păr îl orbi acolo, în întunericul lui, de atât de iradiantă şi nepământească lumină.</p>
                  <p rend="justify">Tristă Luminiţă, Tu ştii că pentru mine începutul unei scrisori e întotdeauna dificil şi rece, ca cele dintâi cuvinte cu care încep o conversaţie într-un salon: vremea, servitoarele, jurnalele de modă – sau acum: comunicatele, ruşii, Verdun, Salonic etc. Şi cum rodeam vârful tocului în dinţi (obicei urât, dar incorigibil), mi-am adus deodată aminte că tot aşa, după miezul nopţii, la aceeaşi masă şi tot cu fereastra deschisă, acum un an, îţi scriam la Bucureşti un răvaş tot aşa de lung, cum sunt sigură că va fi şi acesta… Am măsurat aşa mai bine timpul. Un an! Am fugit repede la oglindă să cercetez dacă nu mi au dat fire albe, aşa cum e mama astăzi, albită cu totul.</p>
                  <p rend="justify">Câte prostii ţi-am scris atunci, Luminiţo! Ni se păreau toate simple şi nu ne îndoiam nici o clipă că vor sfârşi repede şi patetic. Aveam chiar un fel de mândrie, evident, nemărturisită, fiindcă nu se spun toate prostiile câte-ţi dau în gând; aveam mândria că începe şi pentru noi o vreme eroică, aşa cum au trăit contemporanii lui Napoleon. Că vom fi în acelaşi timp actorii şi spectatorii unei grandioase epopei.</p>
                  <p rend="justify">Pe urmă, abia, am văzut că tot ce se pare epic şi glorios în perspectiva timpului, când bunicii povestesc nepoţilor, e de fapt numai un nesfârşit lanţ de urâţenii. Suferinţa nu este grandioasă decât când e evocată mai târziu în amintire şi a fost curăţată de tot ce era meschin.</p>
                  <p rend="justify">Ce să-ţi spun? Acum ştiu ca toţi contemporanii lui Napoleon nu erau oameni supranaturali, aşa cum mi-i arătau cărţile: erau numai nişte oameni necăjiţi care suportau vremurile, nu le creau şi nu le conduceau. (Cred că-ţi place introducerea, Luminiţo, e după ritual: o consideraţie generală, înainte de a trece la amănunt). Acum am să urmez numai sfatul lui M-lle Roche, care ne rezuma lecţia de stil şi compoziţie într-o singură concluzie: „Enfin, bavardez, la plume aux doigts”!</p>
                  <p rend="justify">Ai ghicit! Aş vrea să fiu iarăşi lângă tine, Luminiţo, nu atât fiindcă eu mă simt aşa de singură şi aş vrea atâtea să te întreb, căci se petrece în mine ceva necunoscut şi nou, dar mai ales fiindcă te ştiu pe tine atât de încercată de mâhniri. Bietul Mihai! Când am citit scrisoarea ta, nu-mi venea să cred. Poate e o eroare, se fac atâtea confuzii în listele de pierderi!</p>
                  <p rend="justify">Dar am văzut că nu avem dreptul să ne mai îndoim. Şi mă gândesc cum într-o vară ca aceasta, cu atâta soare, poate să fie un copil pus în cutia aceea oribilă de lemn şi îngropat cu pământul pe piept. Toate nebuniile lui de astă-iarnă, şi dimineaţa aceea când s-a înfuriat şi a rupt fotografia lui la Chioaia! Tu spui că ai acum mustrări pentru că îl zeflemeai tot timpul, dar cine şi-ar fi închipuit, Luminiţo? Şi mă gândesc la Măgduţa Dobreanu, la Cora şi Ralu… Cum s-ar putea să nu urăsc războiul?</p>
                  <p rend="justify">De aceea cred, Luminiţo, că e un noroc pentru Radu Comşa că a fost rănit.</p>
                  <p rend="justify">O rană oricât de grea e unica siguranţă pentru tine că nu se mai poate întâmpla altceva mai oribil. E cel puţin pentru multă vreme la adăpost, aşa cum ne-am bucurai noi când am aflat că bărbatul Emiliei a căzut prizonier. E o bucurie egoistă şi poate laşă, dar de ce să nu fim sincere şi să n-o spunem?</p>
                  <p rend="justify">Un rănit se vindecă şi un prizonier se întoarce, dar acei care nu se vor întoarce niciodată?</p>
                  <p rend="justify">Nu înţeleg din scrisoarea ta un lucru. E poate numai o părere… Zici că e penibil când te afli lângă el şi, în loc de cu-vinte bune pe care le aveai pe buze cu un ceas înainte, taci numai, şi priveşti bandajul care-i ascunde faţa şi ochii. Şi scrii că te simţi aşa lângă el, străină, parcă ceva s-a îndepărtat.</p>
                  <p rend="justify">Vezi, de aceasta mai cu seamă regret că nu sunt lângă tine! Ai înţelege mai bine, Luminiţa, că nu trebuie să spui aceasta, nici pentru tine, nici pentru el! Ar fi într-adevăr oribil! Dar nu e aşa că nu se poate? Sunt sigură că astăzi chiar ai să te duci la el să-l dezmierzi pe obraz şi pe ochii acoperiţi, şi ai să-i spui cuvintele pe care le gândeşti şi nu le spui. Cugetă câtă nevoie are el acum de cuvintele acelea pe care le înăbuşi avară în tine!</p>
                  <p rend="justify">A fost pe aci domnul Paul Vardaru, cu nu ştiu ce misiune urgentă la comandamentul rus. A trecut numai ca o vijelie pe la noi, târât de papŕ, care l-a întâlnit, furios pe toate comandamentele din lume. Era periat, netezit, bărbierit şi tânăr, parcă n-ar fi venit direct de pe front, unde regimentul lui a fost iarăşi decimat şi scos din luptă. A stat la masă la noi, a animat puţin casa noastră care e atât de tristă de la un timp. A speriat-o pe biata maman cu reţetele de mâncăruri, ceea ce numeşte dânsul „l'art de la gueule”, pe care românii au pierdut-o. I-a interzis să utilizeze vreodată fasolea verde, mazărea, cartofii de primăvară, morcovii, decât imediat ce sunt culeşi din grădini; după câteva ore îşi pierd toată savoarea. Puiul să fie fript numai la frigare sau într-o coală de hârtie albă, puiul la tavă e o crimă! În sfârşit, le ştii toate, mai bine decât mine. Privea biata maman cu nişte ochi la acest colonel cu două rânduri de decoraţii pe piept, venit direct de pe front, şi vorbind cu pasiune numai de mâncări, băuturi, de Brillat-Savarin, Grimond de la Reynčre, marchizul de Cussy, nu mai ţin eu minte ce gurmanzi celebri! La sfârşit a povestit câteva anecdote atât de picante, încât a trebuit să-mi caut de lucru prin alte camere până a sfârşit. Simţeam cum îmi ard urechile. Iar la plecare nu s-a lăsat până ce maman n-a primit o sticlă de coniac Martel*, pe care o avea nu ştiu unde în maşină, plângându-ne pe noi românii că n-am învăţat nici până acum cum trebuie băut coniacul: numai în pahare speciale foarte largi, balonate, cu gura îngustă, ca să poţi aspira toată aroma. Dar când şi-a adus aminte de Mihai, l-am văzut privind în altă parte, ţintă, până când i s-au limpezit ochii…</p>
                  <p rend="justify">După plecare, în casa noastră s-a făcut iarăşi liniştea care mă apasă; parcă a fost scos un mort de aci.</p>
                  <p rend="justify">Maman iar a început să se strecoare albă şi îmbătrânită printre uşi; slugile să păşească în vârful picioarelor.</p>
                  <p rend="justify">Papŕ s-a închis în birou, unde citeţte Montaigne ori nu ţtiu ce enciclopediţti, ca să fie cât mai departe de tot ce se petrece pe lume. Cum ştii şi tu, toate ne-au mers şi acum rău. Recolta a fost rechiziţionată, ca şi vitele toate de muncă; în schimb, în sertar s-au adunat bonuri galbene pe care nu dă nimeni un ban. Trăim ca săracii – nu înţeleg cum pentru alţii războiul e un prilej de îmbogăţire – şi îl admir pe domnul Vardaru, că atât de bine ştie să-şi apere interesele, rămânând totodată şi un bun român, fiindcă dă mai mult decât dau alţii îndoit de bogaţi şi care acum se plimbă pe la Paris, Tokio, Stockholm etc. Dar el dă, numai ce ştie că trebuie dat!</p>
                  <p rend="justify">La papŕ, vin toţi, încarcă, lasă bonuri şi pleacă! Iar bonurile rămân să ţină signet în volumele lui Montaigne…</p>
                  <p rend="justify">Am mai avut o singură zi de bucurie, când ne-a venit, prin Elveţia, o scrisoare de la bărbatul Emiliei, prizonier la nemţi.</p>
                  <p rend="justify">S-a întâmplat ca tocmai în lagărul lor din Germania să fie anunţată o vizită a unor gazetari elveţieni, olandezi, danezi, spanioli, suedezi, în sfârşit din ţările neutre. Emil a scris atunci o scrisoare din ajun şi a înmânat-o pe furiş unui gazetar la întâmplare, rugându-l s-o trimită prin legaţie şi lăsând-o deschisă să vadă că nu scrie decât lucruri familiare. Aşa ne-am trezit într-o zi, pe neaşteptate, cu scrisoarea foarte gentilă a elveţianului, care nu-l cunoştca nici pe bărbatul Emiliei, nici pe noi; şi în plic, scrisoarea cealaltă… E o mângâiere să vezi că în mizeria în care se zbate toată omenirea acum mai întâlneşti oameni care, de la adăpostul neutralităţii lor foarte confortabile, tot au îndestul suflet să înţeleagă suferinţele celorlalţi, care-şi ispăşesc neutralitatea de doi ani, cum a fost a noastră, numai risipă şi dezmăţ.</p>
                  <p rend="justify">A fost câteva zile şi fratele cel mai mic, Toderiţă, după o rană fără importanţă la Mărăşeşti. Dar a plecat lăsându-ne bucurie mai puţină, ai să vezi mai departe de ce.</p>
                  <p rend="justify">Şi acum, Luminiţo, să trec la partea cea mai delicată, pentru care aş vrea să fiu lângă tine şi să comunicăm altfel decât printr-o scrisoare, chiar când atinge dimensiuni kilometrice ca toate răvaşele mele.</p>
                  <p rend="justify">Când spuneai în glumă că roşesc cum nu se cuvine unei fete în faţa lui Scarlat Măinescu, nu-ţi puteai imagina cât de aproape erai de adevăr. Nici eu nu ştiam atunci. N-aş putea să-ţi spun cum a fost şi de ce… Poate era hotărârea unei puteri mai mari decât noi, căreia nu ne putem împotrivi…</p>
                  <p rend="justify">Îţi aminteşti că acum un an, când nimic nu mă îndreptăţise să cred că o să-l cunosc vreodată, îţi scrisesem că l-am văzut la braţul lui Radu Comşa, pe Calea Victoriei?</p>
                  <p rend="justify">El e domnul acela cu privirea elegiacă şi absent de pe planetă, despre care îţi scriam. A trebuit multă vreme să-mi amintesc de unde-i cunosc figura; altfel aş fi crezut că o ştiu din altă viaţă. Şi când mi-a vorbit întâia oară, am simţit că roşesc: nu voiam să roşesc şi, cu cât gândeam că nu trebuie să roşesc, cu atât simţeam sângele zvâcnindu-mi în obraz… Pe urmă, ne-am cunoscut de aproape; era prieten, nu ştiu de unde, cu Camil şi în această calitate l-au invitat papŕ ţi maman. Am simţit ceva necunoscut când mă privea insistent şi ochii lui spuneau altceva decât vorbele indiferente pe care le rostea întotdeauna cu un ton de ironie, ca un om blazat de toate nimicurile omeneşti.</p>
                  <p rend="justify">În fine, Luminiţo, e prea lung şi complicat să-ţi povestesc toate. Ai înţeles că eu, aceea totdeauna rece şi care spuneam că voi împleti cosiţă albă fiindcă nu vreau să se repete ceea ce vedeam împrejurul meu pretutindeni, voi fi peste puţine zile logodnica domnului Scarlat Măinescu.</p>
                  <p rend="justify">Papŕ e încântat, Scarlat (vezi că nu mă pot opri să-i spun pe nume), Scarlat l-a cucerit. Maman e bucuroasă că mi-au ieşit ideile absurde, cum spunea ea, din cap. Dar toate nu se pot povesti într-o scrisoare. Aş vrea să ţi le murmur la ureche.</p>
                  <p rend="justify">Am fost acum două zile cu Scarlat la moşie. Imediat a observat că toată gospodăria se părăgineşte.</p>
                  <p rend="justify">Din câteva cifre a dovedit lui papŕ toată risipa şi, împotriva impresiei pe care mi-a făcut-o că ar fi elegiac şi absent de pe planetă, Scarlat dă dovadă de spirit întreprinzător; l-a convins pe papŕ că un om energic ar putea scoate venituri întreite decât arată scriptele din anii trecuţi. În sfârşit, nu e numai un bărbat spiritual, inteligent şi umblat în lume (observi ce banală am devenit cu epitetele?), dar pare să fie şi un om activ şi cu iniţiativă, ceea ce ar aduce puţină ordine în gospodăria noastră de moldoveni prea pasivi.</p>
                  <p rend="justify">Şi aci ajung la întâmplarea cu Toderiţă!</p>
                  <p rend="justify">Când a sosit în permisia lui de câteva zile şi a aflat de la maman, în loc să vină şi să mă îmbrăţişeze cum mă aşteptam, s-a arătat foarte rezervat. A început, spunând că tocmai faptul că e prieten cu Camil e destul de proastă recomandaţie. Pe urmă, când s-au cunoscut, tot timpul a stat morocănos şi l-a cercetat cum cercetează vameşii paşapoartele pasagerilor. În seara aceea, Scarlat a fost mai cu vervă decât oricând. Fiecare frază era o jerbă de scântei… Îl priveam cu adevărată recunoştinţă că aduce puţină viaţă în casa noastră atât de posomorâtă şi că maman se luminează la figură şi mai uită tristeţile ei. Toderiţă răspundea sec la întrebări, ca la un interogatoriu, nu râdea, când abia începusem să ne veselim şi noi puţin; în sfârşit, a stat între noi ca o bufniţă cobind a rău.</p>
                  <p rend="justify">Scarlat a observat şi numai delicateţea l-a făcut să nu remarce altfel lucrul, decât neglijându-l complet şi vorbind mai departe ca şi cum Toderiţă nici nu exista. Când a plecat, am avut o scenă cu Toderiţă: m-a pufnit plânsul. El şi-a permis să spună că un om care, în loc să fie pe front ori măcar altfel util ţării, îşi petrece timpul la mesele de cărţi, în tovărăşia unei „secături” cum e Camil, nu poate să fie decât o secătură de aceeaşi speţă. Destul că avem un exemplar în familie! Iar după aceasta, o sumă de lucruri urâte şi rele, aşa cum vorbesc mulţi din cei întorşi de pe front, cu o intransigenţă de oameni care nu mai înţeleg şi au uitat viaţa de oameni.</p>
                  <p rend="justify">E adevărat că Toderiţă e singurul dintre copii care aproape n-a cerut niciodată nimic de acasă; deşi cel mai mic, a fost bursier la liceu şi e bursier la şcoala lui de inginerie – mă mir cum a putut scoate acte de paupertate, când avem moşie în judeţ! – dar aceste lucruri foarte frumoase nu-l îndreptăţesc să se amestece cu atâta brutalitate în viaţa altora. M-am convins încă o dată, dragă Luminiţo, că oamenii cei mai insuportabili sunt virtuoşii: rigiditatea nu le permite să înţeleagă nimic din viaţă şi nici să admită că omul e un fragil aparat de carne, suflet şi nervi, nu un mecanism pe care să-l învârţi cu o cheie de ceasornic.</p>
                  <p rend="justify">Cele câteva zile cât a mai stat acasă, de abia ne am mai vorbit. Ne-am despărţit numai cu o atingere de buze.</p>
                  <p rend="justify">Şi fiindcă n-am rezistat şi am început să plâng, pe o canapea a noastră, unde plângeam toţi când eram copii şi primeam pedepse, s-a întors din prag să-mi spună:</p>
                  <p rend="justify">— Să fii bucuroasă dacă peste trei ani are să-ţi răniână măcar canapeaua aceasta, ca să ai pe ce plânge…</p>
                  <p rend="justify">Monstruos!</p>
                  <p rend="justify">Scarlat a întrebat, numai după ce a plecat, de ce e atât de morocănos Mr. St. Vertu? – aşa l-a numit el – şi cu aceasta s-a sfârşit.</p>
                  <p rend="justify">Şi mă întreb, dragă Luminiţo, ce cruzime au oamenii, chiar când sunt fraţii cei mai apropiaţi şi se iubesc, să-şi sfâşie unul altuia inimile cu unghiile? Toderiţă a plecat, dar ceva a picurat în sufletul meu, ca să n-am bucuria întreagă.</p>
                  <p rend="justify">Mă surprind câteodată privindu-l pe Scarlat cu alţi ochi decât ar trebui. Mă neliniştesc ochii lui, care capătă o răceală cenuşie de metal, când vorbeşte despre unele lucruri.</p>
                  <p rend="justify">Dar îndată ce-mi întâlneşte privirea, ochii lui sunt buni şi calzi, şi îmi spun că nimic din cele ce cobea Toderiţă nu poate fi adevărat. De altfel, ştiu că Scarlat are un rând de case şi o moşioară în teritoriul ocupat; e un om de energie care şi-a făcut singur averea, exact cum ar trebui să compenseze temperamentul unei fete romanţioase ca mine, şi că dacă îşi pierde din când în când timpul la mesele de cărţi, e numai fiindcă încearcă să se înşele uitând ceasurile grele prin care trecem şi situaţia lui de refugiat.</p>
                  <p rend="justify">Am sfârşit, Luminiţo, şi, încheind, simt o ruşine faţă de mine însămi.</p>
                  <p rend="justify">Toată lumea suferă, toţi din jurul meu poartă haină neagră, sau măcar altfel de dureri, la voi sunt tristeţi grele; iar eu, în mijlocul acestor catastrofe, sunt absorbită numai de acest sentiment nou.</p>
                  <p rend="justify">Mi se pare că sunt pasărea ceea despre care am citit că începuse să-şi facă cuib în gura unui tun. Nu ştiu de ce mi-e frică. De ce tocmai eu să fiu aleasă pentru puţină fericire?</p>
                  <p rend="justify">Mă ierţi că fericirea aceasta mă face egoistă? Am vorbit numai de mine. Aş vrea, Luminiţo, să fiu lângă voi, tu şi Radu Comşa, căci nu se poate să nu vă rezerve şi vouă aceeaşi fericire.</p>
                  <p rend="justify">Dacă viaţa ne trimite câte o încercare, e numai ca să preţuim mai mult ceea ce am fi putut pierde.</p>
                  <p rend="justify">Doresc însănătoşire repede lui Radu Comşa şi ţie altfel de gânduri. Cum aş dori să fie toţi fericiţi în jurul meu!</p>
                  <p rend="justify">Te îmbrăţişează.</p>
                  <p rend="justify">Elena.</p>
                  <p rend="justify">După cinci zile de ploaie mocnită, un vânt cald a mânat norii spre miazănoapte, dezvelind cerul adânc.</p>
                  <p rend="justify">Soarele, obosit şi tomnatic, cerca să împrăştie o timidă amăgire de primăvară.</p>
                  <p rend="justify">Radu Comşa îi simţi dezmierdarea bună pe obraz. Înălţă capul, încins acum peste ochi cu o singură fâşie îngustă şi neagră, să primească în plin această baie caldă de viaţă. La fereastră, pe un scaun, cu mâinile pe genunchi, ca bă-trânii când ies să se sorească în april, respira cu lăcomie aerul încă jilav.</p>
                  <p rend="justify">Vasile Mogrea se plimba dintr-un capăt în altul pe cimentul sonor, se oprea să-l privească o clipă, ridica ochii afară, la salcâmul cu frunze ovale de ceară.</p>
                  <p rend="justify">Îşi muşcă mustăţile aspre:</p>
                  <p rend="justify">— Acum, iubite Comşa, îţi pot mărturisi că simt un regret fiindcă ne vedem aproape vindecaţi… Ne despărţim, şi mă tem că tot ce-am vorbit şi-am hotărât în camera aceasta de spital se prea poate să rămână un moft! Ne întoarcem iar la viaţa care ne depărtează definitiv. Poate o să ne ocolim când vom da ochii. O să ne fie ruşine de atâtea mofturi! Şi de aceea, Comşa, simt mâhnire…</p>
                  <p rend="justify">Radu Comşa îşi îndreptă faţa spre el, ca şi cum ar fi putut să-l privească prin cingătoarea opacă:</p>
                  <p rend="justify">— Nu te-nţeleg, prietene! Eu, acum nu mă mai tem. Cât am adunat în întunericul acesta de două luni, e destul să renască un om. De ce crezi că avem să ne ocolim? Ne vom căuta, dimpotrivă, unii pe alţii, căci nu suntem numai doi. Presimt că se află sute acum, care se caută! Poate chiar în spitalul acesta! Avem să ne căutăm şi să ne găsim.</p>
                  <p rend="justify">Celălalt se rezemă de pervazul ferestrei, privind pe gânduri o vrabie zburlită într-un ram.</p>
                  <p rend="justify">Când vrabia zbură, se întoarse:</p>
                  <p rend="justify">— Aceasta o ştiu, Comşa, şi totuşi mi-e frică. Mi-e frică de viaţă… Aici e uşor să hotărăşti! Pe urmă, viaţa ne sileşte la tocmeli. În sfârşit, moft!</p>
                  <p rend="justify">Privi din nou la lumina de afară.</p>
                  <p rend="justify">Alungându-şi temerile, vorbi cu bucurie:</p>
                  <p rend="justify">— Poţi spune, dragă Comşa, că şi soarele s-a arătat astăzi bun cu tine! Peste câteva ceasuri, când vor veni să-ţi scoată, în sfârşit, mizeria aceasta, ai să dai cu ochii în lumină. Dacă s-ar fi întâmplat ieri, ai fi deschis ochii noi la o lumină urâtă şi veche… Era un cer mucegăit de-ai fi zis: „Moft!” şi-ai fi cerut îndată bandajul înapoi, să nu-l mai vezi. Astăzi e un soare lustruit ca un samovar rusesc şi un cer spălat şi muiat în sineală, într-adevăr festiv… Te invidiez de două ori! Întâi, fiindcă mă conving astfel că te bucuri de o atenţie specială a providenţei; pe urmă, pentru senzaţia unică, atunci când vor cădea cârpele acestea ca să renaşti; cum drept ai spus… Deocamdată e ceasul unsprezece. Se apropie vizita înaltelor personagii. Dă mâna să te conduc până la pat! E ultima oară când îţi mai pot sluji cu ceva…</p>
                  <p rend="justify">Radu Comşa căută cu mâna liberă înainte, în gol, până ajunse lângă pat.</p>
                  <p rend="justify">Tovarăşul îi împături haina, o aşeză pe scaun, îl înveli până la bărbie.</p>
                  <p rend="justify">Apoi, cu îndemânarea unui licean deprins să fugă noaptea din dormitor, se dezbracă şi îşi mistui uniforma, întinzându-se în poziţia lui de bolnav exemplar. Era bărbierit proaspăt, cu mustaţa tunsă şi ţepoasă ca o perie de dinţi, cu părul pentru moment domesticit de foarfece şi pomadă, numai câteva fire indisciplinate îndrăzneau întoarcerea la vechea liber-tate, care făcea întotdeauna coafura lui Vasile Mogrea să amintească sârmele de frecat parchetul.</p>
                  <p rend="justify">În tăcere, cu faţa în sus, cu mâinile paralele de-a lungul trupului, începură să aştepte vizita înaltelor personagii.</p>
                  <p rend="justify">Iar în vremea aceasta, înaltele personagii treceau de la pat la pat, în sălile mari cu soldaţi.</p>
                  <p rend="justify">Era o vizită de trei ori anunţată şi mereu amânată.</p>
                  <p rend="justify">Două zile spitalul fusese spălat, măturat, feţuit, dezinfectat, pavoazat. La intrare, deasupra porţii boltite, crengi verzi încrucişate şi drapele aliate urau bun sosit înaltelor personagii. Bolnavii, mutaţi, categorisiţi din nou, îmbrăcaţi în cămăşi curate, săpuniţi şi periaţi, aşteptau în păturile aliniate cu o emoţie molipsită de la tot personalul agitat.</p>
                  <p rend="justify">Ciudat!</p>
                  <p rend="justify">Pentru moment uitaseră rănile, braţele şi picioarele amputate, ochii orbi şi durerile crunte. Chiar cei în delir se opriseră şi simţeau cu toţii grandoarea evenimentului; orgoliul că fac parte dintr-un spital onorat cu o atât de însemnată atenţie.</p>
                  <p rend="justify">Misiunea era numeroasă.</p>
                  <p rend="justify">Un general obez, stacojiu ca un rac fiert, cu părul şi mustăţile albe, se încrunta, icnea, mormăia şi gâfâia în tunica prea strânsă, cu ochii convulsionaţi ca de spaima unei explozii apropiate. Fiecare pas era însoţit de un complex de scârţâituri. Scârţâiau ghetele de piele de bizon, scârţâiau jambierele roşii care gâtuiau pe pulpă pantalonii cu lampas, scârţâiau curelele încrucişate pe piept şi pe mijloc; în întregime mirosea a piele şi scârţâia ca un geamantan nou.</p>
                  <p rend="justify">Alt general, scund şi grozav de spătos, în uniformă cu buzunări numeroase şi enorme, încât ar fi putut cuprinde toată arhiva marelui stat-major, părea, dimpotrivă, foarte încântat de tot ce întâlnea, deşi nu s-ar fi putut spune de ce, şi nici n-ar fi avut de ce.</p>
                  <p rend="justify">Rămânea în urma tuturor, ridicând sprâncenele îmbinate şi imense cât o pereche de mustăţi, să adaoge după inima sa milostivă cuvinte de îmbărbătare bolnavilor:</p>
                  <p rend="justify">— La Mărăşeşti? Bravo! Amândoi ochii? Regretabil, dar nu e nimic… Bravo! La Poiana Mărului, ai zis? Interesant! Se poate trăi foarte bine şi numai cu o mână… Bravo, îmi placi, băiatule! Îţi spun că-mi placi!</p>
                  <p rend="justify">Strângea mâinile câte nu erau ciungite, dezvelea păturile să vadă resturile picioarelor sfârşite în bonturi de bandaje… Bolnavii cereau să se ridice pe-o coastă, înălţau gâturile slabe, îngăimau începuturi de vorbe.</p>
                  <p rend="justify">— Stai liniştit! Bravo! Nu e nimic… Ţara! Minunat!</p>
                  <p rend="justify">Se aflau încă două doamne şi o fată blondă, în haină albastră de culoarea viorelei, înaltă şi fragilă, cu umerii slabi şi înguşti, cu părul imaterial ca un abur.</p>
                  <p rend="justify">Toată silinţa şi-o adunase să-şi reţină lacrimile.</p>
                  <p rend="justify">Împărţea timidă câte o floare din mănunchiul răsfirat pe braţ şi ţigări dintr-un coş, purtat respectuos de un infirmier… Nu ştia cu ce cuvinte să-şi însoţească darul; cu obrajii învăpăiaţi de emoţie, punea floarea şi cele câteva ţigări pe marginea păturii şi pleca repede, ca după o faptă ruşinoasă. Dar ochii bolnavilor o urmăreau recunoscători; simţeau că într-adevăr aceasta singură suferă cu adevărat pentru suferinţa lor.</p>
                  <p rend="justify">Una din doamne, înaltă şi pieptoasă ca un jandarm călare, într-o manta de mătase cafenie, o doamnă venerabilă cu mustăţi sure privea paturile printr-un lorgnon ţinut în mâna cu numeroase inele şi brăţări. Se apleca pe jumătate, ca înaintea unor vitrine cu obiecte curioase, adresându-se răniţilor cu interjecţii franceze, împestriţând frazele româneşti:</p>
                  <p rend="justify">— Quoi? Ţara n-are să vă uite niciodată que je te dis! Au să ne sosească peste câteva luni un transport de aparate ortopedice perfecţionate… Voilŕ! Creaţie englezească! Are să fie o plăcere să uzaţi de ele… Lasă capul în jos, pe pernă… Quoi? O să facem şcoli şi pentru orbi. Puţină răbdare. Et puis! Te doare? Curaj! Eh oui! je comprends bien… Curaj!… Are să treacă… Allons! Toate au să treacă, grace au ciel… De ce să gemi? Quoi? Să aduci mulţumiri lui Dumnezeu că te-a ales să suferi martiriul pentru scumpa noastră ţară… Ah! il ne faut pas să plângi… Allez! Dacă se sfârşeşte războiul? Ah! Grand dieu, non! Întâi să-i învingem, să sufere şi ei, să sufere teribil, ce que j'en dis!</p>
                  <p rend="justify">Din când în când se întorcea spre un domn civil, cu bărbiţă şi ochelari cu şnur, cu picioarele moi şi nesigure, adus de umeri. Un personaj mai important între toate, care-a rostit o scurtă şi simţită cuvântare când a descins din automobil şi a împărţit, cu degetele gelatinoase, decoraţii.</p>
                  <p rend="justify">— Mon ami, sunt splendizi de curaj şi de abnegare. Parbleu!</p>
                  <p rend="justify">— Parbleu! Confirmă personajul important între toate, zâmbind ca un om care-şi asumă cu modestie jumătate numai din secretul acestui curaj şi acestei abnegaţii.</p>
                  <p rend="justify">Colonelul medic-şef al spitalului, gros cât un hipopotam şi fin ca o insectă, ameninţa să fie atins de strabism din pricina sforţărilor cu care se căznea să privească în acelaşi timp la personajul foarte important între toate, la doamna cu lorgnon şi la cei doi generali. Îşi iubeşte bolnavii şi spitalul, îşi spune că e inutilă această odioasă comedie: vizitarea unui spital ca un muzeu de mizerie şi distribuţia de consolări clişeu; dar nu-şi poate înfrânge precipitarea mai tare ca el, să previe fiecare întrebare, să surâdă când surâde personajul important între toate şi să dea din cap a confirmare când generalul, scund şi grozav de spătos, încurajează un amputat de amândouă picioarele, cu obrajii scobiţi de suferinţă, cu buzele uscate şi albe şi cu ochii de păcură în fundul orbitelor;</p>
                  <p rend="justify">— Bravo! La Oituz! Nu e nimic! Se poate trăi foarte bine şi fără picioare… Ţara, băiatule!</p>
                  <p rend="justify">În urmă, alţi medici în şorţuri albe, şi doamne de cari-tate, şi infirmiere purtând coşurile de ţigări, şi infirmieri cu condici, cu flori şi cu pachete de şocolată…</p>
                  <p rend="justify">Convoiul înaintează doi paşi, se opreşte, bolnavul face sforţări să se ridice într-un cot şi încearcă printre crispaţiile de durere să surâdă, ruşinat că se află culcat înaintea atâtor persoane înalte…</p>
                  <p rend="justify">Iar bolnavii inspectaţi, după ce convoiul a trecut, îşi caută cu degetele câte le-au mai rămas, pe marginea păturii, cele câteva ţigări, pachetul de şocolată şi floarea lăsată de fata subţire şi bălană, cu ochii umezi şi cu buza de jos tremurând. Ea singură presimţea că acestor dureri altă alinare li se cuvine; nu exclamaţiile doamnei cu lorgnon şi îmbărbătările generalului scund: „Nu face nimic… La Oituz? Bravo!”</p>
                  <p rend="justify">Camera lui Radu Comşa şi Vasile Mogrea s-a umplut, abia izbutind să primească atât de numeroşi oaspeţi.</p>
                  <p rend="justify">Radu Comşa îşi muşcă buza; tovarăşul său mototoleşte marginea păturii între degete.</p>
                  <p rend="justify">Colonelul medic şopteşte ceva personajului important între toate. Răniţii aud numai numele lui Alexandru Vardaru.</p>
                  <p rend="justify">Personajul înaintează, ridică mâna tremurătoare, cu vinele ca sforile:</p>
                  <p rend="justify">— Patrie… niciodată… recunoştinţa ţării… Am să-l felicit pe Vardaru.</p>
                  <p rend="justify">— Comment? îl priveşte doamna cu lorgnon, ca într-un panoptic unde se vede agonia lui Osman Paşa. Trei răni şi vindecat? C'est prodigieux! Mais quoi! Am spus întotdeauna că Vardaru… ce n'est deja pas şi mal!</p>
                  <p rend="justify">— Bravo! Ochii? Se poate trăi foarte bine şi fără ochi. Vindecat? Chiar astăzi scoateţi pansamentul? Ei, bravo! Cu atât mai bine… Curaj…</p>
                  <p rend="justify">Generalul scund şi spătos îi scutură neaşteptat mâna atât de zdravăn şi entuziast, încât patul s-a mişcat pe ciment şi în ochii lui Comşa au trecut fulgere negre.</p>
                  <p rend="justify">Se întoarce la celălalt pat:</p>
                  <p rend="justify">— Şi dumneata?</p>
                  <p rend="justify">Dar ochii lui Vasile Mogrea l-au pironit îndrăzneţ şi drept, încât s-a citit în ei, ca şi cum ar fi fost scris cu litere de-o palmă, gândul batjocoritor: „Ce, şi eu? Bravo, nu? Se poate trăi foarte bine ciung sau orb!”</p>
                  <p rend="justify">Generalul s-a oprit, s-a pipăit deasupra nasului unde se îmbinau sprincenele groase, de teamă parcă să nu se fi desprins ca o pereche de sprincene postişe, şi ducând apoi amândouă mâinile la spate, privi indiferent pe pereţi.</p>
                  <p rend="justify">— Sublocotenentul Mogrea! lămureşte colonelul medic, ca întotdeauna mândru de bolnavii lui. Rezervist. Profesor. Un adevărat brav! Citat în ordin de zi pe corp de armată… singur cu mitraliera… menţinut, poziţia…</p>
                  <p rend="justify">Ochii sublocotenentului Mogrea se încrucişează cu ochii colonelului într-o mustrare: „De ce, ce importă?”</p>
                  <p rend="justify">Dar personajul important între toate şi-a şters cu o mână mătreaţa de pe umeri şi s-a aplecat peste pat, rostind:</p>
                  <p rend="justify">— Patrie… niciodată… recunoştinţa ţării… pregătim viitorul…</p>
                  <p rend="justify">— Pregătim? Cine „pregătim”? Eu şi dumneata? sunară sec vorbele sublocotenentului Mogrea, care privea părând că a descoperit ceva foarte curios în tavan.</p>
                  <p rend="justify">În tăcere a scârţâit numai pielăria generalului, ca un geamantan strâns în curele, înainte de a fi coborât la trăsură.</p>
                  <p rend="justify">Personajul important între toate şi-a retras mâna ca la o atingere de reptilă. Îşi şterge mătreaţa şi zâmbeşte, cu milă complice, către doamna cu mustăţi sure şi cu lorgnon, clătinând din cap.</p>
                  <p rend="justify">— Hm! făcu personajul important.</p>
                  <p rend="justify">— Hm! făcu doamna cu mustăţi sure.</p>
                  <p rend="justify">— Hm! făcu generalul scurt şi spătos.</p>
                  <p rend="justify">— Hm! făcu celălalt general, ameninţat de apoplexie, care nu rostise nimic până acum.</p>
                  <p rend="justify">Dar în ochii fetei cu haina albastră trecea întâia dată un început de surâs trist; iar colonelul medic îl priveşte cu indignare îngăduitoare, ca pe-un copil care s-a purtat necuviincios la masă.</p>
                  <p rend="justify">Personajul important îşi şterge bărbiţa cu batista şi se îndreaptă demn spre uşă, urmat de întreg convoiul.</p>
                  <p rend="justify">Copila înaltă, în haină albastră, a rămas să pună cele din urmă flori pe patul bolnavilor.</p>
                  <p rend="justify">— Acestea nu supără… Nu e aşa? îndrăzneşte să întrebe cu glas care aminteşte ecoul clavirului după ce cântecul a încetat.</p>
                  <p rend="justify">— De ce să supere, domnişoară? Pe acestea le păstrăm aci… pentru totdeauna! Arătă cartea în care va strivi florile, când vor începe să se vestejească.</p>
                  <p rend="justify">Copila mulţumeşte cu obrajii învăpăiaţi.</p>
                  <p rend="justify">A observat că rănitul citeşte aceeaşi carte pe care o citeşte şi dânsa acasă. Este acolo un capitol… Dar ar roşi mai tare, să spună ce capitol…</p>
                  <p rend="justify">Când s-a închis uşa după toţi, tovarăşul lui Radu Comşa s-a ridicat pe marginea patului; îşi zburleşte părul în semn de independenţă şi protest:</p>
                  <p rend="justify">— Comşa!</p>
                  <p rend="justify">—  Da…</p>
                  <p rend="justify">Imitând glasurile de adineauri:</p>
                  <p rend="justify">— Patrie… recunoştinţă… Am să-l felicit pe Vardaru… Comment? Trei răni şi vindecat? C'est prodigieux! Am spus întotdeauna că Vardaru… Quoi? Ai crede că acest domn Vardaru e rănit şi că el de două luni n-a văzut lumina, cum n-ai văzut-o tu de două luni: lumina, Luminiţa şi alte luminăţii şi mofturi… Comşa, asculţi?</p>
                  <p rend="justify">— Da…</p>
                  <p rend="justify">— Ştii ce fac eu cu asemenea personaje, care vizitează spitalele ca grajdurile de curse?</p>
                  <p rend="justify">— Nu ştiu ce faci cu asemenea personaje.</p>
                  <p rend="justify">Omul cu părul zburlit ca sârmele de frecat parchetul spuse atunci ce-ar face el cu asemenea personaje care vizitează spitalele ca grajdurile de curse, dar tiparul nu va putea niciodată să reproducă textual.</p>
                  <p rend="justify">Sublocotenentul Mogrea începu să-şi îmbrace din nou uniforma cu înfrigurarea şcolarilor când se pregătesc să fugă pe fereastra dormitorului.</p>
                  <p rend="justify">Îşi încheie nasturii. Împinge chipiul pe ochi.</p>
                  <p rend="justify">— Comşa, eu m-am dus! Până la cinci sunt îndărăt… Regret că nu pot asista la evenimentul resurecţiei tale… Dar am să te găsesc înviat… Bună…</p>
                  <p rend="justify">E a treia oară de când camaradul lui Comşa dispare la întâlniri misterioase.</p>
                  <p rend="justify">Radu Comşa a rămas singur.</p>
                  <p rend="justify">Ultima dată priveşte în el, înainte de a fi iarăşi întors la lumina celorlalţi.</p>
                  <p rend="justify">Ascultă sunetele confuze din jurul său, le descifrează, s-a deprins să înţeleagă din ceea ce ar trebui să vadă ochii.</p>
                  <p rend="justify">Peste câteva ceasuri, când îi va fi îngăduit să vadă într-adevăr, vor fi oare toate tot aşa de purificate şi limpezi, cum le proiectează acum lumina lui ireală dinlăuntru?</p>
                  <p rend="justify">Au trecut paşi sub fereastră; s-au auzit strivind nisipul sub talpă. Pe urmă, alţi paşi în sală. Au sunat prin faţa uşii.</p>
                  <p rend="justify">Nu sunt pentru el; i-a cunoscut de departe. Erau paşi de femeie: tocuri înalte bătând mărunt şi ritmic cimentul.</p>
                  <p rend="justify">Dar nu erau pentru el.</p>
                  <p rend="justify">Luminiţa n-a fost de două zile; a spus că vine şi n-a venit. Iar Maria Probotă n-a venit de două săptămâni… „În durerea fizică, ca şi în cea morală, omul e întotdeauna singur…” Va vedea în sfârşit şi ochii acestui prieten care l-a ajutat în întunericul de două luni să privească în el şi să găsească lumină. Va recunoaşte şi atâtea figuri până acum fantomatice, de două luni plecându-se peste patul lui, unele cu blândeţe, altele cu indiferenţă, le-a simţit din glasuri, le-a ghicit imperceptibil numai din prezenţa lor.</p>
                  <p rend="justify">A foşnit ramura din fereastră. Acuşi va fi altceva decât o ramură auzită.</p>
                  <p rend="justify">Ce adâncă tăcere câteodată! Nu s-ar spune că deasupra şi alături şi pretutindeni de jur împrejur, într-aceste ziduri, sunt o mie de oameni cu o mie de alte suferinţi, fiecare închisă în fiecare… Pe urmă, iar pornesc goarnele de automobil, se aud din nou pe culoare duruind paturile spre sălile de operaţie, glasuri şi tusete, gemete, şi – bizar! – între ele, câteodată, un cântec ţărănesc, monoton şi interminabil… Niciodată, ca în această încăpere, n-a presimţit în jurul lui atâtea mistere, şi iremediabila solitudine a oamenilor în suferinţă nu l-a potopit niciodată cu atâta milă pentru umanitate.</p>
                  <p rend="justify">Prin mila de el, a învăţat mila de alţii.</p>
                  <p rend="justify">Durerea nu l-a strâns avar numai în carapacea lui de vată. Pacificat, a putut asculta gemând lumea. Fiindcă de două luni n-a mai putut vedea cu ochii lumea cea de aievea, a ascultat ceea ce e invizibil în lume. L-au împresurat gânduri pe care oricând altădată le-ar fi alungat sau n-ar fi avut timp să le asculte. Întins în nemişcare letargică a stat două luni, să gândească şi să simtă pentru toată umanitatea. I-ar fi ruşine să o mărturisească aceasta. Are să-i fie ruşine mai ales mâine… Omul, când pune în mâna unui sărac o pomană, o face pe ascuns, cum ar săvârşi o faptă rea.</p>
                  <p rend="justify">Acum se simte ca un trunchi dezmorţit în primăvară, plin de sevă. Şi de toate hotărârile îi este cu toate aceste teamă; fiindcă se teme să nu-l reia viaţa, să nu-l desprindă de tot ce-a adunat aci, să nu le risipească în toate vânturile.</p>
                  <p rend="justify">Ştie că în orice bolnav dormitează ingratitudinea cu care va dezerta de la toate gândurile bune, îndată ce-i este îngăduit să se ridice din pat şi să se întoarcă la viaţă.</p>
                  <p rend="justify">Astfel, vindecarea lui Radu Comşa începe prin regretul după suferinţa pe care o părăseşte.</p>
                  <p rend="justify">Până ieri era bucurie şi nerăbdare. De ce i-a tulburat-o? „Ne despărţim şi tot ce-am vorbit şi am hotărât în camera aceasta de spital se poate să rămână pierdut…” A răspuns că n-are teamă. Şi acum se îndoieşte! Îi e teamă de ceea ce trebuia să înceapă de acum şi, ciudat, în neliniştea aceasta, se amestecă părerea de rău pentru acest Radu Comşa orb de două luni, de care se desparte. Tot astfel la judecata de apoi, când noroadele de morţi vor porni din mormintele vechi, cu o absurdă înduioşare vor întoarce privirile spre groapa cu întunericul ei muced, pe care o părăsesc.</p>
                  <p rend="justify">Radu Comşa ridică între perne capul.</p>
                  <p rend="justify">Se auzeau foarte departe paşi, dincolo de colţul culoarului, dar prin ziduri ştia că aceşti paşi sunt pentru el. Iar pentru acest început de instinct nou, pe care îl va pierde mâine, când nu-i va mai fi trebuincios, simte părere de rău.</p>
                  <p rend="justify">Paşii s-au oprit înaintea uşii.</p>
                  <p rend="justify">Cineva a tuşit. Altul a râs. Glasuri. Le recunoaşte pe toate.</p>
                  <p rend="justify">Au intrat. Au făcut cerc în jurul patului. Poate spune acum după scârţâitul ghetelor, unde se află fiecare.</p>
                  <p rend="justify">Colonelul e lângă el, plecat; îi simte pe frunte respiraţia caldă, care miroase a tutun.</p>
                  <p rend="justify">— Locotenente, a sosit ceasul execuţiei! Ţi-ai făcut rugăciunea? Glumeşte cu o mare oboseală în vorbă, fiindcă a repetat aceleaşi cuvinte, la alţi bolnavi, de sute şi sute de ori. Lasă storul jos, Petrăchescule! Să-i dăm lumina în doze mici… Şi scaunul, trage-l aci!</p>
                  <p rend="justify">Se aude storul desfăşurat. Zgomotul rece al scaunului mutat pe ciment. Îl ajută să se ridice din pat; infirmierul îi pune papucii în picioare; când i-au rezemat ceafa de spătar, l-a atins cu o tresărire mânerul unui instrument de metal.</p>
                  <p rend="justify">Colonelul i-a prins fruntea în degetele scurte şi grase, i-o răsuceşte ca un manechin, îi pipăie banda de pânză.</p>
                  <p rend="justify">— Lumină a zis şi lumină s-a făcut! sună, obosită, gluma.</p>
                  <p rend="justify">Au crănţănit foarfecele. Atât de simplu era tot? În faţa lui Radu Comşa s-a ales din noaptea de opt săptămâni, ca o lună plină, faţa rotundă şi bună a colonelului.</p>
                  <p rend="justify">Radu Comşa a adus palmele la ochii inundaţi de erupţia albă, în care jucau curcubee.</p>
                  <p rend="justify">— Ne, ne! îi apucă mâinile colonelul, punându-i-le imediat pe genunchi şi plecându-se să-i cerceteze de aproape pupilele. Ne, ne! Atât de repede şi te-ai săturat, locotenente?</p>
                  <p rend="justify">Se îndreptă de mijloc, aruncă jos fâşiile din mână. Ochii albaştri şi fini cătară în ochii lui Comşa cu o bunătate acum tristă. Îi puse amândouă palmele pe umeri:</p>
                  <p rend="justify">— Cum ne simţim? Ai căpătat ochii şi, zi, acum pierduşi glasul?</p>
                  <p rend="justify">Radu Comşa privea cu o uşoară ameţeală oamenii care-i apăreau întâia dată aievea: colonelul vast în halatul rotunjit pe burtă, medicul ajutor cu mâinile în buzunările şorţului, infirmierul cu cap de galinaceu.</p>
                  <p rend="justify">Toţi surâdeau ca unui copil trezit din somn.</p>
                  <p rend="justify">Infirmierul îşi şterse nasul cu arătătorul.</p>
                  <p rend="justify">— Ei?</p>
                  <p rend="justify">Ar fi vrut să rostească vorbe rare de mulţumire, aşa cum îi dicta inima. Nu rosti decât:</p>
                  <p rend="justify">— Domnule colonel, domnule căpitan…</p>
                  <p rend="justify">— Ssst! ameninţă colonelul cu degetul gras şi galben de tutun. Acum, peste o săptămână scoatem şi p-asta! bătu cu degetul corsetul de bandaje care-i înfăşură încă pieptul. Pe urmă, ne spui la revedere! Faci loc altuia…</p>
                  <p rend="justify">— Domnule colonel, ceea ce…</p>
                  <p rend="justify">— Ssst! îl opriră ochii albaştri. Ai să uiţi mâine! Toate sunt fleacuri! Acum linişte; nu ridici deocamdată storul… Şi cred că n-ai să te apuci să citeşti! răsuci o carte pe măsuţă, să-i descifreze titlul.</p>
                  <p rend="justify">O aruncă la loc, cu indiferenţă, fiindcă de mult se dezvăţase să mai citească o carte.</p>
                  <p rend="justify">— Te-am lăsat, locotenente! Aşteaptă şi alţii.</p>
                  <p rend="justify">Toţi trei s-au îndreptat spre uşă. Trecând, infirmierul a cules de pe ciment o bucată de vată.</p>
                  <p rend="justify">Radu Comşa e parcă dezamăgit. „Evenimentul resurecţiei” s-a petrecut prea repede şi altfel de cum îl aştepta de două luni.</p>
                  <p rend="justify">Rămas singur, măsură cu privirea camera.</p>
                  <p rend="justify">O crezuse mai mare, paturile mai depărtate. De ce-şi închipuise că peretele era alb, când e de culoarea cafelei cu lapte? Lumina prin storul dens e de culoarea chihlimbarului. Totuşi îl oboseşte; trebuie să reînveţe a clipi. Şi să-şi procure o pereche de ochelari negri, fumurii, albaştri. Străbate o singură bandă îngustă de soare, între marginea storului şi pervaz. În ea joacă praf aproape invizibil. Şi tremurul razelor e cald, deşi nu-l atinge.</p>
                  <p rend="justify">Nu poate rezista chemării de afară.</p>
                  <p rend="justify">Păşind spre fereastră – curioasă senzaţie să vezi unde pui talpa şi să nu mai pipăi – zvârli cu vârful piciorului legătoarea lepădată jos, care-i astupase ochii. Dădu întâi numai un colţ într-o parte, cum ar privi pe furiş, într-un loc inter-zis. Apoi, cu hotărârea bruscă a înotătorului când se aruncă într-o apă necunoscută şi rece, smuci storul să dezvelească cerul.</p>
                  <p rend="justify">Soarele, cerul, copacii, drumurile cu prund, cum au năvălit toate ca o explozie!</p>
                  <p rend="justify">L-au ameţit şi se reazemă cu ochii închişi.</p>
                  <p rend="justify">Ce repede se refugiază în întunericul lui!</p>
                  <p rend="justify">Aşa, acum numai în doze mici, cum a recomandat doctorul! A redeschis ochii numai pe jumătate; în tremurul pleoapelor îi joacă lacrimi. Poate e imprudent… Dar cum poţi lăsa soarele atât de aproape, când l-ai aşteptat cu lăcomie de două luni? Abia acum emoţia i-a înăbuşit respiraţia…</p>
                  <p rend="justify">Creanga salcâmului cu frunze ovale de ceară e chiar sub fereastră, o poate atinge. Şi departe alte tufişuri cu arbuşti, cu frunze sfârlogite de brumă. Vârful ierbii e ars.</p>
                  <p rend="justify">La poartă, soldaţi şi bolnavi.</p>
                  <p rend="justify">Unul pleacă, desigur; e cu o legătură albă sub braţ, sub celălalt cu o cârjă. În jurul lui, cei care rămân îi urează drum bun. Sunt cu mâinile în bandaje, cu obrazul acoperit de faşe. Flutură din mâini… Cel care pleacă s-a întors repede, trece pe lângă zăbrelele de fier cu mersul lui încă nedeprins, infirm; piciorul de lemn şi cârja sună în pietre, legătura albă se balansează la fiecare pas, dar în mers are o stranie sprinteneală voioasă, de om pe care îl mai poate aştepta undeva o fericire.</p>
                  <p rend="justify">Când nu se mai zăreşte, ceilalţi s-au întors muţi, privind în ţărna drumului, târându-se ca larvele. Ca să vadă aceasta i-au dat ochii?</p>
                  <p rend="justify">Radu Comşa a ridicat privirea mai sus de la pământ, spre zarea albastră. Spre cerul de deasupra. Ce odihnitor e, şi lin! Nori plutesc absorbiţi de adânc, luând forme fantastice de zei şi de monştri fabuloşi. Nu-şi poate desprinde ochii de la misteriosul lor joc. Suflă un vânt abia simţit, îi tremură fire de păr pe tâmplele în sfârşit libere.</p>
                  <p rend="justify">Radu Comşa simte o înduioşare de copil. Poate înduioşare de el; poate de cerul care mai ştie încă să fie calm.</p>
                  <p rend="justify">Norii şi-au schimbat conturul. Mai înainte era o femeie plecând mâna spre o ramură de flori. Acum e o fregată cu pânze întinse pe-o mare cu creste mărunte de valuri. Şi iarăşi e o femeie cu fruntea în pumni, cu coatele rezemate pe genunchi: gândind sau privind într-o depărtare nevăzută?</p>
                  <p rend="justify">Cum a tresărit! Adineaori, adunat în el, simţea de departe paşii şi îi recunoştea. Acum, risipit în afară, nu i-a mai auzit decât când s-a izbit uşa în perete.</p>
                  <p rend="justify">S-a întors; din prag, l-a privit un om cu chipiul pe ceafă, cu ochiul drept micşorat, să-l ferească de fumul ţigării. Mai târziu, n-avea să-l mai poată vedea altfel ochiul acela decât aşa, pe jumătate închis, fiindcă ţigara e veşnic nelipsită acolo, în colţul gurii.</p>
                  <p rend="justify">Dar pe om l-ar fi cunoscut, chiar dacă nu i-ar fi auzit glasul.</p>
                  <p rend="justify">Au avut amândoi o pornire de îmbrăţişare şi amândoi s-au oprit ruşinaţi. Şi-au întins numai mâinile, care abia se încleştară mai cald decât între doi cunoscuţi indiferenţi. Se privesc. Îşi surâd. Nu ştiu ce să facă cu braţele.</p>
                  <p rend="justify">Radu Comşa îşi spune că tovarăşul lui e aproape aşa cum l-a închipuit: zburlit, cu fruntea înaltă şi cu toată înfăţişarea rebelă, de la nasturii aproape smulşi din încheietori până la privirea care nu e calmă, pe suprafaţa lucrurilor, ci scormoneşte, ca un vârf de baston brutal, ridicând pietrele. Prin ce previziune l-a ştiut aşa cum era, fără să-l fi văzut vreodată?</p>
                  <p rend="justify">Sublocotenentul Vasile Mogrea nu-i mai înfruntă privirea. Se uită în jos. Radu Comşa e încă mai desfigurat de cum şi-l închipuia. Cicatricea roşie-vânătă din colţul gurii şi aceea care boţit ridică pielea din colţul ochiului fac jumătatea de obraz să pară opărită. Ce bună inspiraţie să ascundă oglinda! Desigur că nu s-a văzut, poate nici nu s-a gândit la aceasta. Nu bănuieşte. Va trebui să-l deprindă pe încetul cu gândul.</p>
                  <p rend="justify">Vorbele însă se legau greu! Acum, când îşi văd ochii, se simt mai îndepărtaţi. Au presimţirea că fiecare vorbea numai să-şi spună sieşi gândul, din această clipă înainte vor trebui să pândească pe figura celuilalt ecoul.</p>
                  <p rend="justify">Sublocotenentul Mogrea îşi aruncă pe pat chipiul; trage cu zgomot celălalt scaun; aprinde, de la ţigara sfârşită, altă ţigară.</p>
                  <p rend="justify">Arată cu mâna spre geam:</p>
                  <p rend="justify">— Cred că am avut dreptate, Comşa! Cerul şi soarele te-au primit sărbătoreşte…</p>
                  <p rend="justify">Privesc amândoi norii, care acum au scobit în cer o grotă în care se vede un catafalc.</p>
                  <p rend="justify">Omul cu părul ca sârma de frecat parchetul a întors ochii la pământ.</p>
                  <p rend="justify">S-a hotărât. Glăsuieşte fără să ridice fruntea, zgâriind cu unghia o pată de noroi uscată, pe postavul genunchiului.</p>
                  <p rend="justify">— Îmi pare rău, Comşa, că trebuie să-ţi mâhnesc cea dintâi zi a ta de lumină…</p>
                  <p rend="justify">Radu Comşa s-a mişcat pe scaun.</p>
                  <p rend="justify">Caută la ochii prietenului, care se ascund. Abia i-a fost redată privirea şi el citeşte cu teamă în ochii altuia o dibăcită pregătire de veste rea.</p>
                  <p rend="justify">— Nu înţeleg, Mogrea…</p>
                  <p rend="justify">Mogrea continuă să frece cu unghia locul unde a fost pata.</p>
                  <p rend="justify">— Ai întrebat de câteva ori de ce nu mai vine Maria Probotă…</p>
                  <p rend="justify">Radu Comşa nu observă că prietenul nu mai spune, ca întotdeauna, „doamna” Maria Probotă.</p>
                  <p rend="justify">— Tot nu înţeleg!</p>
                  <p rend="justify">Mogrea descoperi altă pată mai mică. Începu să o curăţe şi pe aceea, cu duşmănie.</p>
                  <p rend="justify">Schimbă altfel:</p>
                  <p rend="justify">— Tifosul e o boală grea, Comşa! Mai cu seamă când dă peste un organism fără rezistenţă morală… obosit… detaşat mai dinainte de viaţă… Mi s-a părut întotdeauna, când Maria Probotă surâdea, că avea ceva imperceptibil în surâs. Ştiu eu? Poate dintele acela albăstrui în toată dantura intactă, în fine ceva care neliniştea… ca un avertisment al morţii. Sunt unele fructe în care roade un vierme ascuns, deşi fructul părea intact… Când viermele morţii a ajuns la inimă, fructul se desprinde şi cade… fără suflarea vântului… singur…</p>
                  <p rend="justify">Vorbind, Vasile Mogrea freca pata atât de preocupat de ea, încât părea că numai din pricina aceasta îşi dibuieşte vorbele.</p>
                  <p rend="justify">Radu Comşa de astă dată a înţeles:</p>
                  <p rend="justify">— Şi?</p>
                  <p rend="justify">— Acum vin de acolo… S-a sfârşit!</p>
                  <p rend="justify">Omul termină de frecat pata, şterse tot genunchiul cu mâneca şi se ridică de pe scaun, ocolind ochii lui Radu Comşa, ca ochii unui om căruia i-ai pricinuit un rău de moarte. Se rezemă cu coatele pe pervaz şi începu să privească la norii albi, în care peştera se surpase pe catafalc.</p>
                  <p rend="justify">Stătu mult aşa, muşcând cartonul ţigării.</p>
                  <p rend="justify">Când se întoarse, Radu Comşa era tot pe scaun, cu mâinile pe genunchi, aşa cum fusese deprins când era încă orb.</p>
                  <p rend="justify">Dar în ochii goi nu izvorâse nici o lacrimă să îmblânzească obrazul rupt de fier. Îl împresurau numai morţii: Dan Şcheianu, bătrâna, Mihai, Ghenea… Şi acum, încă…</p>
                  <p rend="justify">Sublocotenentul Mogrea îl luă de braţ, aşa cum îl sprijinea când mai avea încă nevoie să fie dus de cineva.</p>
                  <p rend="justify">— Te întinzi pe pat, dragă Comşa! Şi coborâm storul.</p>
                  <p rend="justify">Radu Comşa se lăsă dus. Când se aşeză pe marginea patului, iarăşi cu mâinile pe genunchi, ochii întâlniră, deasupra cărţii de pe măsuţă, o cutie de seringă nichelată cu luciul capacului ca o oglindă.</p>
                  <p rend="justify">Întinse mâna poate fără să gândească, amintindu-şi că nu şi-a mai văzut ochii, că nu-şi mai ştie chipul, cicatricea numai a pipăit-o.</p>
                  <p rend="justify">Dar n-avu când să-şi apropie oglinda metalică de ochi. Celălalt, i-o smulse:</p>
                  <p rend="justify">— Lasă acum! Pentru o singură zi e prea mult!</p>
               </div>
               <div type="div3">
                  <head>Capitolul V.<lb/>CA SĂ FII TARE, FII SINGUR.</head>
                  <p rend="justify">Se ridică din jâlţ. Merse câţiva paşi. Se întoarse la loc.</p>
                  <p rend="justify">Răsuci între degete scoica roză cu margini încovoiate de sidef, în a cărei pâlnie Luminiţa spusese odinioară că ascultă chemarea mării.</p>
                  <p rend="justify">Din nou nu-şi găsi astâmpăr.</p>
                  <p rend="justify">Oglinda îi atrăgea tiranic privirea, să-i arate obrazul cu cicatricea dezgustătoare: coada ochiului, cu pielea boţită şi arsă spre tâmplă, buza spintecată dezvelind, într-un rânjet continuu, doi dinţi şi gingia.</p>
                  <p rend="justify">Întoarse jâlţul cu spatele la oglindă.</p>
                  <p rend="justify">Dincolo, se auzea în răstimpuri glasul lui Alexandru Vardaru, vociferând.</p>
                  <p rend="justify">A căpătat un obicei oribil: când e nerăbdător, îşi roade unghiile. Trebuie să se dezbare. Îşi vârî mâinile în buzunarul tunicii.</p>
                  <p rend="justify">Merse iarăşi până la fereastră.</p>
                  <p rend="justify">În grădină, Cora şi Ralu Vardaru, în veşmânt negru, se depărtau pe poteca potopită de frunze foşnitoare; strâns una în alta, cu umerii încovoiaţi, ca două bătrâne într-un cimitir. Grădina devastată de toamnă părea mai largă. În fund, se vedea spinarea unui zid cu tencuiala grunzuroasă şi fără nici o fereastră, perete geometric şi hâd, altădată ascuns de frunziş.</p>
                  <p rend="justify">Cele două surori, căutând în aleile deşarte fantoma invizibilă, măreau dezolarea grădinii, cu poteci tăiate pentru veselia şi încântarea ochilor. Pantofii negri răscoleau sonor frunzele metalice. Din când în când, se plecau să ridice ori poate să smulgă ceva. Dar păreau că cercetează în nisipul mărunt urmele unor paşi de copil numai de ochii lor ştiute.</p>
                  <p rend="justify">Radu Comşa se înduioşă de această durere tenace. Mihai, şi în moarte, trecuse, cu indiferentă peste sufletul lor.</p>
                  <p rend="justify">Ceruse, în scrisoarea cea din urmă, să fie îngropat acolo unde avea să-l găsească glonţul şi unde nimeni să nu-i „scurme” mormântul.</p>
                  <p rend="justify">Cora şi Ralu nu puteau astfel să-şi adune durerea lângă un mormânt din cimitirul târgului bătrân, la care să vină în fieştece dimineaţă păşind în vârful picioarelor, ca lângă pătucul lui de copil, când nu se îndurau să-i deştepte somnul. L-ar fi avut aproape. Ar fi putut să-l cheme. Plivind o floare, mâinile lor l-ar fi vegheat, ca în viaţă. N-ar fi fost atât de desăvârşit absent.</p>
                  <p rend="justify">Acum, amintirea risipită o culegeau din fiecare ungher unde în aer a rămas nevăzut un gest al lui, unde îi mai aud glasul, unde îl simt cu o tresărire apropiindu-se lin cu surâsul din cealaltă lume: „Iată-mă, Cora! Iată-mă, Ralu! Totul a fost o glumă… Cum aţi putut crede?”</p>
                  <p rend="justify">Radu Comşa gândi că o singură îndurare le-a cruţat: n-au să-l vadă niciodată decât intact şi elastic, în adolescenţa lui plină de sănătate şi de frumuseţe. N-au să-l ştie cum îi stă lui în ochi, în arătarea de spaimă din balta cu mâl de la cota 535, cu fruntea putredă şi cu lipitoarea atârnând în orbita golită.</p>
                  <p rend="justify">Se mişcă să-şi rupă din ochi imaginea monstruos de clară.</p>
                  <p rend="justify">Călcase mai apăsat.</p>
                  <p rend="justify">Alexandru Vardaru deschise uşa de la birou:</p>
                  <p rend="justify">— A, tu erai, Radule? Intră!</p>
                  <p rend="justify">— Aştept până…</p>
                  <p rend="justify">Radu Comşa se gândea la persoana necunoscută dinlăuntru, pe care o executa Vardaru cu glas atât de violent.</p>
                  <p rend="justify">— Nu e nimic. Intră! Poţi asista la execuţia acestui onorabil!</p>
                  <p rend="justify">Radu Comşa intră şi rămase surprins, constatând că „acel onorabil” era Sofron Vesbianu!</p>
                  <p rend="justify">În picioare, lângă birou, bărbatul Zoei îşi ştergea cu batista sudoarea de pe chelia ovoidă.</p>
                  <p rend="justify">Se uită duşmănos la martorul nepoftit.</p>
                  <p rend="justify">Nu recunoscu în acest ofiţer cu obrazul desfigurat pe prietenul Zoei. Numai când Radu Comşa se mută în lumină şi fu cu partea neatinsă spre el, Sofron, îşi puse batista în buzunar şi se grăbi să-i întindă mâna bondoacă, zâmbind milog:</p>
                  <p rend="justify">— Domnule Comşa, judecă şi dumneata!</p>
                  <p rend="justify">Alexandru Vardaru îşi dădu drumul între braţele fotoliului.</p>
                  <p rend="justify">— Vă cunoaşteţi? Cu atât mai bine! Să te pun în curent. Acest domn – îl arătă ca pe-un animal împăiat – prin nu ştiu ce legături cu comandamentul rus, a obţinut pe numele spitalelor ruseşti autorizaţia să taie lemne din pădurea statului, de lângă Chioaia. Taie şi le transportă! Bineînţeles, cu oameni şi cai puşi la dispoziţie de comandamentul rus, iar alţii, rechiziţionaţi de la noi. Face două depozite aci, circa cinci sute vagoane. Evident, nimeni nu se atinge de ele, de bună-credinţă că sunt ale spitalelor ruseşti. Şi fiindcă acest domn ştie că a îngheţat populaţia şi bolnavii astă-iarnă, se pregăteşte să le speculeze. Îţi imaginezi cu ce preţuri! Kilogramul de lemne, mai scump decât kilogramul de pâine! Desigur, se roagă lui Dumnezeu să avem o iarnă mai teri-bilă ca iarna trecută… Întâmplarea face să prind de veste – tăia doar lângă Chioaia! – intervin să se facă o anchetă, se dovedeşte potlogăria…</p>
                  <p rend="justify">— Nu e nici o potlogărie! Pot face dovadă! protestă Sofron Vesbianu scotocindu-se în buzunarul stâng al vestei, pe urmă în cel drept, pe urmă în buzunarele hainei, şi, în sfârşit, în fiecare buzunar al pantalonilor, de unde nu scoase nici o dovadă.</p>
                  <p rend="justify">— Lasă-mă să termin! Se dovedeşte potlogăria şi se ordonă rechiziţionarea lemnelor. Şi acest domn, ştii cu ce propunere îmi vine? Îmi oferă o tranzacţie pe care o socoate cea mai firească şi onorabilă soluţie! Treizeci de vagoane, mie, Vardaru, să mă dezinteresez de chestiune… Şi nu e prima cu care îl surprind! Îţi închipuieşti ce operează de un an! Acest individ şi alţii de aceeaşi speţă: o bandă. Numai de pungăşii, auzi…</p>
                  <p rend="justify">— Domnule Vardaru, insulţi în casa dumitale un om care… Domnule Comşa, vă fac martor! îşi agită Sofron Vesbianu mâinile scurte.</p>
                  <p rend="justify">— Nu e pungăşie? Şi vagoanele de grâu sustrase rechiziţiei, astă-iarnă, nu-s pungăşie? Şi zahărul cu care-ai îndrăznit să vii la mine să-mi propui, nu e pungăşie? Şi vagoanele de ulei, de la Botoşani, nu sunt pungăşii?</p>
                  <p rend="justify">Vorbind, Alexandru Vardaru se ridicase şi, înaintând în jurul biroului, se apropie de Sofron Vesbianu, care ridică braţul în dreptul obrazului ciupit şi cu negi păroşi, ca şi cum Vardaru avea să-l lovească.</p>
                  <p rend="justify">— Acestea nu sunt pungăşii? Dacă te dau pe mâna Curţii Marţiale? Dacă înfunzi puşcăria? Mi-e milă numai de fata nenorocitului ăla de Racliş, altfel…</p>
                  <p rend="justify">Alexandru Vardaru nu era cu mult mai înalt decât celă-lalt, dar îl stăpânea atât cu privirea, încât Sofron Vesbianu se condensase în colţul biroului, lepădând toată apa prin pori.</p>
                  <p rend="justify">Uitătura piezişă, ocolind ochii, nu făgăduia nimic bun.</p>
                  <p rend="justify">— Ai să iscăleşti aci… Aşteaptă!</p>
                  <p rend="justify">Vardaru continuă să poruncească răstit, ca unei slugi, fără să-l îmbie să ia loc pe scaun. Şi Radu Comşa privi cu uimire la Sofron Vesbianu, multimilionar şi un soi de satrap la el în casă, supunându-se acestor porunci. Vardaru scria atât de apăsat, încât peniţa scârţâia.</p>
                  <p rend="justify">Sofron Vesbianu, siiindu-se să pară nepăsător, se apropie de Radu Comşa, cu mâinile la spate:</p>
                  <p rend="justify">— Când ne faci plăcerea să vii pe la noi? O pot anunţa pe Zoe? Zoe Dimitrievna! Făcu aluzie la discuţia de astăiarnă.</p>
                  <p rend="justify">Radu Comşa îngăimă o scuză oarecare; dar Vardaru îl scăpă de această corvoadă.</p>
                  <p rend="justify">— Semnează, individule!</p>
                  <p rend="justify">Individul citi foaia de hârtie; cu tocul în mână, încercă o împotrivire, în care se vedea că nu-şi pune prea multă nădejde.</p>
                  <p rend="justify">— Domnule Vardaru, dar înseamnă cu aceasta să renunţ şi la capitalul meu! Am plătit numai la…</p>
                  <p rend="justify">— Iscăleşte!</p>
                  <p rend="justify">Sofron Vesbianu muie peniţa în călimară şi semnă. Pe urmă, se scărpină amărât în chelie şi, cum era cu degetele unse de cerneală, lăsă pe creştet trei parafe.</p>
                  <p rend="justify">Vardaru puse tamponul, împături coala trecând cu unghiile pe muchii.</p>
                  <p rend="justify">— Lăsaţi măcar să o prezint eu! stărui Vesbianu, întinzând mâna după hârtie.</p>
                  <p rend="justify">Alexandru Vardaru puse coala împăturită în buzunarul hainei, privindu-l cu scârbă.</p>
                  <p rend="justify">— Ca s-o dai când îţi convine? Aci e mai sigură! Şi acum nu mai am nimic cu dumneata…</p>
                  <p rend="justify">Sofron Vesbianu întinse mâna lui Comşa, o îndreptă spre Vardaru, dar, văzând că celălalt le ţine pe amândouă în buzunar, isprăvi gestul ducând degetele să-şi pipăie cravata.</p>
                  <p rend="justify">La uşă, Alexandru Vardaru îi strigă din urmă:</p>
                  <p rend="justify">— Vezi, sunt obiecte de preţ în sală!</p>
                  <p rend="justify">Sub insultă, Sofron Vesbianu se opri o clipă. Vru să rostească ceva din prag.</p>
                  <p rend="justify">Apoi, reţinându-se, ieşi îndesându-şi pălăria pe chelia cu trei amprente digitale.</p>
                  <p rend="justify">— Cum şi-a putut da nenorocitul ăla de Racliş fata după o asemenea bestie? se miră Vardaru, făcând ordine pe birou, lăsând capacul călimării de cristal şi ştergând peniţa în părul aspru din cupa de porţelan.</p>
                  <p rend="justify">Când sfârşi, îşi ridică ochii cu totul îmblânziţi spre Radu.</p>
                  <p rend="justify">— Să ne mutăm în grădină! Am pus să ne aducă acolo cafeaua şi fructe… Să profităm de cele din urmă zile cu soare!</p>
                  <p rend="justify">De fapt, Alexandru Vardaru ştia că schimbându-se dintr-un loc în altul, îşi schimbă desăvârşit şi dispoziţia sufletească.</p>
                  <p rend="justify">Aci, unde-a ţipat la Sofron Vesbianu, n-ar putea să păstreze calmul de care are nevoie.</p>
                  <p rend="justify">O clipă se oprise, uitându-se la obrazul lui Radu Comşa. Arătând cu mâna, cum indica pe teren, când hotăra o modificare, tăierea unui şanţ, ori alinierea unei grădini, rosti:</p>
                  <p rend="justify">— Trebuie să reparăm acestea! Când se vor termina toate; la Paris ori la Viena, un chirurg poate să pună ordine în câteva ceasuri…</p>
                  <p rend="justify">Radu Comşa roşi, gândind dureros că se afla acum înglobat în obiectele supuse ordinei şi modificărilor pentru care avea o deosebită vocaţie părintele Luminiţei.</p>
                  <p rend="justify">Alexandru Vardaru observă că atunci când roşeşte, obrazul lui Comşa e şi mai respingător: cicatricele rămân palide, fiindcă dedesubt nu mai circulă sângele.</p>
                  <p rend="justify">La masa de sub nuc, îi aştepta un coşuleţ împletit cu mere, piersici şi pere. Farfuriile şi cuţitele orânduite alături, cutia cu ţigări de foi.</p>
                  <p rend="justify">Nucul nu-şi scuturase încă toate frunzele. Se desprindeau fără nici o suflare de vânt, descinzând lin în spirale.</p>
                  <p rend="justify">Pe scândura neagră a mesei, se vedeau figuri scrijilate cu vârful briceagului de Mihai.</p>
                  <p rend="justify">Radu se aşezase în dreapta lui Vardaru.</p>
                  <p rend="justify">— Treci, te rog, dincoace! Îi arătă loc pe scaunul de paie, la stânga.</p>
                  <p rend="justify">„Aceasta e ca să fiu cu obrazul neatins spre dânsul”, gândi cu tristeţe Radu.</p>
                  <p rend="justify">Alexandru Vardaru alese un măr.</p>
                  <p rend="justify">Descoperi lângă el altul, atins, mutilat, asimetric pecingenit de cine ştie ce boală ascunsă. Îl puse pe masă; îl privi pe faţa boţită şi verde, îl întoarse cu cealaltă faţă netedă şi rumenă, care-i ascundea desăvârşit meteahna. Privit aşa, părea un măr sănătos ca oricare altul. Îl lăsă cu partea aceasta în sus. „Nici unui fruct nu-i este îngăduit să strice armonia naturii”, îşi spuse Comşa, înţelegând ce-a gândit Vardaru când a răsucit mărul, şi simţindu-se solidar, într-o nefericire comună, cu fructul infirm.</p>
                  <p rend="justify">— Uite de ce te-am chemat, Radule! începu Vardaru curăţind mărul, minuţios, în spirale, cu metoda pe care o punea în tot ce făcea. A venit la mine, aseară, fostul tău tovarăş de spital… Cum se numeşte?</p>
                  <p rend="justify">— Mogrea! Vasile Mogrea…</p>
                  <p rend="justify">— Da, Vasile Mogrea! N-am înţeles exact ce voia. Îmi pare un cap dezorganizat. Ar face bine să-şi mai tundă părul! Poţi fi brav, cum aud că a fost, fără să sperii lumea cu o coafură de sălbatic polinezian. La urmă, aceasta îl priveşte! A venit, cum îţi spun, aseară. Mă căutase de două ori. Nici n-a vrut să ia loc pe scaun. Mi s-a părut agitat mai mult decât trebuia. Războiul a stricat multora nervii. Păcat! Altfel, destul de inteligent, şi cu lectură; dar totul nedisciplinat, răsturnat ca o bibliotecă într-un camion, şi totul negativ! A început prin a spune că pleacă peste două zile la unitate, că se desparte de tine; că înainte de a pleca şi fără ştirea ta – a subliniat-o de vreo două ori, dar n-avea nevoie să o facă – ţine să-şi împlinească o datorie. Nu înţelegeam unde vrea să ajungă! „Domnule Vardaru! – îmi spune – deşi prietenul Comşa n-a simţit niciodată nevoie să mă pună în curent cu chestiunile lui intime, am înţeles că e logodit cu domnişoara Vardaru!” M-am uitat la el cu mirare; aceasta e o chestiune care ne priveşte numai pe noi; tu, Luminiţa şi eu… Aici se opreşte, îmi face o teorie a războiului pe care am suportat-o fără să clintesc. Nu ţi-o repet! Desigur, o cunoşti mai bine decât mine, de vreme ce v-aţi aflat două luni în aceeaşi cameră! După ce a terminat-o, trece la un rechizitoriu al claselor conducătoare. Am început să-mi pierd răbdarea. L-am rugat să ajungă la chestiunea care l-a adus la mine, fiindcă îmi închipuiam că n-a venit să-mi ţină o conferinţă. Avem cu toţii altceva mai bun de făcut! Atunci, mi-a spus că atitudinea noastră, adică a Luminiţei, a mea, a Laurei faţă de tine, e pur şi simplu ingrată. Te-am părăsit! Ne interesăm mai puţin de tine. A adăogat siguranţa că această căsătorie n-are să se mai facă şi că e natural să sfârşească astfel. El ştie că ţara e împărţită în două categorii: combatanţi şi cei dindărătul frontului. Două mentalităţi, care nu se pot reconcilia. În fine, altă teorie! Am suportat-o şi pe aceea… Toate, bineînţeles, mutând obiectele de pe birou, întorcând plicurile să citească adresele, schimbând scaunele de la locul lor, lepădând scrumul ţigării pe covor. L-am rugat să termine! Mă chemase de două ori la masă: nu-mi place să mă fac aşteptat! Atunci, fără nici un motiv, spune că regretă că am pierdut amândoi timpul, că era mai bine să nu fi venit – lucru la care am căzut de acord – îşi ia chipiul şi pleacă, lăsând uşile deschise în urmă…</p>
                  <p rend="justify">Alexandru Vardaru aşeză cuţitul de-a curmezişul farfuriei, după ce l-a şters să nu coclească. Adunând sâmburii mărului, tăcu, fiindcă venise servitoarea cu cafelele.</p>
                  <p rend="justify">— Lasă-le aci! Pleacă! Şi pentru oricine mă caută, nu sunt acasă…</p>
                  <p rend="justify">Alese o ţigară din cutia de lemn; aprinse.</p>
                  <p rend="justify">Se uită la Radu care netezea cu unghia una din figurile lui Mihai săpate în lemnul moale; o clipă, cum nu i se vedea de fel celălalt obraz, părea Radu Comşa de altădată, sănătos la trup şi la minte, aşa cum îl alesese el pentru Luminiţa, lăsându-le iluzia că s-au găsit ei.</p>
                  <p rend="justify">Alexandru Vardaru continuă:</p>
                  <p rend="justify">— Aceasta e vizita prietenului tău, Radule! Nu ţi-aş fi spus-o, dacă nu m-aş fi gândit mult după ce-a plecat… Tu ce găseşti de zis?</p>
                  <p rend="justify">Radu ridică ochii. Îi părea rău că prietenul săvârşise o nedelicateţe, faţă de el şi faţă de familia Vardaru.</p>
                  <p rend="justify">Dar nu regreta cu totul.</p>
                  <p rend="justify">— Mă surprinde! Nu-l îndreptăţea nimic să încerce a explica el ceea ce aveam datoria să explic şi să-mi explic eu…</p>
                  <p rend="justify">Vardaru îl privea mirat:</p>
                  <p rend="justify">— De ce explicaţie e vorba?</p>
                  <p rend="justify">Radu întoarse mărul atins, punându-l alături de unul intact. Rosti, încet şi rar:</p>
                  <p rend="justify">— Acesta nu mai e la fel cu acesta!</p>
                  <p rend="justify">Cele două mere stăteau într-adevăr ca un om rumen şi robust lângă un infirm.</p>
                  <p rend="justify">Alexandru Vardaru le aruncă în coş, amestecându-le cu celelalte.</p>
                  <p rend="justify">Vorbi cu o mâhnire pe care nu găsea nevoie s-o ascundă:</p>
                  <p rend="justify">— E adevărat, Radu! Dar sperăm că aceasta are să se repare… Şi aci, singura care decide e Luminiţa. Nici eu, nici tu nu avem dreptul… De altfel, cum ai să rămâi la noi ca să-ţi reiei direcţia de la minister, Luminiţa are să se deprindă.</p>
                  <p rend="justify">Radu Comşa puse amândouă mâinile pe masă şi îşi privea atent degetele.</p>
                  <p rend="justify">— Nu rămân să-mi iau direcţia la minister! Am cerut să fiu chemat la regiment.</p>
                  <p rend="justify">De surprindere, Alexandru Vardaru uită tabieturile fumătorului de havană şi scutură scrumul ţigării.</p>
                  <p rend="justify">— Acum am eu nevoie de o explicaţie, Radule! Tocmai vorbisem cu ministrul… Credeam totul aranjat.</p>
                  <p rend="justify">— Explicaţia e cum nu se poate mai simplă! Prefer să mă aflu acolo unde nimeni nu întoarce capul după mine cu surprindere ori cu dezgust… Şi unde oamenii n-au nevoie să se deprindă ca să mă suporte! Sunt deprinşi!</p>
                  <p rend="justify">Alexandru Vardaru îi puse palma pe mâna întinsă pe masă.</p>
                  <p rend="justify">— Radule, începi să vorbeşti ca prietenul tău de aseară. Ştii că mie şi nouă, tuturor, n-ai drept să ne aduci aceasta mâhnire. Şi ştii pentru ce!</p>
                  <p rend="justify">Gândi la Mihai, dar nu-i rosti numele.</p>
                  <p rend="justify">— Am observat la voi toţi această mentalitate curioasă… Vorbiţi de spatele frontului, ca şi cum n-ar fi alcătuit din părinţii, soţiile, surorile, fraţii, copiii voştri.</p>
                  <p rend="justify">— Ca de o pildă Sofron Vesbianu, de adineauri?</p>
                  <p rend="justify">— Sunt şi de aceştia, dar ai văzut ce pat! Mi se pare ciudat că am ajuns aci… Credeam că ne cunoaştem îndestul; că suntem lămuriţi unul asupra altuia. Aveam satisfacţia că îţi cunosc gândurile, cum mi le ştii pe ale mele. Puteam spune dinainte cum ar proceda Radu Comşa în cutare ori cutare situaţie…</p>
                  <p rend="justify">Radu Comşa râse, cu râsul care-i despica buza în rânjet:</p>
                  <p rend="justify">— Aceasta, fiindcă adoptasem o anumită mentalitate de clasă…</p>
                  <p rend="justify">— Ce înseamnă „mentalitate de clasă”? întrebă Alexandru Vardaru, retrăgându-şi mâna şi bătând, în începutul de enervare, cu vârful degetelor în scândura mesei. Ce înseamnă mentalitate de clasă şi cine te-a silit s-o adopţi? Ai venit singur, te-au ridicat calităţile tale…</p>
                  <p rend="justify">— Calităţile mele…</p>
                  <p rend="justify">— Da, calităţile tale, atunci când nu-ţi jucai fericirea individuală pe fraze.</p>
                  <p rend="justify">Radu voi să-l întrerupă, dar Alexandru Vardaru nu-i îngădui.</p>
                  <p rend="justify">— Mă surprinde trist, Radule, că te descopăr contaminat de boala aceasta nefastă… E mai gravă, pentru mine, decât semnul unei răni. Veniţi de pe front cu teorii, în loc de o experienţă de viaţă. Formulele vă maschează viaţa: în loc să vedeţi realitatea, croiţi un univers de sisteme rigide, la care aţi vrea să se supună natura şi, când natura nu se supune, vă miraţi, vă lamentaţi şi vă revoltaţi! Mă surprinde! Te socoteam imun.</p>
                  <p rend="justify">— Fiindcă eram o brută!</p>
                  <p rend="justify">— Fiindcă erai moral şi echilibrat. Când ai plecat pe front, acum câteva luni, mă aşteptam la orice. La aceasta nu!</p>
                  <p rend="justify">—  Nici eu! surâse în cicatricea buzelor Radu Comşa. Nu mă cunoşteam încă. M-am descoperit acolo! Acum suntem mulţi care am învăţat că am fi dezertori dacă după război nu ne-am întoarce să continuăm lupta aci, pe frontul intern.</p>
                  <p rend="justify">Alexandru Vardaru se răsuci să-l privească mai cu luareaminte. Nu-l credea atât de contaminat. Dar îşi stăpâni enervarea.</p>
                  <p rend="justify">— Radule, să te întreb ceva… În tot ce cunoşti tu din viaţa mea, găseşti ceva de condamnat?</p>
                  <p rend="justify">— Nu! răspunse repede Comşa, fiindcă într-adevăr viaţa lui Alexandru Vardaru era limpede. Dar nu e vorba de aceasta…</p>
                  <p rend="justify">— Ba este, Radule! Este, fiindcă după criteriile tale, ale voastre – nici nu ştiu printre care să te socotesc – sunt totuşi de condamnat. Ai spus-o singur: am mentalitatea de clasă! Adică reprezint pe frontul intern duşmanul împotriva căruia, dacă n-ai lupta, te-ai socoti dezertor. Mi-ai declarat-o răspicat!</p>
                  <p rend="justify">— Dacă luăm cuvintele în înţelesul strict…</p>
                  <p rend="justify">— În înţelesul strict, Radule! Am oroare de exagerări, dar şi de subtilităţi. Realitatea nu se ascunde sub fraze…</p>
                  <p rend="justify">— Nu rostesc fraze! E vorba de o dorinţă generoasă de sacrificiu, de un ideal.</p>
                  <p rend="justify">— Şi aceasta nu e frază, Radule? Eu m-am socotit întotdeauna nedemn de aşa-zise marile idealuri. Viaţa mi s-a părut mai simplă… Omul nu se sacrifică idealurilor vagi. Nu iubesc o lume imaginară; o iubesc pe cea reală! Nu una viitoare; pe cea prezentă! Ştiu că nu putem face miracole, nici în viaţa de toate zilele, nici în cea politică… Tot ce poţi face e să corectezi puţin şi treptat realitatea. Chiar patriot, sunt fără imaginaţie; n-aş făgădui o fericire idilică, fiindcă ştiu că nimeni n-ar putea-o realiza. Ideile generoase duc la dezordine, lirismul la catastrofe! Nu înţeleg o societate de nefericiţi egali în mizerie. Automat, societatea creează o diferenţiere şi o ierarhie.</p>
                  <p rend="justify">— Acesta e argumentul invocat de toate feudalităţile…</p>
                  <p rend="justify">— Ba e argumentul experienţei istorice, Radule! Ai numai datoria să nu accepţi cu braţele încrucişate această situaţie, ca un privilegiu căzut de sus; ai datoria să sacrifici din tine şi de la tine, atât cât îţi îngăduie instinctul propriu de conservare, pentru a face semenilor un bine real. Dar nu să-i tulburi cu himere.</p>
                  <p rend="justify">— De câte ori mulţimea îşi cere un drept la viaţă, i se spune că năzuieşte himere…</p>
                  <p rend="justify">— Dragă Radule, de pasiunile mulţimii trebuie să te serveşti, nu să le serveşti! Să te serveşti ca să-i faci bine, adesea chiar împotriva voinţei sale! Eu nu pot crede că societatea, aşa cum e şi cum ne-a dat civilizaţia de care beneficiem toţi, nu pot crede că această societate e un complot al bogaţilor şi al tiranilor, pentru a specula norodul. E so-luţia adoptată de oameni, după ce-au dibuit veacuri. Nu e ideală, fireşte! Dar e perfectibilă! Se poate retuşa; nu se poate răsturna.</p>
                  <p rend="justify">— Ai dreptate s-o aperi… rosti Radu Comşa, cu râsul care-i strâmba buza. Nimeni nu renunţă la un privilegiu, dacă nu e silit.</p>
                  <p rend="justify">— Ta-ta-ta, Radule! Aşadar, suntem acum şi pentru revoluţie? În plină adolescenţă… Te ştiam de douăzeci şi opt de ani împliniţi.</p>
                  <p rend="justify">Radu Comşa roşi.</p>
                  <p rend="justify">Numai semnul din coada ochiului şi de la buze rămase alb, ca o arsură.</p>
                  <p rend="justify">— Toată omenirea va fi după război într-o generală adolescenţă, dacă dorinţa de bine şi altruismul sunt apanajul numai al adolescenţei.</p>
                  <p rend="justify">— Cunosc şi această poveste, Radule! Numai că adolescenţa e o vârstă ingrată şi atât… Un om la începutul vieţii găseşte că totul merge rău; judecă aspru societatea, fiindcă n-are încă loc în ea. Toate înfrângerile mediocre le explică prin stările dinafară, nu prin confuzia interioară unde încă nu s-a stabilit un echilibru… Dacă omenirea va trece după război printr-o asemenea criză de adolescenţă, cu atât mai trist pentru omenire! Copiii n-au făcut niciodată o revoluţie şi nici n-au putut câştiga ceva prin ameninţări. După ce bat puţin din picioare, se cuminţesc, acceptă realitatea…</p>
                  <p rend="justify">— Tocmai aceasta e laşitatea! Se cuminţesc şi acceptă realitatea. Capitulează! Sunt pierduţi! Când un om s-a cuminţit, înseamnă că e un cimitir de renunţări…</p>
                  <p rend="justify">Alexandru Vardaru privi consternat la Radu care-şi rodea unghiile. Îl enervau deopotrivă, atât ideile lui Comşa, cât şi năravul acesta nou, care dovedea că nu se mai supraveghează. Radu Comşa abia sub această privire îşi dădu seama ce face; ca un copil surprins, îşi ascunse mâinile.</p>
                  <p rend="justify">— Mi-e penibil, Radule, continuă Vardaru, să descopăr că ai această naivitate, bună pentru întrunirile de opoziţie; speranţa unei fericiri idilice de la căderea unui regim! Ştim doar cu toţii că o revoluţie nu e utilă, justificată şi durabilă, decât atunci când sancţionează o evoluţie împlinită. Şi atunci nici n-are nevoie de violenţe. E numai recunoaşterea formală a unei stări de fapt existente. Căci nu poţi distruge decât ceea ce e distrus!</p>
                  <p rend="justify">— Noi vom restaura ceea ce alţii au distrus! vorbi sec şi aproape duşmănos Radu.</p>
                  <p rend="justify">— Cine „noi”? întrebă, cu un zâmbet de îngăduinţă, Alexandru Vardaru.</p>
                  <p rend="justify">— Noi… toţi! roti mâna Radu Comşa, arătând legiunile invizibile, presărate de-a lungul şi de-a curmezişul ţării; toţi cei din şanţuri, şi cei din spitale şi prezenţa celor morţi care-au nădăjduit miracolul.</p>
                  <p rend="justify">Alexandru Vardaru vru să pună din nou mâna pe mâna lui Radu Comşa.</p>
                  <p rend="justify">Avea cuvintele de pacificare pe buze. Îşi spunea că e numai, o stare trecătoare, explicabilă la un om care-a stat atâtea luni în spital, atâtea în şanţuri şi a ieşit din toate cu carnea strivită.</p>
                  <p rend="justify">Dar de deasupra, din creanga de nuc, un păianjen păros, cu picioare lungi, se lăsă pe-un fir de aţă, se balansă o clipă şi, rupându-şi firul nevăzut, începu să fugă pe scândura mesei, cu mişcări epileptice.</p>
                  <p rend="justify">Alexandru Vardaru putea înfrunta orice în viaţă, în afară de vederea unui păianjen. Omul tare în care izbeau fără să-l clintească toate pasiunile adversarilor şi toate potrivniciile realităţii îşi pierdea cumpătul, ca o femeie înaintea gângăniei dezgustătoare.</p>
                  <p rend="justify">Prinse cuţitul şi, cu tăiuşul, dintr-o singură lovitură, îl despărţi în două.</p>
                  <p rend="justify">Picioarele păianjenului s-au strâns; jumătate de trup mai fugi dezordonat; apoi se ghemui într-un spasm, destinzând din când în când câte o labă, ca un fir de resort mecanic dezarticulat. Alexandru Vardaru mătură resturile cu cuţitul, şterse tăiuşul cu batista şi îl puse la loc.</p>
                  <p rend="justify">Mâna îi tremura; toată stăpânirea de sine îi pierise.</p>
                  <p rend="justify">Se ridică.</p>
                  <p rend="justify">— Să mergem, Radule! Continuăm altădată…</p>
                  <p rend="justify">— Eu n-am ce continua! Să sfârşim astăzi… Peste două zile plec…</p>
                  <p rend="justify">Vardaru se aşeză nemulţumit. Ştia că de acum discuţia nu mai poate decurge cum o voise el.</p>
                  <p rend="justify">Ţinuse să afle până unde a ajuns ceea ce numea „contaminarea lui Radu Comşa”. Îi era destul. Mai rămânea nădejdea că tot ce rostise Radu e trecător.</p>
                  <p rend="justify">Stărui să încheie pentru astăzi:</p>
                  <p rend="justify">— Mi-ai mai spus o dată că pleci, Radule! Nu te opreşte nimeni. Nădăjduiesc că ai să te întorci fără aceşti… fără aceste… În sfârşit, cuminţit! Ştii că eşti liber.</p>
                  <p rend="justify">— Liber, poate mai mult decât gândesc? Trebuia să o înţeleg! Să nu aştept să mi se spună. Nu? întrebă surd Radu.</p>
                  <p rend="justify">— Ce sens au cuvintele tale, Comşa? Nu-mi vei fi făcând ofensa să crezi că acum aş încerca eu… sau Luminiţa… fiindcă te-ai întors aşa… că am putea…</p>
                  <p rend="justify">Se opri.</p>
                  <p rend="justify">El, cu vorba întotdeauna precisă, nu-şi mai găsea cuvintele. Blestemat paing!</p>
                  <p rend="justify">Strânse ţigara de foi în dinţi atât de încleştat, încât îi reteză vârful.</p>
                  <p rend="justify">O aruncă.</p>
                  <p rend="justify">Se ridică în picioare şi puse mâna pe umărul lui Comşa; dar fiindcă îi văzu faţa în plin, cu amândouă cicatricele, întoarse îndată privirea în lături:</p>
                  <p rend="justify">— Dragă Radule, suntem amândoi nervoşi astăzi! Să amânăm… „Îi e dezgust să mă privească în faţă, cum a ascuns adineaori mărul infirm printre celelalte. Şi dacă i-aş sta în cale, m-ar suprima, aşa cum a retezat paingul cu tăiuşul cuţitului! gândi Comşa amar. De la dânsul nu poţi aştepta nici o îndurare. Totul e ordonat, precis, dinainte hotărât. Ideile generoase duc la dezordine, lirismul la catastrofe! Nu poate bănui ce sete alta, de altceva, există aci…”</p>
                  <p rend="justify">În colţul ochiului cu tăietura cicatrizată înotă o lacrimă.</p>
                  <p rend="justify">Plecă privirea în pământ. Umerii se încovoiară, ca la bătrânii atraşi de chemarea pământului…</p>
                  <p rend="justify">Se simţea acum, înaintea lui Vardaru, împuţinat şi fără putere de împotrivire; ca domnişoara Betty, când nu îndrăznea să răspundă; ca Mariţa, slujnica din Bucureşti cu ochii de culoarea pelinului veşted; ca adineaori Sofron Vesbianu.</p>
                  <p rend="justify">Fiindcă Alexandru Vardaru se afla în picioare, iar el jos, ca să rupă această senzaţie de dominare, se ridică de pe scaun.</p>
                  <p rend="justify">Era, aşa, cu mult mai înalt decât Alexandru Vardaru.</p>
                  <p rend="justify">Celălalt fu silit să ridice ochii când Radu îi vorbi:</p>
                  <p rend="justify">— Ocolim, mi se pare, o discuţie mai precisă. O discuţie aşa cum îţi place dumitale! Şi ca să nu plutim în vagi consideraţii generale, rezum! M-am întors altul de cum m-ai cunoscut dumneata. Firesc să-ţi plac mai puţin! Dar m-am întors altul şi pentru Luminiţa. Cu aceasta de aci!</p>
                  <p rend="justify">Arătă semnele din obraz.</p>
                  <p rend="justify">— Firesc e ca şi dânsa să-l prefere, ca şi dumneata, pe Radu Comşa cel de atunci, care nu mai există. În numele lui, am venit să-i ofer dezlegarea…</p>
                  <p rend="justify">Făcu o pauză. Tăie deşertul dinainte cu mâna. Continuă:</p>
                  <p rend="justify">— Mă doare! Luminiţa a fost viaţa mea. Eram atât de sigur că am s-o fac fericită! Dar cum să-i impun prezenţa unui om desfigurat fiziceşte? După dumneata, tot aşa de desfigurat sufleteşte! Şi cum s-o târâi în aventura grea care presimt că are să fie viaţa mea de-acum?</p>
                  <p rend="justify">— Radule!</p>
                  <p rend="justify">— Pe dumneata nu te pot asculta… N-ai să înţelegi niciodată! Dumneata măsori totul, tai, rotunjeşti, rectifici; consideri omul un material inert! Mi-ai adormit de la început tot ce putea fi elan dezinteresat în mine; ai vrut să mă ţii aproape de pământ, să mă legi aci…</p>
                  <p rend="justify">— Radu, niciodată nu m-am aşteptat…</p>
                  <p rend="justify">— Şi acum, dacă mai stărui încă şi nu mă mături din calea dumitale, cum ai făcut cu păianjenul de adineaori, a fiindcă mai crezi că ai să pui ordine, aci în obraz, şi ordine aci, în inimă!</p>
                  <p rend="justify">— Radu, n-aş permite altuia să îndrăznească…</p>
                  <p rend="justify">— Te stimez, dar te urăsc! M-ai făcut să săvârşesc laşităţi… Am stat într-un birou, când alţii mureau în gropi… Am lăsat odată un copil în ploaie, în drum, ca cea din urmă bestie. Când mă gândesc îndărăt, mi-e dezgust de mine! Parc-aş privi un vierme, care s-a îmbuibat… Aceasta ai fă-cut din mine…</p>
                  <p rend="justify">— Comşa, ai fost ceea ce eşti!</p>
                  <p rend="justify">— Acum îţi spui că după zece minute, când voi sfârşi ca să începi dumneata, am să devin iarăşi supus, marionetă trasă de o sfoară… Nu! Nu! Nu!</p>
                  <p rend="justify">— Comşa! îi apucă Vardaru mâna.</p>
                  <p rend="justify">— Nu! se răsuci Radu Comşa, pornind pe alee, fiindcă simţise că îi tremură glasul, că n-ar putea rosti un cuvânt mai departe şi că pentru Luminiţa, la o singură chemare, ar renunţa la tot.</p>
                  <p rend="justify">Alexandru Vardaru izbi cu piciorul în scaun. Înfipse cuţitul într-un măr, atât de puternic, încât mărul se spintecă în două; jumătăţile se legănară o clipă. Vardaru le mătură cu tăiuşul cuţitului.</p>
                  <p rend="justify">Pe urmă, îşi aduse aminte că se calmează numai când repetă acelaşi lucru de treizeci de ori, în gând. Îşi puse mâinile în buzunări şi, privind în sus nucul aproape despuiat, constată: „Frunzele nucului au căzut, fiindcă e toamnă. Frunzele nucului au căzut, fiindcă…”</p>
                  <p rend="justify">Sună izbită poarta de fier.</p>
                  <p rend="justify">Radu Comşa porni pe stradă, cu ochii în pământ, fără să vadă, cu umerii încovoiaţi, cu gânduri dureros haotice din care, se alegea unul singur: „De-acum, s-a sfârşit! Nu m-a oprit… Atât aştepta!”…</p>
                  <p rend="justify">— Hep-hep! Păzeşte!</p>
                  <p rend="justify">Se dădu în lături. Trăsura cu roţi de cauciuc trecu în trap întins.</p>
                  <p rend="justify">În fund, pe pernele albastre, picior peste picior, era răsturnată Zoe Vesbianu şi un căpitan francez care-i povestea, desigur, ceva de toată nostimada, căci în ochii amândurora lucea râsul.</p>
                  <p rend="justify">Fără voie, Radu Comşa salută.</p>
                  <p rend="justify">Zoe Vesbianu privi nedumerită, răsucindu-se peste coşul trăsurii, la acest ofiţer necunoscut, cu obrazul atât de oribil desfigurat.</p>
                  <p rend="justify">„Nici dânsa nu mă mai recunoaşte. Ce sunt? Cine sunt acum?” se întrebă Radu, cu un gol în suflet, grăbind paşii pe strada cu trecători indiferenţi.</p>
                  <p rend="justify">Merse mult.</p>
                  <p rend="justify">Rătăci pe uliţi unde nu mai trecuse. Locuri străine. O cazarmă. Pe urmă o şcoală. O curte unde se plimbă convalescenţi cu mâinile în bandaje… De-acum rămâne singur. Numai el, faţă în faţă eu sine. S-a eliberat! Ar fi avut veşnic o şovăială. Ar fi trebuit să aleagă. Aşa s-au desfăcut toate, de la sine. Liber, dar ce lipsită de bucurie e această libertate!</p>
                  <p rend="justify">Se întoarse încotro vedea că se îndreaptă toţi trecătorii, spre străzile cunoscute.</p>
                  <p rend="justify">Într-un colţ, îl zări pe Sofron Vesbianu, oprit din drum, ca să ademenească la el un câine alb, jigărit, corcitură de toate rasele, cu blana murdară şi coada flocăită.</p>
                  <p rend="justify">Sofron Vesbianu pocnea din degete, înaintând spre câine:</p>
                  <p rend="justify">— Na, sireacu! Na, cuţu! Na, mă cuţule!</p>
                  <p rend="justify">Câinele se apropia câţiva paşi, se retrăgea, privea îndărăt distanţa până la gard, neîncrezător.</p>
                  <p rend="justify">Scena părea ciudată şi neverosimilă. Bărbatul odios al Zoei, cercând să mângâie un vagabond al străzilor, mai ales după cele ce îndurase în biroul lui Vardaru. Atât de ciudată şi neverosimilă scenă, încât Radu Comşa crezu o clipă că, dintr-o cruzime monstruoasă, îl chema poate ca să experimenteze pe dânsul o tortură de el născocită, sau poate să-i arunce o otravă fulgerătoare.</p>
                  <p rend="justify">Câinele îndrăzni în sfârşit să se apropie. Sofron Vesbianu îl dezmierdă pe blană, îi mângâie botul, îl bătu pe spinare:</p>
                  <p rend="justify">— Mă, sireacu! Mă, cuţu, mă! Al cui eşti, mă cuţu? Cum te cheamă, mă sireacu!</p>
                  <p rend="justify">Câinele se tolăni cu labele în sus, îşi frecă spinarea de trotuar, arătându-şi bucuria acestei dezmierdări neaşteptate. Sări în picioare, se gudură şi strănută.</p>
                  <p rend="justify">— Mă sireacu, mă!</p>
                  <p rend="justify">Pe obrazul lui Sofron Vesbianu, vânăt, cu ochii mici, se luminase o nobilă şi omenească bucurie.</p>
                  <p rend="justify">Radu Comşa îl văzuse întotdeauna altfel. Învăţă că pe măsură ce străbaţi mai adânc în spăimântătoarea realitate omenească, în aceeaşi măsură omul devine mai indescifrabil, iar binele şi răul sunt împletite mai indisolubil.</p>
                  <p rend="justify">Sofron Vesbianu se depărtă spre capătul străzii, întorcându-se din când în când şi chemând:</p>
                  <p rend="justify">— Na, urâtule! Na, mă cuţule, mă!</p>
                  <p rend="justify">Câinele îl urmă de la distanţă, legănându-şi coada flocă-ită, de bucurie poate că şi-a găsit în sfârşit un stăpân.</p>
                  <p rend="justify">Radu domoli paşii. Se apropia de casă. Nu-l aştepta acolo nici măcar un câine cules de pe stradă.</p>
                  <p rend="justify">Îl aştepta altcineva.</p>
                  <p rend="justify">La poartă, maşina lui Alexandru Vardaru.</p>
                  <p rend="justify">Şoferul salută, ducând mâna la caschetă.</p>
                  <p rend="justify">— Ce e, Neculai? se acăţă de speranţă, cu glas uscat în gâtlej.</p>
                  <p rend="justify">— Am venit cu duduia Luminiţa, domnu locotenent. E în cameră la dumneavoastră. V-a căutat, şi-acum vă scrie un bilet.</p>
                  <p rend="justify">Radu urcă scările din două salturi.</p>
                  <p rend="justify">Luminiţa, cu spatele întors la fereastră, scria la birou.</p>
                  <p rend="justify">Când îl zări în prag, mototoli foaia şi se repezi să-l prindă cu amândouă mâinile de gulerul tunicii.</p>
                  <p rend="justify">— Radule! Ce-a fost? Radu, ce sunt acestea?</p>
                  <p rend="justify">Dar Radu Comşa simţi că buzele Luminiţei au ocolit obrazul cel atins şi că buzele au căutat, instinctiv, pielea netedă. Iar toată bucuria îi fu o drojdie acră!</p>
                  <p rend="justify">— Ce s-a întâmplat, Radule? N-am înţeles nimic de la papŕ. Ţi-a luat pălăria şi-a plecat… L-am auzit întâia oară blestemând războiul… Adevărat, Radu, că tu? Că tu ţi-ai închipuit?</p>
                  <p rend="justify">Radu Comşa strivea strâns pieptul Luminiţei la pieptul lui; îi dezmierda umărul mantăii de mătase, neîndrăznind să spere că totul nu s-a sfârşit.</p>
                  <p rend="justify">— Luminiţa! Luminiţa mea!</p>
                  <p rend="justify">Numai bătăile inimii zvâcneau prin haină. Luminiţa nu ridica privirea la el. Păstra ochii închişi. Îl vedea aşa cum îl ştiuse; nu cum o strângea lipită de trupul lui, plecând obrazul în care cicatricile palide arseseră chipul îndrăgit de ea, ca un acid.</p>
                  <p rend="justify">Radu vru să-i desfacă nasturii mănuşii, să-şi lipească îndelung, cu recunoştinţă, buzele de încheietura moale a mâinii.</p>
                  <p rend="justify">Luminiţa se împotrivi.</p>
                  <p rend="justify">— Nu, Radule… Am venit să te iau. Mergi cu mine.</p>
                  <p rend="justify">— Unde?</p>
                  <p rend="justify">— Mergi cu mine. N-ajunge atât?</p>
                  <p rend="justify">Îi atinse obrazul cu buzele, proaspete ca un fulg de nea.</p>
                  <p rend="justify">— Ia-ţi o manta, ceva! Haide odată! Bătu nerăbdătoare din picior.</p>
                  <p rend="justify">Şi se întoarse abia acum să privească biroul lui Radu, în care intrase întâia oară.</p>
                  <p rend="justify">— Ce bine e la line! Şi cărţi ai… Ce multe încă, şi nu mi-ai spus nimic!</p>
                  <p rend="justify">Răsfoi câteva, citi titlurile. Se opri la una şi râse:</p>
                  <p rend="justify">— Pauvre Fustel!</p>
                  <p rend="justify">Radu nu înţelegea.</p>
                  <p rend="justify">Luminiţa răsuci volumul lui Fustel de Coulanges, aruncă ochii pe începutul unui capitol, pe altul.</p>
                  <p rend="justify">— Pauvre Coulanges! Există cineva care a murit cu ideea că e un imbecil fără pereche… Grand-papŕ! Mitu Arpăşeanu…</p>
                  <p rend="justify">Radu Comşa, cu mantaua pe braţ, cu figura împietrită de pustiirea din el, aştepta. Luminiţa se arătase nerăbdă-toare să meargă mai repede şi acum uitase… Nu-şi imagina ce vrea să-i spună.</p>
                  <p rend="justify">Ea urmă, cu privirea sclipind a râs, furată de amintirea prea veselă:</p>
                  <p rend="justify">— Am o remuţcare, Radule, ţi pentru Fustel de Coulanges, ţi pentru grand-papŕ! Nu ţi-am povestit? E nostim… Când eram mică, în clasa a treia de liceu, în vacanţă, grand-papŕ mă supunea la o tortură de două ori pe zi. Avea vederea slăbită de tot, nu putea citi. Şi căzuse păcatul pe mine, să-i citesc eu… De-ar fi fost măcar romane! Dar nu! Fustel de Coulanges, Taine, Michelet… Se punea în jâlţ, eu alături la măsuţă: „Haide, Luminiţa, treizeci de pagini şi ai scăpat…” Începeam. După un sfert de oră, mi se părea că n-au să mai sfârşească… Aruncam ochii la numărul paginilor: mai sunt douăzeci şi cinci, douăzeci şi două, douăzeci… Începeam să sar aliniate… Pauvre grand-pčre se silea să înţeleagă, dădea din cap: „Şi acesta se numeşte un cugetător mare, Luminiţo? Observi ce gândire eliptică are şi cum îi lipseşte suita de idei? Am să revin la Tacit şi la Sueton… Ţie cine-ţi place, Luminiţo, Tacit sau Fustel de Coulanges?”. „Niciunul, grand-papŕ!” „Ei, drăcoaico, drăcoaico, te-am înţeles. Fugi la porumbeii tăi…” Scăpam. Zut pentru Fustel de Coulanges, zut pentru Tacit! Pauvre grand-pčre, pauvre Fustel!</p>
                  <p rend="justify">Luminiţa izbucni în râs, aruncând cartea pe masă.</p>
                  <p rend="justify">Râsul pătrunse în inima lui Radu, ca un vârf de cuţit răsucit.</p>
                  <p rend="justify">Lui i se juca viaţa, şi Luminiţa putea gândi la altceva, putea râde? Sunt două lumi, două lumi care nu se pot pătrunde. În ochi se adună atâta mustrare, încât o văzu şi Luminiţa.</p>
                  <p rend="justify">Se opri mâhnită deodată, readusă la realitatea prezentă şi posomorâtă.</p>
                  <p rend="justify">Îi cuprinse gâtul, dar nu-l privi în faţă:</p>
                  <p rend="justify">— Mă ierţi? Uită-te în ochii mei… Mă ierţi, Radu?</p>
                  <p rend="justify">— De ce să te iert, Luminiţo? Tu eşti Luminiţa dintotdeauna, numai eu sunt acum altul!</p>
                  <p rend="justify">— Cum vorbeşti, Radul… Mergem de-aci. Mă sufoc.</p>
                  <p rend="justify">Îl târî de braţ.</p>
                  <p rend="justify">La maşină, porunci lui Neculai să se aşeze în fund, ea trecu la volan, Radu alături.</p>
                  <p rend="justify">Dădu drumul motorului. Un timp, merse atentă numai la trecătorii străzilor şi la viraje, schimbând vitezele, frânând, sunând claxonul, până ajunseră între teii Copoului.</p>
                  <p rend="justify">— Unde mergem, Luminiţo? întrebă Radu.</p>
                  <p rend="justify">— Ce-ţi pasă? Nu e destul că mergi cu mine?</p>
                  <p rend="justify">Luminiţa acceleră. Vântul îi flutura şuviţele de păr scăpate de sub urechile bonetei de piele cenuşie; spre dânşii venea vertiginos peisajul de toamnă, cu frunze metalice şi cu unduirile moi ale colinelor.</p>
                  <p rend="justify">Şoseaua era în afară de calea armatelor; întâlneau numai convoaie răzleţe şi drumeţi ferindu-se, dincolo de şanţ, din vârtejul de praf.</p>
                  <p rend="justify">Pe linia zării, Ceahlăul ridică din pâclă forturile vinete, apoi se nărui.</p>
                  <p rend="justify">Luminiţa acceleră încă. De sub guma roţilor, pietrele mărunte împroşcau din praştii. Aerul vâjâia în urmă, spintecat de botul radiatorului.</p>
                  <p rend="justify">Trecură printr-o dumbravă cu luminişuri în care se prefira blând soarele toamnei ca într-o privelişte eternă, nepângărită de toate zvârcolirile omeneşti.</p>
                  <p rend="justify">O casă cu acoperiş de şindrilă, cu streaşina lată şi pe alocuri înnegrită de muşchi, se pitise ascunsă la marginea poienii. Era un paltin în faţă, o cumpănă de fântână, un câine ridicând somnoros capul şi încolăcindu-şi botul la loc; o femeie cu furca în brâu, păşind în urma unei vaci cu viţel, câteva mioare.</p>
                  <p rend="justify">Luminiţa încetini.</p>
                  <p rend="justify">— Aci aş vrea să trăiesc! Departe de tot, de toţi… Ah, cum mă fac toţi să sufăr! rosti întorcându-şi o clipă capul pe jumătate şi adunându-şi îndată atenţia la curba şoselei.</p>
                  <p rend="justify">Radu tăcu. Luminiţa crezu că n-a auzit şi repetă, când şoseaua fu din nou linie dreaptă:</p>
                  <p rend="justify">—  Acolo să fim! Departe de toţi care… Numai noi doi…</p>
                  <p rend="justify">Radu Comşa vorbi:</p>
                  <p rend="justify">— Fiindcă ţi s-a părut de la distanţă, Luminiţo, ca acolo ar putea fi o viaţă idilică, fără nimic care să învenineze… Dar dacă ne-am fi oprit şi dacă am cerceta de aproape, ai vedea că şi viaţa acelora, ca a tuturor, e roasă de nemulţumiri mediocre, că îşi blestemă soarta, că râvnesc altceva… Îşi închipuie că toţi, că oriunde, în afară de ei, sunt mai fericiţi… Orice viaţă omenească e devorată de un rău ascuns în aşezările lumii, aşa strâmbe cum sunt…</p>
                  <p rend="justify">Luminiţa acceleră din nou. Copacii de pe marginea şoselei galopau ameţitor spre Iaşii rămaşi undeva, în urmă. Acum Radu fu cel care crezu că Luminiţa n-a ascultat cu luare-aminte, încordată numai la mersul puternic şi ritmic al motorului.</p>
                  <p rend="justify">Dar târziu, Luminiţa, fără să-şi schimbe privirea fixată înainte, vorbi poate numai pentru ea:</p>
                  <p rend="justify">— Orice viaţă omenească e devorată de un rău ascuns, fiindcă oamenii n-au niciodată curaj să privească în ei şi să se explice! Să se explice lor şi altora!</p>
                  <p rend="justify">—  Lor şi altora…</p>
                  <p rend="justify">— Da! Lor şi altora! Să renunţe la mândrie care ne închide în noi, ne pecetluieşte pe fiecare într-o crustă, cum îşi închid melcii cutia lor de calcar, când dă frigul.</p>
                  <p rend="justify">Mai vru să adauge ceva, dar îşi luă seama. Strânse buzele şi acceleră. La capătul drumului se prăvălea, pe un clin, o pădure fumurie.</p>
                  <p rend="justify">Când ajunse în margine, Luminiţa frână şi sări, trântind portiţa:</p>
                  <p rend="justify">— Neculai, ne aştepţi aci! Verifică motorul, nu-mi place cum bâzâie…</p>
                  <p rend="justify">Apoi, cu o satisfacţie pe care nu şi-o putea ascunde, că-tre Radu:</p>
                  <p rend="justify">— Ţi-a plăcut cum te-am adus? Dă-mi braţul! Nu mă întrebi când am învăţat să conduc?</p>
                  <p rend="justify">Radu privi praful şoselei. Ce se petrecea în el, şi ce deşarte întrebări îi punea Luminiţa! Desigur aceasta făcuse, când el era întins în pat, orb, şi când ea nu-şi găsea timp să vină.</p>
                  <p rend="justify">— Mergem pe-aici! Îmi place cum foşnesc frunzele. Şi mirosul lor mă ameţeşte, ca un lichior foarte vechi…</p>
                  <p rend="justify">Marginea pădurii era rară. Potecile, ascunse de noianul foilor. În adânc, întrecându-se cu ecoul, o pasăre ori o sălbăticiune repeta un sunet regulat şi mecanic.</p>
                  <p rend="justify">Luminiţa se strânse mai aproape la pieptul lui Radu. Îşi smulse mânuşile ca să-şi împletească degetele goale cu degetele lui.</p>
                  <p rend="justify">— Luminiţa… începu Radu.</p>
                  <p rend="justify">— Nu! Te rog nu, Radu! Lasă aşa… îngână ea dureros.</p>
                  <p rend="justify">Merseră tăcuţi sub crengile despuiate. Foşnetul paşilor suna uscat şi mortuar. Pasărea ori sălbăticiunea amuţise.</p>
                  <p rend="justify">Toată pădurea era deşertată de viaţă. Frunzele cele din urmă coborau în cercuri line. Erau numai ei singuri acolo, într-o mare părăsire, strânşi unul lângă altul, să ocrotească o flacără muribundă, în larga dezolare a toamnei.</p>
                  <p rend="justify">— Luminiţo! începu iarăşi Radu.</p>
                  <p rend="justify">— Sunt obosită… Să stăm aci…</p>
                  <p rend="justify">Era un trunchi răsturnat. Luminiţa ascunse ochii în palme.</p>
                  <p rend="justify">Stătu mult aşa; poate îşi ascundea ochii uzi, poate îl chema înainte, pe celălalt Radu…</p>
                  <p rend="justify">Nu i se vedea decât ceafa cu pieliţa fină şi brună, cârlion-ţii părului scăpaţi din boneta de piele gri; mică şi fără pu-tere, ghemuită, strivită în decorul înalt, vânjos şi aerisit al codrului, care şi în moarte păstra o grandoare solemnă. Când desfăcu palmele, nu ridică ochii; vorbi privind în cimitirul de frunze de la picioare:</p>
                  <p rend="justify">— Am spus adineaori, Radule, că oamenii sunt nefericiţi fiindcă n-au niciodată curajul să privească în ei şi să se explice… Lor şi altora! Ne înăbuşim în noi… Radule, îmi ajuţi tu să mă explic, să lămuresc ce e aici?</p>
                  <p rend="justify">— Luminiţa!</p>
                  <p rend="justify">— Vreau să fiu sinceră şi nu pot! Ca să fii sinceră, trebuie să ştii ce e în tine şi eu nu ştiu. Astăzi sunt într-un fel şi mâine nu mă recunosc… Care sunt eu, cea adevărată?</p>
                  <p rend="justify">— Luminiţa!</p>
                  <p rend="justify">Scutură capul şi, cu palmele împreunate între genunchi, după o pauză, surâse privind în gol:</p>
                  <p rend="justify">— Observi ciudăţenia? Cer ajutor de la tine şi nici nu te las să vorbeşti! Mi se pare că mă întrerupi mereu de la ceea ce mă priveşte numai pe mine, parcă tu ai fi aici numai ca să asculţi… Altceva am vrut să vorbesc şi altceva spun! Altceva am simţit şi altceva este! Există cineva străin în noi, care ne dă la o parte, se instalează în locul nostru, vorbeşte pentru noi… Exprimă ceva din noi, dar nu mai suntem noi!</p>
                  <p rend="justify">— Luminiţa!</p>
                  <p rend="justify">— Te-am rugat, lasă! Era atât de simplu înainte! Mi se părea că totul are să fie veşnic… Nu mă temeam de tine, nu mă îndoiam de mine. Îmi era dragă viaţa! Credeam că n-are să ne refuze nimic. Şi acum? E oribil să te îndoieşti de tine, să ştii că se află pitit aci un duşman care te pândeşte… Îţi dictează el! Radule, numai un an a trecut şi suntem atât de altfel!</p>
                  <p rend="justify">Acum Radu, el stătea cu capul în pumni, cu coatele pe genunchi.</p>
                  <p rend="justify">Trecu o suflare de vânt şi desprinse o plasă sonoră de frunze.</p>
                  <p rend="justify">Luminiţa se îndreptă şi îl privi. Ar fi vrut să-i cuprindă fruntea la piept; dar braţul era frânt. Să-i rostească vorbe bune cu care a alergat până aci; dar cuvintele muriseră, reci, pe buze. Să-i pună fruntea pe genunchi într-o dureroasă spovedanie; dar omul de alături îi era străin, atât de străin!</p>
                  <p rend="justify">Soarele îi scălda într-o lumină obosită, care nu mai putea încălzi nimic din ce se afla în ei obosit.</p>
                  <p rend="justify">Cum a crezut că aceasta mai poate fi iubire? Era numai milă, remuşcare; îşi mai spunea poate că-l iubeşte, din orgoliu… Şi un gând crud îi tresări: „Dacă ar fi murit ca Mihai, ca alţii, l-aş fi iubit pentru totdeauna!” Îi fu spaimă de simplitatea cu care acceptase acest gând. Îi fu ură pe ea!</p>
                  <p rend="justify">— Mă ierţi, Radule? Dacă ai şti câte gânduri! Dar acestea nu se pot spune… Mor cu noi…</p>
                  <p rend="justify">Radu Comşa ridică ochii. Luminiţa îi văzu cicatricele în plin, gura cu buzele, voluptos desenate, de altădată – buzele de cadână, cum spunea Pol Vardaru – buzele strâmbate acum de rânjetul care dezvelea dinţii; colţul ochiului lăcrimos.</p>
                  <p rend="justify">Întoarse capul spre pădurea înaltă şi impasibilă. Radu îşi prinse din nou obrazul în pumni. Ce mai sperase? Ce nebunie sperase?</p>
                  <p rend="justify">Acum gândeau amândoi că mai bine s-ar afla oriunde în altă parte, decât aci, împreună. Ce căutau? Ce gând impo-sibil îi adusese?</p>
                  <p rend="justify">Aşteptau amândoi să plece mai curând, dar se pândeau care va da semnalul întâi. Şi aşteptând, nu se mişca niciunul, ascultându-şi respiraţia.</p>
                  <p rend="justify">O veveriţă trecu din creangă în creangă, pe puntea aeriană, sprintenă şi voioasă, lunecând ca o întrupare a fărăde-grijii, deşi îşi avea şi dânsa grijile sale: mica provizie de iarnă pusă la adăpost. Părea că se joacă de-a v-aţi ascun-selea după ramuri. Se opri să ronţăie ceva, cu labele mici duse graţios la bot. Zvâcni spre vârf şi dispăru, înghiţită parcă de cer, redată aerian aerului.</p>
                  <p rend="justify">Amândoi o urmăriseră cu privirea şi, când nu mai fu, îşi îndreptară ochii goliţi; Luminiţa spre fundul pădurii, el spre pământ.</p>
                  <p rend="justify">Dura încă nesfârşită şi multiplă viaţa: era încă plină de măreţie natura şi de mister până la răsufletul celei mai infime vietăţi; numai ei stăteau acolo ca doi captivi în mijlocul codrului, legaţi cu un blestem de-o vrăjitoare rea. Iar ce se afla în ei adânc nu-şi puteau spune; era îngropat, ca apele subterane care n-au să vadă niciodată lumina şi se pierd în nisipuri, fiindcă nu se află mâna îndurată să le libereze. Nu se mişcau. Cine să rupă tăcerea? Să se ridice întâi?</p>
                  <p rend="justify">Îi dezlegă un pădurar, cu tolba subsuoară şi cu puşca pe umăr, trecând şi poftindu-le ziua bună, cu mirare, fiindcă îi vedea târgoveţi, în pustiul lui. Se ridicară amândoi uşuraţi din vraja ruptă, îndreptându-se spre şosea.</p>
                  <p rend="justify">Radu Comşa aprinse o ţigară.</p>
                  <p rend="justify">— Minunată pădurea, toamna…</p>
                  <p rend="justify">— Da, minunată!</p>
                  <p rend="justify">Mai merseră un timp:</p>
                  <p rend="justify">— Cred că pe aci am venit.</p>
                  <p rend="justify">— Da, pe aci…</p>
                  <p rend="justify">— Se cunosc urmele!</p>
                  <p rend="justify">— Da, se cunosc urmele!</p>
                  <p rend="justify">Gândurile se încrucişau altfel: s-ar fi strâns cu deznă-dejde să implore amăgirea că nimic nu e adevărat, că nimic nu s-a sfârşit.</p>
                  <p rend="justify">Dar vorbele sunau spăimântător de calme:</p>
                  <p rend="justify">— E târziu? Ceasul meu a stat…</p>
                  <p rend="justify">Luminiţa ridicase ochii spre Comşa; îi venise pe buze numele lui, Radu, şi nu-l rostise.</p>
                  <p rend="justify">Începea să nu-l mai poată rosti.</p>
                  <p rend="justify">Radu Comşa îşi privi ceasul de la mână:</p>
                  <p rend="justify">— Şase… Şase şi cinci.</p>
                  <p rend="justify">Şi urmări, mai departe, fumul albastru al ţigării risipin-du-se în aerul străveziu-roz, de amurg tomnatic.</p>
                  <p rend="justify">Şoferul se uită lung la figurile lor împietrite; îşi fixă pentru el o opinie, pe care avea s-o împărtăşească în aceeaşi seară întregului personal din casa Vardarilor.</p>
                  <p rend="justify">— Nu mă lăsaţi pe mine să conduc, duduie? Sunteţi ostenită…</p>
                  <p rend="justify">Luminiţa îi făcu numai din cap semn lui Neculai să rămână îndărăt; îşi puse mănuşile şi se aşeză tot ea la volan.</p>
                  <p rend="justify">Mână maşina ca pe o fiară care trebuia dresată, căutând înadins linia cea mai apropiată de marginea şanţului, năpustind-o la viraje unde derapau roţile în prund. „Un pom, un singur stâlp, şi se sfârşeşte cu amândoi!” gândi, cu voluptate exagerată şi rea, Comşa.</p>
                  <p rend="justify">Dar automobilul spinteca precis aerul, cu apusul în dreapta, învăpăiat, semn de toamnă vântoasă şi lungă.</p>
                  <p rend="justify">Lui Radu îi păru că Luminiţa se plecase prea mult pe volan. Se plecă şi el să-i vadă chipul.</p>
                  <p rend="justify">Din ochii Luminiţei curgeau lacrimi, zvântate de aerul vertiginos, fără să le şteargă. Se pleca numai să le ascundă. Şi bărbia îi tremura. Dar cu mâinile încleştate pe volan se arăta încă tare, cu toată îndărătnicia stăpânind fiara cu carapace metalică, aruncată ca un bolid de-a lungul şoselei.</p>
                  <p rend="justify">În oraş, opri la poarta lui Comşa, Radu îi sărută mâna.</p>
                  <p rend="justify">Rosti ceva, indiferent ce, numai fiindcă asculta şoferul.</p>
                  <p rend="justify">Intră, fără să privească îndărăt; pe cel dintâi scaun căzu cu mâna rezemată de spătar, cu ochii astupaţi de îndoitura cotului.</p>
                  <p rend="justify">Dar îi ridică îndată. Luminiţa era lângă el. Îi puse mâinile pe umeri, voise să-i ridice şi să-i strângă tâmplele, dar evitase atingerea semnului de rană pe care şi-l închipuia luciu şi rece, ca o piele străină, de mort.</p>
                  <p rend="justify">— Radu… Nu poate să fie aşa! Cum să cred?</p>
                  <p rend="justify">Trase un scaun aproape de el, îi prinse o mână:</p>
                  <p rend="justify">— Nu pot să cred, Radu! Înţeleg ce e în tine când taci. Dar n-ai drept! Tot ce-am gândit noi, tot ce-am spus, nu poate sfârşi aşa… Cum să uităm? Nu. E nici un an de când… Tot trecutul acesta…</p>
                  <p rend="justify">Radu îndreptă pieptul:</p>
                  <p rend="justify">— Eu nu sunt un trecut, Luminiţo!</p>
                  <p rend="justify">Însă ce mai voise să spună nu rosti.</p>
                  <p rend="justify">— N-am înţeles aceasta! îşi apără Luminiţa cel din urmă spasm de chemare. Este ceva rău între noi. Are să treacă! Vezi cum am alergat? Am vrut să plec şi a fost cu neputinţă. M-au întors paşii din drum… Renunţ la toată mândria mea. Mă arăt cum sunt, cu toate urâţeniile mele… Cum, desigur, mă condamni. Dar cum am putea să ne întâlnim aşa mâine? Să întoarcem ochii amândoi? De ce nu vrei să înţelegi ce se petrece în mine? Să mă ajuţi a înţelege…</p>
                  <p rend="justify">Se opri să respire, cu bărbia ridicată în sus, cum înalţă păsările guşa când beau apă. Apoi, cu simţul prezent al realităţii, care nu părăseşte niciodată femeia, îşi aşeză rochia, prea ridicată, până la genunchi.</p>
                  <p rend="justify">Radu Comşa observă gestul. Gândi: „Vorbeşte, dar atenţia îi e mai degrabă îndreptată la rochie, la nasturii mănuşii”.</p>
                  <p rend="justify">—  Viaţa nu e aşa cum am văzut-o! continuă Luminiţa. E mai crudă… A rupt ceea ce noi credeam veşnic, ca timpul… Îţi aduci aminte? Atâtea proiecte, Radu! Atât de simple ni se păreau toate! Vezi, pentru ele m-am întors. M-aş fi simţit vinovată faţă de viaţă, dacă n-aş fi făcut aceasta. N-am atâta orgoliu, să mă închid în el, ca tine. Învăţ că din viaţă trebuie să ne mulţumim cu ce ne poate da. Să ne facem o fericire a noastră din puţin. din… din…</p>
                  <p rend="justify">—  Zi, Luminiţo! Spune cuvântul: din resturi!</p>
                  <p rend="justify">— Nu aceasta, Radu… Dar cum pot să mă fac înţeleasă?</p>
                  <p rend="justify">Luminiţa îşi apăsă ochii. Îi deschise iar, strângându-se alături, într-adevăr, fiindcă seara coborâse şi fiindcă, în umbră, obrazul lui Radu nu mai păstra nimic din muşcătura cruntă a fierului. Părea iarăşi Radu pe care îl iubise ea, de care se acăţa încă. Cel de aici nu mai putea fi cel de aievea.</p>
                  <p rend="justify">— Nu, Radu! se strânse lacomă de umerii lui, frecându-şi obrajii de haina aspră. Tot ce-a fost rău între noi şi nu ne-am spus în vremea aceasta din urmă avem să uităm… Rămânem numai aşa, cum ne-am ştiut! Radu, numai noi acei de atunci am fost cei adevăraţi… Spune că ai să mă ajuţi să fiu aşa… Vezi, vorbesc cum n-am vorbit niciodată. Mă umilesc! Radu, nu feri obrazul de mine…</p>
                  <p rend="justify">În întuneric, Luminiţa îi căuta obrazul pe care să pună sărutul pentru celălalt Radu. I s-ar fi dat cu un elan de deznădejde, cu o ofrandă a fecioriei, să pună ireparabilul între dânşii, să ştie că niciodată n-ar mai avea drept să şovăie.</p>
                  <p rend="justify">Dar mâna, prinzând faţa lui Comşa, cuprinsese amândouă cicatricele pe care le simţi lucioase şi moarte. Şi-o re-trase mai repede decât a gândit.</p>
                  <p rend="justify">Se ridică, aşezându-şi părul sub bonetă, cu toată pornirea răcită.</p>
                  <p rend="justify">Vorbi ca foarte de departe:</p>
                  <p rend="justify">— Mă dor tâmplele, Radu… Sunt ameţită! Trebuie să plec acum… Ce-are să spună Neculai? Dar te rog, Radu, să te gândeşti la toate… Eu te aştept! Oriunde ai să fii, eu te aştept… Nu-mi dai mâna?</p>
                  <p rend="justify">Radu apropie degetele mânuşii, fără să le atingă de buze.</p>
                  <p rend="justify">Luminiţa se depărtă împleticindu-se. Se rezemă de uşă.</p>
                  <p rend="justify">— E întuneric… Condu-mă până la poartă… Tu cunoşti scările acestea…</p>
                  <p rend="justify">Îl prinse încet, când se apropie, de după gât şi, înălţindu-se în vârful picioarelor, îl sărută pe frunte, ca pe un defunct.</p>
                  <p rend="justify">Radu o întovărăşi până la poartă, cu capul gol. Luminiţa se ghemui într-un colţ al maşinii, subţire şi fără contur, ca o manta aruncată.</p>
                  <p rend="justify">Mai vru să întindă mâinile într-o chemare ultimă; dar altă putere i le ţinu cu pumnii înfipţi în perne. Automobilul urni.</p>
                  <p rend="justify">Când Radu se întoarse, din întunericul zidului apăru Vasile Mogrea, cu chipiul tras pe ochiul pe jumătate închis, cu ţigara în coltul gurii:</p>
                  <p rend="justify">— Zbură porumbiţa, Comşa! Ai?</p>
                  <p rend="justify">Radu îi întinse o mână fără oase.</p>
                  <p rend="justify">— Am văzut-o când a intrat după tine. Am aşteptat aci…</p>
                  <p rend="justify">Radu îi făcu loc înainte, dar celălalt continuă:</p>
                  <p rend="justify">— Mă gândeam întâi să vin ca din întâmplare. Să-mi iau rol de arbitru… I-aş fi arătat eu să ţină minte până la jude-cata de-apoi. Colo, pe şleau. Nu ca în romanele lui Bourget, cu mofturi şi mofturele… Dar când am văzut că nu aprinzi lumina, mi-am spus: „Haha! Astea nu-s mofturi! A găsit singur el, Comşa, explicaţia cea mai directă şi definitivă! Argumentul la care nu rezistă, nici o femeie.” N-am avut dreptate?</p>
                  <p rend="justify">Radu încleştă dinţii. Vorbele prietenului pângăreau bru-tal, coborau trivial pe pământ ce era pur şi inalterat în toată suferinţa lui şi a Luminiţei.</p>
                  <p rend="justify">Intrând în cameră, după ce Comşa aprinse lumina, celă-lalt inspectă patul intact şi ordinea în toate obiectele. Strâmbă dispreţuitor din nas şi aruncă ţigara pe podea, călcând-o cu piciorul.</p>
                  <p rend="justify">Răspunse tot el:</p>
                  <p rend="justify">— Constat că n-am avut dreptate, Comşa! Şi regret… Eşti mai naiv de cum te credeam… Ascultă-mă! Pe femeie o cucereşti cum poţi şi cum se întâmplă. Adesea nici nu ştii cu ce mofturi. Dar n-o păstrezi decât stăpânind-o. Acum văd scena. I-ai povestit, ce? Moft! Este un singur sistem, dragă Comşa, patentat de când străbunii noştri se aflau în grote. Nu dă greş niciodată! O înşfaci de mijloc şi o îndoi cum vrei tu. Nu te uiţi că-şi ţine genunchii strânşi. Nu as-culţi nici un scâncet. Sunt numai prefăcătorii. Mofturi! Dacă ai ascultat, eşti pierdut. Dacă nu, e a ta! Cât vrei. Vine după tine. Vine, până când te sileşte pe tine s-o alungi… Dacă te-ai potrivit mofturilor, crezi că are să-ţi mai calce vreodată pe aci? Moft!</p>
                  <p rend="justify">Vorbind, Vasile Mogrea. cu chipiul pe cap, măsura camera dintr-un capăt în altul, acăţând cu vârful bocancilor colţul covorului, răscolind cărţile, mutând obiectele de pe birou.</p>
                  <p rend="justify">Se opri înaintea lui Radu Comşa, îl privi cu compătimire, cu jumătatea ochiului drept închisă, fiindcă în colţul gurii fumega ţigara.</p>
                  <p rend="justify">— Comşa, îmi dai voie să-ţi spun prieteneşte? Eşti un mare imbecil! Un Ceahlău de imbecilitate! Un Everest, un Gaurisankar de imbecilitate! Aceasta e tot! Restul sunt mofturi!</p>
                  <p rend="justify">Radu îi vorbi, biruindu-se:</p>
                  <p rend="justify">— Te rog, Mogrea! Dacă ţii să rămânem prieteni, te rog să nu-mi vorbeşti niciodată despre aceasta. Asculţi? Niciodată…</p>
                  <p rend="justify">Celălalt slobozi două conuri de fum pe nări şi căscă ochiui închis.</p>
                  <p rend="justify">— Niciodată?</p>
                  <p rend="justify">Pufni, îmbrăţişându-l într-o privire de nemărginită milă:</p>
                  <p rend="justify">— Bine. Am înţeles. De acord! Dar ai să vii tu să-mi vorbeşti. Să nu-mi ceri atunci să te ascult… Acum poţi să deschizi fereastra. Să iasă mirosul de ciocoaică. Duhoarea aceasta de Coty!</p>
                  <p rend="justify">Pentru Vasile Mogrea, toate parfumurile erau Origan de Coty, supremul rafinament, Ceahlăul rafinamentului.</p>
                  <p rend="justify">Şi, ca să-şi arate desăvârşita indiferenţă, deschise cea dintâi carte care-i căzu sub ochi: volumul lui Fustel de Coulanges, şi începu să citească.</p>
                  <p rend="justify">În cinci minute fu transfigurat, ca întotdeauna când citea.</p>
                  <p rend="justify">Tot ce era aspru şi vulgar în înfăţişare dispăruse; uitase şi pe Radu Comşa, uită şi de ce venise şi tot ce vorbise. Era acum cu două mii de ani îndepărtat, printre coloanele albe ale cetăţii antice, în togă albă, în sandala şi cu fruntea încinsă de lauri. Întorcea foile cu degetul, uşor. Desigur, fără să-şi dea seama ce face, scoase chipiul şi îl aşeză somnambulic pe un teanc de cărţi.</p>
                  <p rend="justify">Radu Comşa, pe marginea patului, îl privea, rozându-şi unghiile. Încă o dată un seamăn al lui îi părea enigmatic. Indescifrabil. Adineaori îi răscolise sentimentele duşmane, fiindcă ofensase brutal o suferinţă ascunsă ca un om care ar fi apucat cu mâini păroase şi impure o fragilă şi nepământească imagine. Nimic din ce se petrecea în el, într-adevăr, celălalt nu presimţise. Credea că n-are să-i ierte niciodată aceasta. Şi acum, înaintea, lui arăta altul; strămutat în alt veac.</p>
                  <p rend="justify">Vasile Mogrea simţi privirea lui Comşa asupra-i. Ridică ochii zâmbind în mustăţile aspre ca peria de dinţi, cu gândul încă la lumea de două milenii stinsă, de care se desprindea cu părere de rău.</p>
                  <p rend="justify">Închise cartea, cerându-şi scuze:</p>
                  <p rend="justify">— Manie, Comşa! Ăsta e opiul meu… Altfel aş turba, toată ziua dărâmând, răsturnând, înjurând… Mergem?</p>
                  <p rend="justify">Venise să-l ia la întâlnirea unde fuseseră chemaţi de câteva zile încă, înainte de a pleca din nou pe front.</p>
                  <p rend="justify">Nu ştiau bine câţi vor fi. Nici cine.</p>
                  <p rend="justify">Ştiau doar de ce se caută.</p>
                  <p rend="justify">Merseră fără să vorbească, urmărind fiecare alt gând, tot aşa cum îşi târau în dreptul felinarelor după ei, fiecare, altă umbră.</p>
                  <p rend="justify">La casa din capătul Păcurarilor, dibuiră prin ograda întunecoasă, călcând pe o punte de scânduri îngustă, aruncată peste bălţi negre, care miroseau a grajd. Desigur, locuinţa unui birjar. Două trăsuri deshămate. Un cotiugar cu fân, de unde ronţăia molcom un cal.</p>
                  <p rend="justify">Un felinar de tablă, cu capătul de lumânare pe sfârşite, lumina fumegos şi trist peretele galben, la intrarea cu trepte.</p>
                  <p rend="justify">Din şură, se auzea cineva, vorbind, cu caii, ruseşte; omul îi văzu şi apăru balansând alt felinar în mână, strigându-le cu glas castrat:</p>
                  <p rend="justify">— La dom ofiţer, mo roc? Bateţi, mo roc, la uşa! Nu resturnaţi, mo roc, samovar…</p>
                  <p rend="justify">Ocoliră samovarul cu lucirea metalică stinsă în ungherul scărilor.</p>
                  <p rend="justify">Le deschise uşa un ofiţer necunoscut, cu mâna prinsă pe sub tunică în bandaj. Îi conduse printr-o sală cu hamuri noi, atârnate în perete, zurgălăi şi zăbăli nichelate, cu mirosul special al magazinelor de pielărie. De aci, într-o încăpere dreptunghiulară, cu tavanul jos, de grinzi.</p>
                  <p rend="justify">Se aflau adunaţi ofiţeri din toate armele, toţi tineri, fumând pe scaune sau întinşi într-un cot pe trei paturi; unii nedezbrăcaţi de manta.</p>
                  <p rend="justify">Radu Comşa, cu surprindere, recunoscu pe Onisfor Sachelarie, care se ridică grăbindu-se să-i strângă mâna, cu privirea stăruitor fixată la semnele din obraz.</p>
                  <p rend="justify">Câteva figuri îi erau familiare, din stradă, sau din spital, sau din întâlnirile frontului. Un copilandru cu pieliţă de domnişoară, dar cu numeroase şi cele mai înalte insigne şi decoraţii. Bogdan Cernegură, prietenul lui Ghenea şi enigmati-cul camarad de pe frontul Caşinului şi Grozeştilor…</p>
                  <p rend="justify">Vasile Mogrea cunoştea mai mulţi. Îl părăsi, apropiindu-se de un domn cu ochelari, cu barbă de lipovean şi cu lavaliera neagră, care-i dădea aer de artist; singurul civil între toţi.</p>
                  <p rend="justify">Au căzut în plină dezbatere. Intrarea lor întrerupse, fără îndoială, firul, căci, după ce se cunoscură toţi, ofiţerul cu mâna bandajată, desigur gazda, continuă:</p>
                  <p rend="justify">— Eram doisprezece… Acum suntem paisprezece. Toată comparaţia mea cu cei doisprezece apostoli a căzut, precum vedeţi, prin prezenţa camarazilor Comşa şi Mogrea… Dar ştim că suntem mai mulţi! Poate sute, poate mii! Numai nu ne cunoaştem… Alexiuc, fă lampa mai mică, fumegă!</p>
                  <p rend="justify">Alexiuc, sublocotenentul de artilerie cu obraz bălan de fată, făcu lampa mai mică. Îşi duse la nas degetele, să vadă dacă n-a rămas cumva miros de gaz, şi se aşeză la loc, pe marginea patului, să asculte cu atenţia binevoitoare a unui elev la o inaugurare de curs.</p>
                  <p rend="justify">— Nu ne cunoaştem, şi de aceea am fost de idee cu câti-va camarazi să ne căutăm, să ne descoperim, să ne adunăm! N-aveam nevoie să fim deocamdată mulţi… Înainte de război, exista un sistem ingenios să te procopseşti cu un ceasornic elveţian gratis… Trebuia numai să împarţi la doisprezece prieteni douăsprezece bilete de câte doi lei, care le dădeau drept să obţină la rândul lor alte douăsprezece bilete… O dată acestea distribuite la alţi doisprezece prieteni, el devenea posesorul unui cronometru elveţian gratis! Vedeţi dar că tot sunt buni la ceva prietenii… Aceste prietenii, camarazi, să le folosim acum pentru a împrăştia din om în om dorinţa noastră de bine; tot ce-am meditat şi am pornit să nădăjduim în tranşee. Să le dăm un început de înfăptuire! Aproape toţi ne aflăm aci trecători… Locul nostru este pe front. Acolo trăim de-un an. Ştim ce e acolo… Alexiuc, iar filează lampa!</p>
                  <p rend="justify">Alexiuc micşoră lumina şi se aşeză docil pe marginea patului.</p>
                  <p rend="justify">Radu Comşa privea cu pornire de prietenie la camaradul care vorbea, aşezat picior peste picior pe-un scaun în mijlocul camerei, însoţindu-şi cuvintele cu gesturile mâinii stângi sănătoase. Avea figura virilă, părul ţepos, tuns scurt şi ridicat în sus perie, ochii cercetând, în timp ce cuvânta, pe fiecare dintre ascultători în parte.</p>
                  <p rend="justify">Vorbele sunau calde, fără pompă oratorică, povestind numai ceea ce ştiau şi gândeau toţi:</p>
                  <p rend="justify">— N-aş vrea să dăm acestei întâlniri de camarazi înfăţişarea unei conspiraţii. Avem cu toţii o datorie pentru moment. Să ne apărăm bucata de ţară câtă ne-a mai rămas! Dar acolo, printre oamenii noştri, am contractat o obligaţie… Ştiu şi soldaţii la care ne întoarcem, că atunci când se vor sfârşi toate, ceva trebuie îndreptat. Făgăduieli se rostesc multe! Poate sincere! Dar făgăduielile şi jurămintele se uită, după ce a trecut primejdia… Zic, prieteni, să vă găsească ceasul pregătiţi şi adunaţi! Să rezistăm.</p>
                  <p rend="justify">Vorbind, privirea se opri la lampa care fumega; iar Alexiuc înţelese, nu mai aşteptă şi coborî fitilul în capsula de alamă.</p>
                  <p rend="justify">Ofiţerul cu mâna în bandaj îi mulţumi din cap, urmând:</p>
                  <p rend="justify">— Aici, am văzut cu toţii că există cumplită şi felurită mizerie. Chiar am simţit unii, să mărturisim, un fel de remuşcare, fiindcă de pe front îi înglobam pe toţi laolaltă, parcă toţi ar trăi în huzur! Dar se află aci şi multă lume pentru care războiul e numai un accident neplăcut, care durează prea mult. Se plimbă şi se plictisesc! Vor să sfârşească totul mai repede! Chiar dacă am mai pierde ceva din ţară şi din vieţi, numai să sfârşească! Ca să înceapă ei iar… Aceasta să n-o mai îngăduim, camarazi. Să nu mai înceapă tot dânşii! Vă mulţumesc că aţi venit… Acum să vedem părerea fiecăruia, ca să hotărâm un plan de acţiune.</p>
                  <p rend="justify">Ofiţerul cu dreapta bandajată lăsă scaunul gol. Toţi priviră unul la altul.</p>
                  <p rend="justify">— Vorbeşte tu…</p>
                  <p rend="justify">— Ba tu! Eu mai la urmă.</p>
                  <p rend="justify">— De ce nu vorbeşti dumneata?</p>
                  <p rend="justify">Domnul cu ochelari şi lavalieră îşi netezi barba de lipovean, zâmbind.</p>
                  <p rend="justify">— Ei, domnilor? îndemnă gazda.</p>
                  <p rend="justify">— Să vorbească Simion! rostiră mai multe glasuri.</p>
                  <p rend="justify">Cel care se numea Simion se apără, roşu ca un semnal de gară.</p>
                  <p rend="justify">— Simion! Să vorbească Simion!</p>
                  <p rend="justify">Fiindcă toţi strigau, se trezi şi Radu Comşa cerând cu înverşunare să vorbească Simion, deşi nu ştia cine e Simion şi nici de ce e nevoie neapărat să vorbească Simion.</p>
                  <p rend="justify">Căpitanul Simion, pătrat şi spătos, păşi incomodat parcă de musculatura care scurtase braţele şi picioarele şi îi plesnea uniforma pe el. Pieptul era acoperit de două rânduri de decoraţii. Abia atunci Radu Comşa îşi aminti numele; căpitanul Simion fusese citat în comunicatul oficial. De două ori capturase tunuri de la inamic şi, cu o singură companie, câteva sute de prizonieri la cotele cele mai încercate.</p>
                  <p rend="justify">Căpitanul Simion îşi şterse fruntea brobonată cu batista. Vinele gâtului se umflaseră, sfori groase, se vedea că mai uşor i-ar fi fost să prăvale un tun cu umărul, sau să ridice câte un inamic de ceafă în fiecare mână, decât să dea examen de oratorie în faţa atâtor necunoscuţi.</p>
                  <p rend="justify">Mototoli batista udă în pumni, ca şcolarii buretele de la tablă, când nu ştiu lecţia:</p>
                  <p rend="justify">— Domnilor… camarazi… prieteni…</p>
                  <p rend="justify">Se opri privind disperat lampa care încă o dată fumega.</p>
                  <p rend="justify">Alexiuc împuţină lumina.</p>
                  <p rend="justify">Aceasta îi mai dădu răgaz. Era cu picioarele răşchirate, plantat în duşumea, ca şi cum s-ar fi temut să nu-l smulgă o putere teribilă din loc. Dar operaţia lămpii sfârşi, fiindcă toate au un sfârşit pe lume. Căpitanul Simion îşi trecu iar ghemul batistei pe frunte:</p>
                  <p rend="justify">— Camarazi… prieteni… domnilor… Eu nu ştiu să vorbesc. Eu sunt de felul meu silvicultor… Eu numai cu pădurarii vorbesc… Cu pădurarii şi cu soldaţii vorbesc… Camarazi, hotărâţi şi eu fac! Domnilor, camarazi… Eu atât am de spus: hotărâţi şi eu fac!</p>
                  <p rend="justify">Strângea batista în mână. ca o piatră din care avea printr-o minune să stoarcă apă. Socoti că n-a spus destul, se mai întoarse către toţi:</p>
                  <p rend="justify">—  Camarazi. prieteni… Eu sunt silvicultor… Atât ştiu să vă spun! Vă jur: hotărâţi şi eu fac!</p>
                  <p rend="justify">Se aşeză la loc, inundat în sudoare. Pentru toţi fu o deziluzie. Eroii trebuie să tacă.</p>
                  <p rend="justify">Domnul cu ochelari şi lavaliera de artist surâdea misterios, netezindu-şi barba rară.</p>
                  <p rend="justify">— Mogrea! Să vorbească sublocotenentul Mogrea.</p>
                  <p rend="justify">Vasile Mogrea se repezi cu ţigara în gură şi cu ochiul stâng închis pe jumătate.</p>
                  <p rend="justify">Dădu scaunul la o parte, ca un obstacol suprimat. Scuipă ţigara şi deschise ochiul.</p>
                  <p rend="justify">Privi roată, la toţi, parcă atunci îi descoperea.</p>
                  <p rend="justify">— Camarazi, toţi suntem veniţi de pe front şi ne întoarcem pe front! Cred că o să mă înţelegeţi deci… Aţi constatat acolo că inamicul îşi pierde caracterul individual, se confundă cu forţele vrăjmaşe ale naturii: trăsnetul, focul şi cutremurele. Nu mai sunt oameni, sunt numai inamicul, unităţi, o trupă! Dar când omori, omori oameni! Eu am omorât oameni! Nu-mi pare nici bine, nici rău. N-am remuşcare… Remuşcarea e un moft! Mă înţelegeţi, cu siguranţă. Toţi câţi suntem aci am omorât măcar câte un om. În afară de dumneata! Se adresă domnului civil şi cu ochelari şi lavalieră, care îl asculta zâmbind.</p>
                  <p rend="justify">Domnul cu lavalieră plecă ochii intimidaţi; într-adevăr, el nu ucisese un om.</p>
                  <p rend="justify">Vasile Mogrea îşi trecu mâna prin părul ca sârmele de frecat parchetul, mută scaunul din dreapta la stânga:</p>
                  <p rend="justify">— Am constatat, camarazi, că pe duşmanii aceştia pe care i-am omorât nu-i uram! Urăsc nedreptăţile lor faţă de fraţii cotropiţi, armata lor, dar pe ei nu-i urăsc. Am văzut după aceea câţiva. Îi ştiţi cu toţii. Cu gura căscată, cu ochii holbaţi, sânge şi maţe. Mi-am spus: pe omul acesta eu l-am suprimat! Am săvârşit o crimă împotriva naturii! Am desfiinţat un exemplar din umanitate, care n-are să mai apară niciodată pe planetă. Moft! Eu am tras şi l-am ucis… Ei bine, camarazi, am vrut să mă înduioşez, să-mi descopăr o remuşcare şi nu m-am înduioşat şi nu mi-am descoperit nici o remuşcare… Toate s-au petrecut în afară de mine. Nu sunt responsabil de nimic, nici de laşitate. În sfârşit, moft! Voiam să ajung aici: se află un duşman mai apropiat decât acel de pe front… Cu neamţul ori cu ungurul, n-am avut nimic de răfuit de la individ la individ. Totuşi, pe acest om necunoscut şi cu care n-aveam nimic de împărţit l-am suprimat ca să-i las văduvă, orfani, surori şi alte mofturi… Vă repet că nu mă înduioşează. Nu-s umanitarist plângăreţ. Ce? Ar fi fost el mai generos cu mine? Dar am constatat, camarazi, că duşmani adevăraţi şi veşnici îi ai numai pe aceia de aci. Prin care sufăr eu şi sufăr alţii şi a suferit taică-meu şi bunicu-meu şi neam de neamul meu… Pe duşman trebuie să-l cunoşti! Eşti duşman cu vecinul din gard, nu cu mandarinul din China, nici cu Fritz Wolf, pe care nu l-ai văzut în viaţă. Camaradul nostru a vorbit de pregătire, dar n-a spus ce fel de pregătire! Şi n-a spus pentru ce pregătire! A ocolit. S-o spun eu! Camarazi, să ne pregătim pentru răfuiala cea mare. Să-i chemăm la răspundere… Să-i înjugăm la plug, dacă trebuie! Să nu avem nici o milă de muierile şi de copiii lor! Dacă va fi nevoie, le vom arde casele şi le vom spinteca pruncii. Ne-au trimis să luptăm, nu pentru Ardeal şi Bucovina, fiindcă puţin le păsa lor de aceasta; ci ca să le apărăm căţeii şi târfele lor pe care le-au târât după ei şi au umplut lumea până la Paris şi la Tokio! Şi acum tremură. Făgăduiesc tot, ca să uite mâine tot! Să pregătim revoluţia, camarazi!</p>
                  <p rend="justify">Vasile Mogrea mută scaunul de la stânga la dreapta, trântindu-l de tresăriră toţi, aşteptând să-i vadă sărind ţăndările.</p>
                  <p rend="justify">Pe urmă, se făcu tăcere şi nimeni nu îndrăzni să privească la nimeni.</p>
                  <p rend="justify">Căpitanul Simion se ridică spătos şi pătrat, îşi şterse sudoarea abundentă şi rosti hotărât:</p>
                  <p rend="justify">— Eu aceasta nu o fac!</p>
                  <p rend="justify">Apoi se aşeză la loc şi îşi puse batista udă pe genunchi, să se usuce.</p>
                  <p rend="justify">Tăcerea dură grea.</p>
                  <p rend="justify">Domnul cu lavalieră continuă să zâmbească, răsucindu-şi vârful bărbiţei de lipovean.</p>
                  <p rend="justify">Din fundul unui pat, cineva glăsui fără să se ridice:</p>
                  <p rend="justify">— Îmi dai voie şi mie?</p>
                  <p rend="justify">Glasul era cald, iar ofiţerul către care se întoarseră toate privirile ar fi avut poate o figură impersonală, ca alte sute şi sute de oameni, dacă n-ar fi fost lumina bună şi albastră a ochilor.</p>
                  <p rend="justify">Se uită peste oameni, cu fixitate de orb care vede dinlăuntru în afară.</p>
                  <p rend="justify">— Îmi daţi voie? Eu cred, prieteni, că suntem toţi cu inimile obosite. Căutăm responsabili acolo unde responsabilă e numai viaţa. Camaradul meu şi-a descoperit o stare ciudată: nu-şi urăşte duşmanul în care totuşi a tras şi va mai trage, dar urăşte oamenii de aci în care n-a tras, şi sunt sigur că nici nu va trage!</p>
                  <p rend="justify">— Ba bine că nu! izbucni Vasile Mogrea, uitându-se la ofiţerul care vorbea, ca la un duşman.</p>
                  <p rend="justify">— Eu nu-i urăsc pe aceşti oameni pe care îi urăşte sublocotenentul Mogrea! Acum suntem mulţi care nu mai putem urî pe nimeni… Am auzit un cuvânt greu: revoluţie! Aceasta înseamnă iarăşi măcel şi dezlănţuirea urilor, pentru o fericire problematică. Ştim cum încep revoluţiile, nu ştim unde se sfârşesc. N-avem nici problemele, nici organizarea şi, mai ales, nici precursorii din Rusia. La o suferinţă prezentă, să adăogăm altele viitoare? Eu cred, prieteni, că revoluţia s-a făcut.</p>
                  <p rend="justify">— Aş vrea s-o mai văd şi p-asta! se ridică Mogrea păşind apăsat prin cameră.</p>
                  <p rend="justify">Celălalt îl aşteptă să termine de plimbat şi, când Mogrea se aşeză la loc, continuă fără nici o iritare în glas:</p>
                  <p rend="justify">— Revoluţia s-a petrecut în noi, prieteni… Eram altfel de oameni şi suntem alţii! Până mai ieri eram preocupaţi, abrutizaţi, împinşi într-un angrenaj din care nu exista scăpare… Destul să fi privit într-o dimineaţă de lucru lumea de pe stradă; toţi alergând alungaţi de minutarele ceasului, pe figuri o îngrijorare de oameni în gară să nu piardă trenul. Şi când sfârşea seara, unde era bucuria muncii împlinite? Unde era odihna aceea în care să găseşti reculegere? Care era răsplata acestei robii de oameni liberi? N-am văzut-o! Nimeni n-avea vreme să rămână o dată singur, în faţa lui singur! Undeva, exista în noi, infirmă şi părăsită ca o cenuşăreasă, inima din noi pe care nu ne-o cunoşteam… Am descoperit-o atunci când ne aflam singuri în şanţuri, cu moartea înainte… Acest miracol îl datorim războiului. Are să creeze o religie nouă! Mila de toată omenirea, fiindcă începe cu mila de noi. Eu cred, prieteni, că numai aceasta e revoluţia cea adevărată… Să facem puţin bine, acolo unde putem îmbuna o asprime! Eu am avut un duşman pe care îl uram de moarte. Când m-am întors aci, l-am căutat şi i-am întins mâna. S-a mirat! N-a înţeles! L-am citit în ochi. Un fel de teamă, în prezenţa unui act absurd… E un om care săvârşise faţă de mine cel mai crud rău pe care un om îl poate face altui om! M-a privit şi a rămas uitându-se în palmă, cu frică parcă să nu-i fi lăsat acolo o otravă ori un praf explozibil… Dar după ce am plecat, sunt sigur că a căutat să priceapă şi că ceva în conştiinţa lui opacă s-a mişcat. Atât îmi e destul! Am pus un grăunte care va germina… Iar după aceea m-am simţit feri-cit şi mă simt şi acuma, parcă am smuls o ultimă rămăşiţă urâtă din mine.</p>
                  <p rend="justify">— Moft! rosti Mogrea cu ochiul pe jumătate închis, aprinzând de la o ţigară o altă ţigară.</p>
                  <p rend="justify">Celălalt nu arătă că a auzit. În fundul patului, cu privirea ţintuită în gol, părea acum că se dezinteresează de restul discuţiei.</p>
                  <p rend="justify">— Moft, moft şi moft! păşi Vasile Mogrea în cameră, strămutând scaunul şi izbindu-l la loc.</p>
                  <p rend="justify">Ofiţerul de gazdă, văzând că soarta scaunului e primejduită, i-l feri din cale. Mogrea trecu mâna pe frunte, să pună ordine iluzorie în părul rebel şi vorbi răguşit:</p>
                  <p rend="justify">— N-am venit aci să ne tânguim ca muierile, nici să ţinem predici de amvon! Aceasta e treaba muierilor şi a popilor… Am venit să hotărâm fapte, nu vorbe. Restul sunt mofturi!</p>
                  <p rend="justify">Căpitanul Simion se ridică neaşteptat, înaintă un pas, rostind cu cea mai mare energie:</p>
                  <p rend="justify">— Hotărâţi, şi eu fac!</p>
                  <p rend="justify">Îşi aduse aminte şi preciză singura rezervă:</p>
                  <p rend="justify">— Dar revoluţie, nu! Camarazi, prieteni, revoluţie nu!</p>
                  <p rend="justify">Sublocotenentul de artilerie, bălan şi copil, Alexiuc, nu-şi putu stăpâni un chiot de râs, ca o slujnicuţă gâdilată.</p>
                  <p rend="justify">Căpitanul Simion îl privi cu mirare, ceilalţi cu dezaprobare.</p>
                  <p rend="justify">Domnul cu lavalieră de artist surâdea discret.</p>
                  <p rend="justify">Onisfor Sachelarie se alătură la părerea lui Mogrea.</p>
                  <p rend="justify">Erau amândoi păroşi, cu figurile aspre, făcuţi să se înţeleagă, deşi unul era numai încăpăţânat, iar celălalt amestec de subtilitate şi trivialitate în continuă dispută interioară.</p>
                  <p rend="justify">— Regatul, vorbi Onisfor Sachelarie, are trebuinţă de o revoluţie! Avem arme, avem oamenii cu noi! Când s-o găta războiul şi se ordonă demobilizarea, mergem să tragem la răspundere fanarioţii… Iancu şi Ion Ursu Horea au făcut revoluţie fără arme şi numai cu ţărani. Au să se adune mai mulţi decât ne cugetăm. Avem aci unul, pe domnul locotenent Comşa! Era un foarte elegant şi frumos regăţean de Bucureşti, pe care nu-l puteam îndrăgi… Acum războiul l-a trecut la necaz şi, dacă l-a durut, ni l-a adus vremea la noi. Să-mi dea voie să-i cer, pentru o judecată necugetată, iertare!</p>
                  <p rend="justify">Toţi întoarseră ochii la Radu Comşa, cu cicatricele lui teribile.</p>
                  <p rend="justify">Radu plecă obrazul ascunzându-l în umbră, ca şi cum s-ar fi aflat deodată ruşinos de gol înaintea tuturor. În privirea aruncată o clipă spre Onisfor Sachelarie nu se afla nici o prietenie.</p>
                  <p rend="justify">Domnul cu lavalieră continuă să surâdă răsucindu-şi vârful bărbii din care făcuse un cârlionţ ca o coadă de răţoi.</p>
                  <p rend="justify">Un locotenent cu semnul de medic la guler se ridică timid, cu o mână rezemată de capătul de metal al patului.</p>
                  <p rend="justify">Cuvintele aprinse şi sacadate contrastară cu făptura bicisnică:</p>
                  <p rend="justify">— Revoluţia e pretutindeni în aer… În Rusia e numai semnalul. Ceea ce nu spun comunicatele, ştim cu toţii… În Franţa, în Germania, în Austria se dezmeticeşte proletariatul… Temniţele gem şi curţile marţiale condamnă pe capete… Să ne bucure! Cu cât represiunile vor fi mai crude, cu atât mai repede se apropie domnia proletariatului… Popoarele vor pace… Omul e făcut pentru pace. Cine a fost într-un spital a văzut toată mizeria războiului, mai odioasă decât e pe front! Am aci un manifest de la un prizonier german, ră-nit. Acolo Liebknecht, Roza Luxemburg… În Franţa, Romain Rolland… Sunt sute… Deschid drumurile. Se apro-pie revoluţia mondială… Nu putem rămâne în afară de ea…</p>
                  <p rend="justify">— Moft, revoluţia mondială! întrerupse Vasile Mogrea, privindu-l cu singurul ochi deschis… Nu mă interesează ce se întâmplă în Franţa, în Germania şi în Rusia… Treaba lor! Răfuiala noastră e cu aceştia de aci. Încolo, moft! Îl priveşte pe fiecare personal!</p>
                  <p rend="justify">— Revoluţia noastră o cuget numai ca o revoluţie naţională! întări Onisfor Sachelarie. Revoluţia mondială e o maşinaţiune evreiască.</p>
                  <p rend="justify">— Jidovească, spune jidovească! stărui Mogrea, scuipând capătul de ţigară fără să-l atingă cu mâna şi cercând să-l stingă cu un scuipat, ochit de la distanţă, printre dinţi.</p>
                  <p rend="justify">Locotenentul medic privi dureros la amândoi, cu tot sângele fugit din obraz. Mâna rezemată de marginea patului tremura imperceptibil. Peste ceea ce vedea el, cuvintele camarazilor căzură palme grele. Reluă:</p>
                  <p rend="justify">— Şi eu sunt evreu! Aceasta nu mă împiedică să fiu bun român şi să mă consider în acelaşi timp cetăţean al umanităţii.</p>
                  <p rend="justify">— Moft! Nu e vorba de dumneata! îi tăie vorba Vasile Mogrea. Dacă porţi uniforma românească, trebuie să fii bun român. Cetăţean al umanităţii, ce e aia? N-am văzut niciunul… Ai putea să-mi spui cu ce paşaport umblă? Baliverne şi mofturi!</p>
                  <p rend="justify">Medicul cercă să urmeze:</p>
                  <p rend="justify">— Dumneata singur ai recunoscut că nu urăşti oamenii pe care i-ai ucis, măcar că erau nemţi, unguri sau austrieci. Cine i-a văzut într-un spital fără uniformă, numai cu rănile lor, a descoperit că sunt numai oameni într-o suferinţă generală… Glonţul produce tot atâta durere în carnea unui german, ca şi într-a unui român! Când dumneata spui că ai tras, numai fiindcă aşa ţi-a dictat educaţia militaristă, nu o convingere personală, ai recunoscut, fără să ştii, că te simţi cetăţean al umanităţii. Eşti mai aproape de idealul meu, decât crezi…</p>
                  <p rend="justify">— Nu mă învăţa dumneata, domnule medic, ce sunt. Mă cunosc doar! Umblu cu mine de când eram mic! Moft! Umanitatea? De unde o mai scoaserăţi şi p-asta?</p>
                  <p rend="justify">Locotenentul medic încovoie umerii sub apăsarea veche a osândei la ostracizare, de care nu se lovea întâia oară. Avea fruntea înaltă, ochii neliniştiţi de o suferinţă înăbuşită acolo, fiindcă afară întâmpină batjocuri şi prigoană. Era pipernicit, cu braţe subţiri, fără musculatură, cu obrazul fără sânge şi numai cu pomeţii prea roz, cu stigmatul ftiziei; firav exemplar al poporului care a îndurat toate prigoanele din ţară în ţară, de două mii de ani.</p>
                  <p rend="justify">Radu Comşa îl compătimi, o clipă, cu simpatie de infirm pentru alt infirm.</p>
                  <p rend="justify">Se gândi că e dintre acei evrei, cărturari şi himerici, care ispăşesc aci şi pretutindeni avuţia arogantă a feluriţilor Rotschilzi…</p>
                  <p rend="justify">Locotenentul evreu se lăsase să lunece încet pe marginea patului, rezemându-şi capul mare în palma cu degetele osoase şi privind pe podea restul din ţigara lui Vasile Mogrea, care se sfârşea de fumat singură.</p>
                  <p rend="justify">Radu Comşa îşi rodea unghiile.</p>
                  <p rend="justify">Domnul cu barbă surâdea uitându-se la lampa care, printr-un inexplicabil capriciu, încetase să mai fumege.</p>
                  <p rend="justify">Bogdan Cernegură, prietenul lui Ghenea şi camaradul tăcut, singuratic, de pe frontul din munţii Bacăului, păstra şi aci aceeaşi absenţă care-l despărţea de oameni, deşi în ochii negri, profunzi lucea o fierbinte văpaie de mistuire lăuntrică.</p>
                  <p rend="justify">Ofiţerul de gazdă rupse tăcerea, aducând scaunul la loc, fiindcă socoti că nu mai e ameninţat de mânia lui Mogrea:</p>
                  <p rend="justify">— Ne-am îndepărtat de la chestie! trece timpul, camarazi, şi încă n-am hotărât nimic!</p>
                  <p rend="justify">Căpitanul Simion se mişcă din loc, se ridică pe jumătate şi se aşeză fără să pronunţe nimic. Dar toţi înţeleseseră ce voise să spună: „Hotărâţi, şi eu fac!”</p>
                  <p rend="justify">Sublocotenentul Alexiuc, ca să-şi alunge râsul, se gândi la lucruri cumplite.</p>
                  <p rend="justify">— Ca să ne hotărâm, trebuie să ne înţelegem! se plimbă Mogrea prin cameră.</p>
                  <p rend="justify">Precaut, ofiţerul de gazdă îi retrase scaunul din cale.</p>
                  <p rend="justify">— Trebuie să ne înţelegem, şi văd că fiecare vrem altceva! Câte capete, atâtea mofturi! În acest caz am venit aci să facem un moft şi o mie de mofturi! Aceasta e!</p>
                  <p rend="justify">Spunând, apucase scaunul înainte ca ofiţerul de gazdă să-i fi putut prevedea intenţia, îl ridică la jumătate de metru şi îl trânti pe cele patru picioare atât de puternic, încât lampa se clătină pe masă şi începu iarăşi să fileze.</p>
                  <p rend="justify">Dar scaunul era solid şi scăpă teafăr.</p>
                  <p rend="justify">Se ridică un căpitan voluminos, cu încetineală calculată, scuturându-şi fire invizibile de pe tunică şi aranjându-şi manşetele.</p>
                  <p rend="justify">De la prima mişcare, toţi înţeleseră că se pregăteşte să rostească o prelegere şi toţi ştiură, fără să fi putut spune dinainte de ce, că va fi o prelegere lungă şi plicticoasă.</p>
                  <p rend="justify">De altfel, căpitanul era conferenţiar universitar, aştepta, de când a intrat, să-i vină rândul. Era sigur că numai el va clarifica totul şi definitiv.</p>
                  <p rend="justify">Îşi privi manşetele, nasturii; privi cu ochi de mulţumire bovină la toţi dimprejur, la masă, la tavan, la pereţi, la lampă. Îşi trecu delicat mâna prin părul dat pe spate. Se ştia impunător. Tuşi şi îşi şterse mustăţile corect retezate, cu o batistă albă, pe care o despături apucând-o delicat de mijloc, scuturând-o şi pe urmă împăturind-o la loc.</p>
                  <p rend="justify">— Domnilorrr!</p>
                  <p rend="justify">Privi din nou la toţi împrejur, aşteptând să se facă linişte.</p>
                  <p rend="justify">— Camarazi! Seneca, ilustrul discipol al lui Zenon, într-o scrisoare către Lucilius, condamnă războiul cu aceste cuvinte…</p>
                  <p rend="justify">Radu Comşa pricepu că nu va putea să urmărească nici o perioadă până la sfârşit.</p>
                  <p rend="justify">Ceilalţi începură să privească în tavan, să-şi cureţe unghiile, sa se aşeze mai bine, ca pasagerii în vagon, când se pregătesc de dormit.</p>
                  <p rend="justify">Ofiţerul de gazdă deschise uşa şi vorbi şoptit cu o ordonanţă, revenind apoi în vârful degetelor.</p>
                  <p rend="justify">— Dacă privim în natură, scrie generalul Bernhardi, găsim că războiul e legea fundamentală a evoluţiei… continuă conferenţiarul.</p>
                  <p rend="justify">Comşa inspectă cu de-amănuntul pereţii afumaţi, soba uriaşă după moda rusească, portretele muscalului-proprie-tar: ţarul Nicolae, împărăteasa, împărăteasa mamă, o fotografie înfăţişând o trăsură goală, nouă, cu roţi de cauciuc şi muscalul în caftan de catifea, atingând cu vârful cravaşei spinările cailor cu părul ţesălat lucios. Icoane ruseşti: sfântul Gheorghe, sfântul Spiridon, mucenica Pelaghia, vederi din Moscova, Kremlinul…</p>
                  <p rend="justify">— Profesorul Grasset afirmă, pe de altă parte, că există o noţiune biologică a libertăţii, care recunoaşte neuronilor psihici umani o activitate proprie…</p>
                  <p rend="justify">Toţi căpătaseră aerul absent al musafirilor siliţi să asculte cu resemnare, când cântă fata gazdei la clavir, acelaşi vals, în fiecare după-amiază de ceai.</p>
                  <p rend="justify">Domnul cu lavalieră îşi netezea barba surâzând cu bunăvoinţă egală şi superioară, cum surâsese la tot ce asistase până acum.</p>
                  <p rend="justify">Singur căpitanul Simion, aplecat să soarbă cuvintele mai de aproape, cu vinele gâtului umflate, stacojiu şi apoplectic, asculta cu religiozitate, admiraţie şi respect un om care putea să vorbească atât de mult, atât de repede şi savant. Dar, pe figura cu toţi porii deschişi să sugă înţelepciunea conferenţiarului, se vedea lămurit că eroul căpitan Simion nu înţelegea despre ce era vorba; tot aşa ar fi ascultat Mahabarata în limba sanscrită.</p>
                  <p rend="justify">Vorbitorul însă, bucuros că a găsit un om să-l asculte cu atenţia şi religiozitatea cuvenită, se adresa acum îndeosebi căpitanului, direct, ca şi cum ar fi fost vorba de o chestiune personală între ei doi:</p>
                  <p rend="justify">— Asociaţiile formând clanuri şi naţiuni sunt bazate pe respectul reciproc al egalelor capacităţi egoiste, cum spune Le Dantec şi e destul pentru aceasta să accentuăm…</p>
                  <p rend="justify">Radu Comşa număra grinzile, tavanului, pe urmă scândurile văpsite verde. Vasile Mogrea găsise o carte şi, întorcând foile, mascat de domnul civil cu barbă şi lavalieră, citea, ca un elev romanul, sub pupitru.</p>
                  <p rend="justify">O mână îl atinse pe Radu pe umăr. Un locotenent, care stătuse tot timpul nemişcat la dreapta şi în spatele lui, încât îi simţise respiraţia caldă în ceafă, îi vorbi în şoaptă:</p>
                  <p rend="justify">— Domnule Comşa, îmi dai voie să-mi spun încă o dată numele? Poate că vă aminteşte ceva. Teodor Bilbor, frate cu Elena Bilbor, prietena domnişoarei Vardaru… Ştiu de la Elena că o cunoaşteţi… E poate deplasat ce o să vă cer, dar am observat că tot nu ascultaţi… Pe urmă, cine mai ştie dacă ne mai întâlni vreodată? Acum, fiecare din noi poate că ne vedem ultima oară…</p>
                  <p rend="justify">Se opri, fiindcă vorbitorul privi sever în colţul lor.</p>
                  <p rend="justify">Când conferenţiarul universitar se întoarse iarăşi să încheie chestia personală cu căpitanul Simion, fratele Elenei Bilbor continuă:</p>
                  <p rend="justify">— Ştiu că Elena e cea mai bună prietenă cu domnişoara Vardaru… De aceea numai mi-am permis… Iată ce voiam să vă rog: ce fel de individ e Scarlat Măinescu? Vă întreb, fiindcă e prieten cu dumneata.</p>
                  <p rend="justify">— Eu, prieten cu Scarlat Măinescu?</p>
                  <p rend="justify">— Cel puţin aşa spunea dânsul…</p>
                  <p rend="justify">— Cunoscut, da! Nu prieten!</p>
                  <p rend="justify">— Am înţeles atunci, domnule Comşa! Vă mulţumesc.</p>
                  <p rend="justify">Radu Comşa întoarse ochii mirat la tânărul care îi amintea acum deplin ochii şi ovalul obrazului şi toată înfăţişarea Elenei Bilbor.</p>
                  <p rend="justify">Ce voia să spună că a înţeles?</p>
                  <p rend="justify">— Am înţeles, îi preveni întrebarea locotenentul Bilbor, după graba cu care dumneata te-ai apărat de bănuiala că aţi putea fi prieten cu indivizi de speţa acestui domn Măinescu… Atât îmi ajunge! Întăreşte ce ştiam eu…</p>
                  <p rend="justify">Comşa se gândi la seara de astă-primăvară, când îi văzuse pe Scarlat Măinescu în casa Vardarilor, şoptind la urechea Elenei Bilbor.</p>
                  <p rend="justify">Începu să înţeleagă şi el tot ce nu era prea greu de înţe-les, cu o adevărată mustrare. Se hotărâse atunci să atragă luarea-aminte a Luminiţei şi nu o făcuse. Era poate prea târziu; chiar atunci poate că ar fi fost prea târziu.</p>
                  <p rend="justify">— Şi de ce te interesează, domnule Bilbor, prietenia ori neprietenia mea cu Scarlat Măinescu?</p>
                  <p rend="justify">Fratele Elenei Bilbor întârzie să răspundă, răsucind capătul unei curele.</p>
                  <p rend="justify">Numai târziu spuse, privind atent la Comşa:</p>
                  <p rend="justify">— Elena e de două luni logodnica acestui domn Măinescu!</p>
                  <p rend="justify">Citi în ochii lui Comşa impresia neplăcută şi ştiu de ce s-a încruntat.</p>
                  <p rend="justify">— Nu e aşa, domnule Comşa? Nu e aşa că dumneata dacă ai avea o soră, n-ai dori să devină nevasta unui individ ca acest domn Măinescu?</p>
                  <p rend="justify">Radu Comşa scutură din cap. El avea o soră; era nevasta unui soldat, a unui ţăran pe care nu-l văzuse niciodată. Dar într-adevăr, oricine altul nu se putea asemui cu un asemenea specimen, ca acest Scarlat Măinescu.</p>
                  <p rend="justify">— Biata Elena! Merita altceva! murmură Teodor Bilbor, retrăgându-se în ungherul lui şi lăsându-l pe Radu Comşa să-şi roadă până la carne unghiile.</p>
                  <p rend="justify">— Două secole mai târziu, Diderot scria: Războiul este un fruct al depravaţiei omeneşti, e o maladie convulsivă şi violentă a corpului politic! se auzi ca prin vis glasul conferenţiarului şi toţi se mişcau din loc, se răsuceau, îşi astupau căscatul cu palma şi aveau lacrimi în ochi de cât li se dislocaseră fălcile.</p>
                  <p rend="justify">Au venit aduşi de dorinţa să precizeze ceea ce era confuz în ei, să să hotărască, să înfăptuiască ceva.</p>
                  <p rend="justify">Când o înşiraseră pe străzi până aci, erau plini de nerăbdare, călcau cu emoţie, spunându-şi că vor asista poate la un episod din viaţa lor care va deveni un eveniment hotărâtor pentru toate vremurile de mai târziu.</p>
                  <p rend="justify">Acum doreau toţi să plece mai repede, se simţeau străini, erau sătui de glasul monoton, de prezenţa lămpii fumegoase, de aerul mirosind a tutun, a gaz şi a pielărie.</p>
                  <p rend="justify">— La arienii din India, ca şi la semiţii din Palestina, am văzut că societăţile monastice născând din…</p>
                  <p rend="justify">Toţi priveau lampa cu fitilul ars şi sticla afumată, dorind să se întâmple ceva neaşteptat, să explodeze, să ia foc; orice catastrofă, care să-i scoată prin miracol din cleiul acestei plictiseli.</p>
                  <p rend="justify">Unii se gândeau că au renunţat la o întâlnire cu o femeie pe care poate n-au s-o mai vadă niciodată; alţii că-i aşteaptă familia, un prieten sau două ceasuri de somn într-un pat cu aşternut omenesc, un bun pe care au să-l regrete peste câteva zile, când vor fi din nou în bordeiele subpământene.</p>
                  <p rend="justify">Toţi priveau posomorâţi.</p>
                  <p rend="justify">Numai conferenţiarul vorbea senin, ştergându-şi din când în când graţios mustăţile cu o atingere a batistei albe, pipăindu-şi manşetele, destăinuindu-i cu un zâmbet dulce căpitanului Simion ce fac arienii din India şi semiţii din Palestina, şi ce-a scris Seneca, ilustrul discipol al lui Zenon, către Lucilius.</p>
                  <p rend="justify">Destinul voi ca sublocotenentul Vasile Mogrea să sfârşească de citit capitolul din cartea începută şi să privească la ceas.</p>
                  <p rend="justify">Aruncă volumul peste capul domnului cu barbă de lipovean şi lavalieră şi, ridicându-se, se apropie cu paşi apăsaţi de scaunul de unde grăia căpitanul conferenţiar.</p>
                  <p rend="justify">Iar toţi cei care priviseră până acum posac în gol răsuflară, înţelegând că supliciul sfârşeşte, dacă se amestecă Mogrea.</p>
                  <p rend="justify">— Chiar dacă se întâmplă la unele moluşte şi la unii viermi ca elementul bărbat al unui individ să-şi fecundeze ouăle, acest hermafrodism e o excepţie; e necesar, în general, să fie o împreunare între doi indivizi distincţi, de sexe distincte…</p>
                  <p rend="justify">Vasile Mogrea îl privi cu mâinile în buzunările tunicii, cu ochiul stâng închis, cu ţigara în colţul gurii, împroşcând două spirale de fum pe nări.</p>
                  <p rend="justify">— Moft!</p>
                  <p rend="justify">Conferenţiarul ridică ochii bovini, mai mult mirat decât ofensat de întrerupere.</p>
                  <p rend="justify">— Da, moft! Crezi dumneata, domnule căpitan, că ne-am adunat aci ca să ne înveţi cum fac viermii copii şi cum să-i facem noi? Meşteşugul acesta l-am învăţat cam de multişor…</p>
                  <p rend="justify">— Domnule sublocotenent!</p>
                  <p rend="justify">— Nu sunt nici sublocotenent, nici nesublocotenent! Ne-am adunat mai mulţi camarazi să ne spovedim păsurile şi să hotărâm ceva… Dumneata ne vorbeşti de Seneca, amaleciţi, Diderot, Zenon, mofturi şi alte moluşte…</p>
                  <p rend="justify">— Vreau să expun idealul moral al omenirii în faţa războiului…</p>
                  <p rend="justify">— Moft, domnule căpitan! E miezul nopţii şi n-avem timp să ascultăm ce-a fost cu amaleciţii. Concluzia! Aceasta ne interesează… Care e concluzia dumitale?</p>
                  <p rend="justify">Căpitanul n-avea nici o concluzie.</p>
                  <p rend="justify">Se ridică demn, îşi împături batista şi începu să se plimbe, cu un surâs de milă, pentru asemenea societate în care regretă că s-a amestecat. Toţi se sculară în picioare, tuşind, întinzându-şi braţele amorţite, scuturând scrumul ţigărilor, tropăind să-şi aşeze hainele. Începură să-şi caute chipiurile, să se încheie la nasturi.</p>
                  <p rend="justify">Căpitanul Simion privea, cu admiraţie amestecată de teroare, la sublocotenentul Mogrea, care se încumetase să reteze atât de scurt un orator care vorbea atât de mult, de repede şi savant.</p>
                  <p rend="justify">Se ridică şi el, pătrat, mişcându-se ca un tanc printre ceilalţi, cu regretul vag că nu va afla niciodată ce legătură misterioasă e între idealul moral, războiul şi fecundarea ouălor de moluscă.</p>
                  <p rend="justify">— Aşadar, n-am hotărât nimic! rosti cu părere de rău şi cu o scuză în glas ofiţerul de gazdă, văzând cum i se risipesc oaspeţii.</p>
                  <p rend="justify">— Ce să hotărâm? Unul vrea revoluţia mondială; altul crede că din război am învăţat mila şi trebuie să împărţim pomeni în dreapta şi în stânga, de sufletul morţilor; domnul căpitan ne trimite la Zenon… Moft! Vom pleca fiecare să facem ce ne taie capul. Restul, moft şi o mie de mofturi!</p>
                  <p rend="justify">— Să ne mai întâlnim mâine sau poimâine! stărui gazda.</p>
                  <p rend="justify">— Să facem un comitet! îşi dădu părerea Onisfor Sachelarie, venit din patria preşedenţiilor şi comitetelor…</p>
                  <p rend="justify">— Moft! îşi tufli chipiul pe ochi Vasile Mogrea. Acum de asta avem nevoie? De comitete şi comiţii?</p>
                  <p rend="justify">Căpitanul Simion, cu chipiul care-i strângea tâmplele ca un cerc prea îngust, călca ţeapăn, făcându-şi loc şi declarând cu fermitate:</p>
                  <p rend="justify">— Camarazi… prieteni… Eu nu mai fac! Eu înţeleg fapte! Eu m-am hotărî! Când sună demobilizarea. Românie mare, Românie mică, eu nu vreau să mai ştiu… Eu mă întorc la pădurile mele! Eu sunt silvicultor! Eu nu ştiu să vorbesc. Mă scuzaţi, camarazi… prieteni… eu nu pot…</p>
                  <p rend="justify">Îşi scoase chipiul şi îşi şterse sudoarea, trecând apoi batista şi pe pielea dinlăuntrul chipiului.</p>
                  <p rend="justify">— Camarazi… prieteni… Nu vă supăraţi! Eu, dacă nu mor, mă întorc la pădurile mele! Eu nu pot să mă mai amestec… Eu sunt silvicultor…</p>
                  <p rend="justify">Domnul cu barbă şi lavalieră, care nu rostise toată vremea nici un cuvânt, continuând să surâdă, îşi luă pălăria cu boruri imense şi se strecură pe uşă. Nimeni n-ar fi putut să spună de ce venise, de ce surâsese tot timpul, de ce tăcuse şi de ce pleca…</p>
                  <p rend="justify">Afară coborâse ceaţă opacă.</p>
                  <p rend="justify">Felinarul lumina bolnav, într-un manşon alburiu, fără să arate drumul. Călcară în echilibru pe scândurile înguste, până la poartă, în ograda cu bălţi duhnind fermentat a grajd. Calul ronţăia legat de căruţa lui. Alţi cai strănutau în grajd. În şură, lumina era stinsă.</p>
                  <p rend="justify">Nu se vedea la doi paşi înainte.</p>
                  <p rend="justify">Se risipiră.</p>
                  <p rend="justify">Ofiţerul cu ochi albaştri şi buni, care nu voia revoluţia, ci o religie a milei, vorbi încet cu glas mâhnit, luându-şi noapte bună de la Comşa:</p>
                  <p rend="justify">— Încă mai avem nevoie de război… Nu ne-a învăţat tot… Mai trebuie suferinţă, pentru ca oamenii să afle că răul nu e afară… e în noi… şi că vindecare se află tot în noi.</p>
                  <p rend="justify">Îşi rosti numele, de astă dată distinct.</p>
                  <p rend="justify">Atunoi Radu Comşa ştiu că e acelaşi nume de pe coperta uneia din cele trei cărţi pe care le purtase cu el în bordei. Dar celălalt plecase, înainte de a aştepta un cuvânt.</p>
                  <p rend="justify">Îi prinse braţul Vasile Mogrea. Merseră pipăind cu piciorul bordura de granit, în ceaţa densă care asfixia felinarele în agonie.</p>
                  <p rend="justify">Tăceau, cum tac întotdeauna oamenii după ce au vorbit prea mult, au auzit vorbind prea mult, au fost prea mulţi.</p>
                  <p rend="justify">Oraşul tot era orb. Cu ferestrele stinse. Cu negura înfăşurându-l ca o scamă, acăţându-se lipicioasă pe haine, înăbuşind respiraţia.</p>
                  <p rend="justify">Orbecăiau pe lângă ziduri, împiedicându-se, întinzând mâinile să nu izbească într-un perete, în stâlpi. S-ar fi spus că planeta s-a împotmolit în altă atmosferă irespirabilă, pentru altfel de vietăţi, de peşteră, unde n-are să mai străbată un soare niciodată.</p>
                  <p rend="justify">Prin mijlocul străzii scârţâiau însă roţi.</p>
                  <p rend="justify">Oraşul dormea mocnit; dar poverile continuau să se târâie spre gări, spre bariere, spre câmpurile în care războiul continua undeva. În amândoi crescu dorinţa să se afle mai repede acolo. Aici nu aveau încă ce căuta!</p>
                  <p rend="justify">Vasile Mogrea vru să-l întovărăşească până acasă.</p>
                  <p rend="justify">— Nu… Noapte bună!</p>
                  <p rend="justify">Îi strânse mâna. Se despărţiră. Lui Radu Comşa îi păru că prietenul a plecat prea repede. Desigur, atât aştepta. Voia adineaori să rămână singur şi acum n-avea ce face cu singurătatea. Îi auzi paşii depărtându-se, repezi şi siguri. Pe urmă, nu se mai auzi nimic. Îşi târî picioarele pe asfaltul mat.</p>
                  <p rend="justify">Ridică ochii spre cer.</p>
                  <p rend="justify">Dar nu mai era cer deasupra.</p>
                  <p rend="justify">Apoi şi luminile ofticoase se stinseră brusc de la uzină. Bijbâi într-o cavernă cu hrube întortocheate, într-un mare întuneric. Ca întunericul lui, când era cu ochii legaţi. Atunci însă lumina lui era înlăuntru. Se temea ca de o bucurie prea mare de ceastălaltă, de afară! Iar când venise această lumină, ce trist miracol! Îşi muşcă unghiile şi îşi dădu sea-ma că le roade. Vârî mâinile în buzunarele mantăii. Îşi roade unghiile… Alexandru Vardaru decide soarta fetei lui, ca parcelarea unui teren. Lui Onisfor Sachelarie îi slujeşte argument… Ce-a ajuns? Şi Luminiţa… Doarme? Gândeşte la el, la ei? „Radule, ajută-mă să-mi explic… Să ne facem fericirea noastră din puţin…” Din resturi. O fericire nu se cârpeşte din resturi! Acum nu trebuie să mai gândească la aceasta… La nimic din ceea ce nu va mai fi în curând decât un trecut… Acum viaţa lui nu-i mai aparţine: o datoreşte altcuiva… Cum şi-au pierdut timpul! Vorbe; fiecare urmăreşte egoist o nălucire a lui, la care nu renunţă. Au venit acolo, şi fiecare a venit cu altă realitate, din el; cea dinafară nu există; realitatea e numai în noi. Şi e inexprimabilă! A spus-o Ghenea: „Cuvintele sunt prea tocite. Trădează gândul…” A spus-o astăzi Luminiţa: „Altceva am voit să vorbesc şi altceva spun”. E o suferinţă generală a omenirii. Poate pricina tuturor celorlalte suferinţi. Incomunicabilul care te izolează pentru totdeauna de ceilalţi semeni… S-a rătăcit… Trebuia să apuce pe cea dintâi stradă… Ce noapte mucedă! Iar îşi roade unghiile! Când nu-ţi mai poţi supraveghea nervii, semn rău! Era stăpân altădată pe fiecare gest. Prea stăpân… Aproape ca Bogdan Cernegură, camaradul ceva mai tânăr, care nu-şi destăinuia nimănui nimic din lumea sa interioară. Totuşi, în astă-seară a făcut un gest, parcă ar fi voit să se apropie şi să-i vorbească. Ar fi făcut-o, desigur, dacă nu începea căpitanul tocmai atunci… Ce imbecil căpitanul, cu toată conferinţa lui! Ce voia? „Aştept concluzia!” Cu ce privire idioată s-a mirat! N-avea nici o concluzie! Pentru concluzii nu compilezi din cărţi: ţi le dă viaţa! Le cauţi ori le aştepţi. Pentru el e limpede. De-acum e singur. Numai omul singur e tare!</p>
                  <p rend="justify">Când a dispărut ceaţa? S-a retras miraculos, ca un văl ridicat. Acum sunt stelele sus; cerul e înalt şi pur.</p>
                  <p rend="justify">Ridică ochii spre tremurul stelelor clare şi eterne, diamantin prinse în catifeaua albastră a nopţii. Merse înviorat. Sprinten, ca în ritmul unei melodii de Lully.</p>
                  <p rend="justify">Oraşul era scăldat în lumină ireală; lumină stelară. Şi aerul uşor purificat; ca o fereastră care-a fost deschisă într-o cameră de convalescent şi a lăsat să explodeze, hohotitoare, sănătatea.</p>
                  <p rend="justify">Trase zăvorul portiţei nerăbdător, ca la o întâlnire la care a întârziat.</p>
                  <p rend="justify">Urcă scările într-o suflare.</p>
                  <p rend="justify">Aprinse lumina şi, fără să-şi dezbrace mantaua, scrise în picioare, pe un plic, adresa Luminiţei, cu litere apăsate.</p>
                  <p rend="justify">Îşi scoase verigheta din deget şi o puse pe birou. Inelul fugi până la cadra de lemn a mesei, se ciocni de margine, se cumpăni o clipă şi se întoarse îndărăt, împins de un deget nevăzut. Îl înfăşură într-o foaie albă şi închise plicul.</p>
                  <p rend="justify">Zvârli mantaua şi chipiul. Întinse braţele ca un om liberat de cătuşe.</p>
                  <p rend="justify">Se culcă îmbrăcat, acoperindu-şi ochii, să facă întunericul în care de două luni învăţase să găsească lumină. Fără să-şi dea seama, pipăia din când în când inelarul gol, de pe care lipsea veriga de aur.</p>
                  <p rend="justify">Puse atunci amândouă mâinile sub cap.</p>
                  <p rend="justify">Când deschise ochii târziu, privirea s-a oprit în colţul de lângă uşă. Cele două scaune erau apropiate, aşa cum rămăseseră de astă-seară, când stătuse, el şi Luminiţa, acolo. Păreau că, singure, continuă numai pentru ele ceea ce începuseră ei.</p>
                  <p rend="justify">Radu Comşa se ridică şi le despărţi.</p>
               </div>
            </div>
            <div type="div2">
               <head>Cartea a treia.</head>
               <div type="div3">
                  <head>Capitolul 1<lb/>TRĂIASCĂ ROMÂNIA MARE!</head>
                  <p rend="justify">La colţul bulevardului, o caterincă tânguia valsul din Prinţesa dolarilor.</p>
                  <p rend="justify">Omul cu pălăria fără nici o formă şi fără nici o culoare răsucea fără nici un entuziasm manivela, măcinând sacadat notele, ca grăunţele de cafea în râşniţa cu melodii.</p>
                  <p rend="justify">Papagalul moţăia cu penele prăfuite. Tresărea scâncind cu o privire bolnavă, de câte ori lădiţa smucea prea tare, trezindu-l din visul pădurilor natale cu zbor de colibri, cu şerpi balansându-şi otgoanele din vârful copacilor giganţi şi cu roiul de insecte multicolore, ca să-l întoarcă la realitatea mediocră şi monocromă a urbei cu zidurile fumurii.</p>
                  <p rend="justify">O ordonanţă, cu o pereche de cizme atârnate de urechi într-un singur deget, încetini paşii, acompaniind, cu fluier de virtuoz, valsul.</p>
                  <p rend="justify">Se opri să scoată un planet.</p>
                  <p rend="justify">Când căpătă hârtia verde, îşi continuă drumul, renunţând la fluierat, pentru ca să silabisească din mers profeţiile viitorului. Apoi, dintr-o curte ieşi o doamnă bătrână, cu pelerină neagră şi capelă cu mărgele de sticlă, purtându-şi de mână nepotul. Plăti un bilet pentru copil şi altul pentru dânsa.</p>
                  <p rend="justify">— Observă, Comşa, cât de stupidă nevoie are omul să spere mereu ceva! vorbi Vasile Mogrea, fluturând ziarul în mână. Ce dracu o mai fi aşteptând de la viitor o zgripţuroaică antediluviană ca aceasta?</p>
                  <p rend="justify">Vasile Mogrea tăcu îndată, devorând cu lăcomia dintotdeauna ediţia ziarului cu cerneală udă. Se rezemă de grilaj, căutând umbra, fiindcă soarele începea să dogorească întâia oară în primăvara aceasta.</p>
                  <p rend="justify">Cucoana bătrână îşi puse ochelarii să citească destinul. Îl descifră cu nerăbdare întâi pe al ei, şi numai după aceea biletul copilului.</p>
                  <p rend="justify">Omul opri manivela. Îşi şterse sudoarea cu o cârpă murdară. Începu să vorbească încet cu papagalul, cum vorbesc oamenii simpli şi copiii cu dobitoacele, când rămân singuri.</p>
                  <p rend="justify">Papagalul exclamă dispreţuitor şi gutural: „Moşneag ţâcnit!”</p>
                  <p rend="justify">Pe urmă, schimbă piciorul şi piroti iar.</p>
                  <p rend="justify">Radu Comşa uită o clipă discuţia cu Vasile Mogrea, întreruptă, căutând, să-şi reconstituie din această exclamaţie viaţa de-acasă a omului cu papagalul şi caterinca…</p>
                  <p rend="justify">Desigur, o baracă de mahala, unde îi aşteaptă pe amân-doi o cumătră cu nasul roş şi cu mătură. Omul cu planetele soseşte târziu, legănându-se. S-a oprit la cârciumă. E vesel, dondăne ceva fără şir.</p>
                  <p rend="justify">„Moşneag ţâcnit!” îl întâmpină baba cu mătură, cerându-i punga să vadă cât i-a adus.</p>
                  <p rend="justify">„Moşneag ţâcnit!” repetă confirmând pasărea cu profil semit.</p>
                  <p rend="justify">Dar papagalul tresări încă o dată din somn, rostind de astă dată: „Hé, dis, vieux!Vieux toqué!” „În acest caz, îşi spuse Radu Comşa, am dat greş. Bătrânul ţicnit nu poate fi împărţitorul de zodii. Cumătra de-acasă n-are cum să-l imite în graiul în care se exprimă cumetrele lui Courteline. Trebuie să fie un altul, un vieux toqué din vreo familie ruinată, de unde, la desfacerea totală a moştenitorilor, pasărea albă cu guşa de culoarea tranda-firie a asfinţiturilor s-a declasat, ajungând pe cutia ambu-lantă cu valsuri.” „Vieux toqué! Moşneag ţâcnit!” e, de bună seamă, revanşa păsării flecare, aruncată stăpânului de azi, în amin-tirea celuilalt, vreun bătrân chefliu, cartofor şi muieratic, un frate geamăn cu Pavel Vardaru: veşnica disperare a soaţei care, cu masa întinsă în sufragerie, îşi amăgea aţteptarea citind un roman de Dumas-pčre… Până ce bătrânul ţâcnit a murit, sau a murit cucoana bătrână, sau, din alte pricini obscure, lucrurile au fost scoase la mezat şi pasărea a devenit, prin capriţiile hazardului, Pythie democratică cu tarif moderat, pentru toate pungile plebee.</p>
                  <p rend="justify">Radu Comşa părăsi însă şi aceste ipoteze, prin care construia întotdeauna, din aspectele străzii, drame fictive ale vieţii; căci dintre toate, se alese vie şi imediată amintirea lui Pol Vardaru… Şi îndată se întrebă dacă numele i-a răsă-rit fiindcă papagalul alb şi roşu de pe lădiţa caterincei i-a amintit papagalul verde al Laurei Vardaru, Jaek, intonând cu neostenită frenezie „Cest un hartilleuur, maman…”; sau fiindcă într-adevăr a presimţit, cu o clipă înainte, apariţia lui Pol Vardaru, venind acum în carne şi oase din capătul bulevardului. Se strădui, fără succes, să-şi rememoreze cum se numeşte în psihologie fenomenul acesta al previziunii: gândul la o persoană cu câteva minute înainte de a o întâlni.</p>
                  <p rend="justify">Generalul Pol Vardaru, în haine civile, cenuşii, cu ghetre albe şi cu pălărie de pai pe-o sprinceană, se apropia răsucind între degete morişti triumfale de baston.</p>
                  <p rend="justify">Când îl recunoscu pe Comşa, traversă trotuarul:</p>
                  <p rend="justify">— Ce devii?</p>
                  <p rend="justify">Ezită, fiindcă era deprins să-i spună: Radule!</p>
                  <p rend="justify">— Ce devii, Comşa? Am auzit că te-ai făcut bolşevic…</p>
                  <p rend="justify">Îşi scutură pantalonul cu mănuşile gri, îşi potrivi dunga pe picior.</p>
                  <p rend="justify">Radu Comşa îşi prezentă prietenul.</p>
                  <p rend="justify">Vasile Mogrea întinse mâna morocănos, continuând să citească ziarul, rezemat de grilajul de fier.</p>
                  <p rend="justify">— Şi când ne răstorni? Când proclami revoluţia? Când ne împarţi casele şi când ne trimiţi în surghiun? îl tachină surâzător generalul Pol Vardaru, cu o bunăvoie care dove-dea că numai de aceste îndepărtate ameninţări nu-i păsa lui acum.</p>
                  <p rend="justify">— Cât de curând! Puţină răbdare! răspunse pe acelaşi ton Radu Comşa, admirând cât de tânăr se păstrează unchiul Luminiţei, cu tot părul alb pe care îl purta surâzător, ca o cochetărie mai mult.</p>
                  <p rend="justify">— În orice caz, sper că o să mă ai în vedere… În amintirea trecutului, Comşa!</p>
                  <p rend="justify">Se feri în lături, salutând până la pământ o doamnă foarte elegantă, înveşmântată în olandă albă şi mată, de la pălărie până la pantofi.</p>
                  <p rend="justify">O privi din urmă, cu sprincenele ridicate în semn de nemărginită admiraţie:</p>
                  <p rend="justify">— Dragă Comşa, cât timp ţara românească produce încă asemenea exemplare de rasă, nu înţeleg de ce s-ar plânge lumea! Totul merge de minune şi viitorul ne surâde… Ai pune-o p-asta la tors şi la spălat rufe?</p>
                  <p rend="justify">— Ba bine că nu! mormăi Vasile Mogrea de după ziar. La perforat bilete, în tramvai! hotărî, fiindcă citea tocmai că personalul tramvaielor cere mărirea salariilor.</p>
                  <p rend="justify">— Asta e nostimă! se bucură, în culmea fericirii, generalul Vardaru. La cea dintâi ocazie am să i-o spun… Şi am să adaog, bineînţeles, că în acest caz sunt gata să devin cel mai pasionat pasager al Se-Te-Be-ului! Mă rechiziţionaţi şi pe mine… Conductor! Nu-ţi spuneam, Comşa, că o să am nevoie de protecţie?</p>
                  <p rend="justify">Generalul Pol Vardaru îşi scoase monoclul să-l şteargă cu batista, zâmbind cu beatitudine acestor perspective încântătoare, fără să ia seama la privirile asasine cu care îl onora prietenul lui Comşa.</p>
                  <p rend="justify">— De ce nu treci odată pe la Laura? întrebă, aşezându-şi sticla rotundă în arcada sprincenei. Nu e un motiv fiindcă s-a întâmplat aşa, să ne ocoleşti acum şi pe noi. Ştii cât te simpatizează Laura! De altfel ei sunt la Paris! Nu rişti o întâlnire, oricum, neplăcută…</p>
                  <p rend="justify">Generalul se încruntă unei amintiri, potrivindu-şi floarea albă de la butonieră.</p>
                  <p rend="justify">— Acum să-ţi spun, între noi, Comşa… Mai bine poate că a fost aşa! Cine te obligă adică să renunţi de bunăvoie la libertate? Toate femeile din lume, s-o ştii de la mine, Comşa, sunt încântătoare, câtă vreme sunt nevestele altora… Când devine a ta, nu mai are nici un haz! Uite, cu Laura chiar… Cunoşteai menajul nostru: ideal! Nu mă întreba când plec, când mă întorc, de unde vin, ce-am făcut! Acum, de două săptămâni, numai scene. Şi ştii pentru ce? Să ţi-o spun, că e nostimă…</p>
                  <p rend="justify">Pol Vardaru se opri.</p>
                  <p rend="justify">Caterinca începuse aria La donna e mobile.</p>
                  <p rend="justify">Generalul o aconipanie: „qual piuma al vento…”</p>
                  <p rend="justify">Suspină cu un gest larg de regret, pentru trecutul definitiv pierdut:</p>
                  <p rend="justify">— Ah! Comşa, Comşa! Când au să se mai întoarcă vremurile acelea? Carusso, Maria Galvani, Titta Ruffo, Şaliapin, Grand' Opera! Cu mizeria aceasta a valutei, nici nu te mai poţi mişca din ţară. Prizonier, mă simt prizonier aci! De o parte valuta, de alta exproprierea… Fiindcă îţi închipui bine că Vardarii nu s-au eschivat de la expropriere cu tertipurile celorlalţi! Şi ce dobânzi, dragă Comşa, ce dobânzi nemaipomenite!</p>
                  <p rend="justify">Privi în gol. Îşi aduse aminte că începuse să povestească altceva:</p>
                  <p rend="justify">— Ce spuneam? Da… Să vezi ce mi se întâmplă de două săptămâni… Într-o zi, îmi aduce un imbecil, fost sub comanda mea, două sticle de lichior. Bols olandez, autentic, dinainte de război. „De unde le găsişi, mă urâtule? întreb. Astea nu sunt de nasul tău!” Îmi răspunde că de la el, din garnizoană, la Caracal… La o cofetărie, unde nu le întreba nimeni, de zece ani. Adevărat! Cine să bea Bols la Caracal, şi încă la o cofetărie? Şi atunci îmi dă în cap: Stai, nenişorule! Am dat peste o sursă pe care n-o cunoaşte nimeni. Mă urc în tren. Cobor la Caracal. Ai fost la Caracal? Nu mai călcasem pe-acolo de când eram locotenent… Îmi mâncase acest Caracal o jumătate de an din tinereţe, până ce-am pus toţi sfinţii la contribuţie să obţin mutarea. Oraş tipic de provincie! O viaţă mocnită, să te sinucizi! Caracalenii nu cunoşteau altă pasiune decât plăcintele. Se întorceau cu buzele grase, îşi făceau semn de pe celălalt trotuar, ridicând două degete unsuroase şi strigându-şi: C!; alte două degete strigându-şi B! Adică înţelegi? Au mâncat două plăcinte cu brânză şi două cu carne… Aceasta era viaţa la Caracal, pe vremea aceea! Acum îţi imaginezi că nu m-a cuprins nici o înduioşare, amintiri eţetera, eţetera, când am descins din tren. M-am urcat în birjă, şi mână direct la cofetar! Mă ţinea minte. Cumpăr tot lichiorul. Nici nu ştiau ce aur au, idioţii! De acolo mă duc la Vâlcea, la Slatina, la Târgu-Jiu. Cum ajungeam în oraş, spuneam birjarului să dea raită la toate cofetăriile. Vin acasă cu şase lădiţe. După o săptămână iau altă linie… Mi-am făcut rezerve pe zece ani, cu preţuri ridicole. Şi ce lichior, Comşa, ce coniacuri! Unde mai găseşti la Bucureşti o singură sticlă dinainte de război? Nici fabricile nu cred să mai aibă, decât pentru muzee şi expoziţii! Dar ca să nu-mi fie mulţumirea întreagă, acasă mă aşteptau scenele Laurei. Că bat drumurile cine ştie pentru ce! Că am născocit chestia cu lichiorurile, numai să-mi creez un alibi… Că poate nici nu plec din Bucureşti şi mă ascund să comit cine ştie ce grozăvenii! În sfârşit, cunoşti până unde ajunge imaginaţia femeii, când o ia razna! De aceea îţi spun, Comşa: Mai bine aşa! Liber ca pasărea cerului! Aci înţeleg programul bolşevic şi ader din toată inima la el. Jos căsătoria! Un contract: mă placi, îţi plac? Poftim! După o lună, o săptămână ori o noapte, când descoperi că te-ai înşelat, adio şi n-am cuvinte!</p>
                  <p rend="justify">Generalul Pol Vardaru văzu că doamna în haină de olandă se întoarce.</p>
                  <p rend="justify">Îşi luă repede ziua bună:</p>
                  <p rend="justify">— Ne-am înţeles, Comşa? Mă ai în vedere! Dânsa perforatoare de bilete şi eu conductor… Mă duc să-i spun… Şi mă ofer să-i dau lecţii de perforat, din vreme…</p>
                  <p rend="justify">Ieşi în calea doamnei, scoţându-şi pălăria de pai cu un superb gest de conchistador.</p>
                  <p rend="justify">„Vieux toqué! Vieux toqué!” tipă pasărea albă-roşie, zburlindu-şi creasta.</p>
                  <p rend="justify">— Lichea bătrână! pufni Vasile Mogrea, boţind ziarul în mână.</p>
                  <p rend="justify">— De ce, Mogrea? îl apără Radu Comşa. Toate acestea nu l-au împiedicat să fie un comandant brav, energic, iscusit, cum n-am avut cinci în tot războiul!</p>
                  <p rend="justify">— Moft! Citesc aci că s-au numărat zilele acestea alt-ceva decât asemenea comandanţi de vodevil. S-au numărat până acum cincizeci şi unu de mii de orfani de război… Înţelegi? Copiii de care are să-şi bată joc filantropia oficială şi au să poarte grijă coconeturile cu baluri, tombole şi toate mofturile… Iar individul acesta face razie de lichioruri! Poate mâine o să alergaţi după el, să-i oferiţi un loc de frun-te în partid… Numai o lichea ca el mai lipsea între atâţia moftangii!</p>
                  <p rend="justify">Caterinca explodă neaşteptat primele dezacorduri din Sumbre et Meuse.</p>
                  <p rend="justify">Radu Comşa fu silit să vorbească mai tare, pentru a acoperi împroşcarea notelor.</p>
                  <p rend="justify">Era o guerilă care dura de o lună între dânşii, cu scurte armistiţii… Radu Comşa credea în partidul nou întemeiat cu deviza: „Vrem ca România Mare să devină România nouă!” Vasile Mogrea nu admitea nici o disciplină, era în război cu toată lumea, nu descoperea pretutindeni decât mofturi şi iar mofturi.</p>
                  <p rend="justify">— Mogrea, vorbi Radu Comşa împăciuitor, să nu începem iar! Ştii bine că o discuţie nu e conflictul între două idei, ci între două temperamente… Tu ai vrea să distrugi tot, fiindcă ai voluptatea să loveşti brutal, să ofensezi… Nihilism, curat! Eu cred că întâi trebuie să ţinem seamă că există o realitate, pe care n-o poţi suprima decât treptat, modificând-o…</p>
                  <p rend="justify">— Adică, iar compromisuri? Mai lasă tu, mai las eu, până ce, din tocmeală în tocmeală, ne întoarcem de undeam plecat! Îmi pare rău, Comşa, dar trebuie să constat că începi şi tu să devii un moftangiu!</p>
                  <p rend="justify">Vasile Mogrea îşi îmblânzi constatarea severă, bătând prietenul pe umăr:</p>
                  <p rend="justify">— Glumesc, Comşa! Dar mă tem că experienţa ta are să-ţi aducă numai deziluzii… Oamenii, când se adună mai mulţi, devin turmă. Nu se mai pot conduce decât după legile psihologiei colective. Personalitatea îţi dispare, se nivelează, şi tu ştii că nivelare nu există decât în mediocritate. Tu speri că miracolul are să-l săvârşească un partid? Dar partidul acesta al vostru, parodia voastră de partid e o adunătură de ambiţii, de vanităţi, de interese şi de o sumă de mofturi! Are să conducă nu cel mai tare, ci cel mai viclean şi mai tenace! Un partid vrea să guverneze. Şi când vrei să guvernezi fără revoluţie, fără să pui mâna pe toroipan, începi printr-un compromis. O capitulare azi, mâine alta… De altfel, ce să mai vorbim degeaba? Mâine o să-ţi vedem menajeria!</p>
                  <p rend="justify">Îi prinse braţul.</p>
                  <p rend="justify">Partidul României mari care vrea să devină România nouă vestise, pentru a doua zi o mare întrunire publică. Afişe albe, tăiate în diagonală de o bandă tricoloră, chemau pe toate zidurile Capitalei cetăţenii la cea dintâi manifestaţie care pregătea alegerile. Se anunţau vorbitori din pământurile eliberate. Trenurile descărcau de două zile, în Gara de Nord, delegaţi din provincie. Ţărani în porturi simple şi albe; foşti ofiţeri demobilizaţi; invalizi sprijiniţi în cârje şi cu mânecile goale; mult tineret cărturăresc; popi şi învăţători, strecurându-se intimidaţi, cu legături pestriţe şi geamantane jerpelite, printre automobilele dezlănţuite pe Calea Griviţei spre miezul Bucureştilor.</p>
                  <p rend="justify">Guvernul nu putuse împiedica revărsarea aceasta. Unul din guvernele de scurtă durată, perindate de doi ani, de la întoarcerea trupelor în Bucureşti.</p>
                  <p rend="justify">— Priveşte, dragă Mogrea, mulţimea aceasta proaspătă, cu care n-am fost deprinşi încă! vorbi Radu Comşa, neputându-şi stăpâni agitarea lăuntrică şi uitând că el fusese acela care-şi rugase prietenul să schimbe discuţia. Cum o poţi compara cu bandele de canalii, cu care ne-au obişnuit întrunirile politice, de câte ori opoziţia vrea să răstoarne guvernul? Este ceva nou! Există în aer…</p>
                  <p rend="justify">— Moft! Să lăsăm! De doi ani ne pierdem vremea să ne convingem unul pe altul…</p>
                  <p rend="justify">Într-adevăr, de doi ani discuţia se încingea între dânşii, până la cuvinte grele. Se despărţeau furioşi, ca a doua zi să se caute cu nerăbdare, ca s-o înceapă din nou.</p>
                  <p rend="justify">Lui Radu Comşa nu-i mai rămăsese decât acest tovarăş. Întâmplarea, în care văzuse un senin ascuns al destinului, făcuse ca în iarna când s-a întors din Moldova să-şi găsească aproape toate amintirile fostei lui existenţe dinaintea războiului, risipite.</p>
                  <p rend="justify">Proprietarul casei murise, moştenitorii împărţiseră şi vânduseră; mobila şi cărţile din cele două camere ale lui fuseseră înfundate într-o şură, de unde fiecare furase ce-i căzuse la îndemână. N-avea pe cine chema la răspundere. Astfel, se părăduise tot ce putea să-i amintească cealaltă viaţă; era mai liber, totul fusese şters, ca să-şi poată reconstitui viaţa cea nouă, pe teren curăţat. Şi locuia acum într-o casă mărginaşă, cu odăile întunecoase şi respingătoare, cum se cuvenea unei existenţe de abnegaţie şi de renunţare.</p>
                  <p rend="justify">Totul era şters, tot.</p>
                  <p rend="justify">Şi-a dat seama în ziua când s-a întâlnit faţă în faţă cu Luminiţa, la braţ cu bărbatul ei, la ieşirea unui restaurant.</p>
                  <p rend="justify">Nici o tresărire.</p>
                  <p rend="justify">Se afla ca şi acum, împreună cu Vasile Mogrea.</p>
                  <p rend="justify">El n-a întors capul, dar Vasile Mogrea nu l-a cruţat în ziua aceea. Îl cunoştea pe celălalt. Din şcoală îl cunoştea, şi apoi din facultate. Şi ca să-i răscolească bine sufletul, până la sânge, aşa ca vindecarea să-i fie mai întreagă, n-a contenit să-l zugrăvească pe celălalt, ca să înţeleagă deplin Radu Comşa cu cine a fost schimbat.</p>
                  <p rend="justify">— Ce satisfacţie, dragă Radule! îşi frecase mâinile păroase cu o bucurie barbară. Să fi căutat Alexandru Vardaru în toată ţara românească, aşa Românie mare şi lată cum e acum, n-ar fi putut găsi altă mediocritate mai perfectă! Premiantul întâi la toate: zece la teză, zece la oral! Destul să-ţi spun atât, ca să înţelegi calitatea omului. Dobă de carte, fără un dram de personalitate. Corect, pantaloni pe dungă, dicţiune, bună creştere, toate mofturile! Un tenor în viaţă. N-are să supere niciodată pe nimeni. Sunt sigur că nici nu ştie să înjure! N-are nici o părere personală, e de părerea ultimei cărţi citite. Admirabilă plămadă între degetele lui Alexandru Vardaru! Are să-l mozolească aşa cum vrea el… Îi întrevăd un viitor strălucit: carieră politică, universitate, mai ştiu eu ce… Şi uitam să-ţi spun că, pe deasupra tuturor, se mai numeşte şi Radu. Radu Şerban! Aşa încât domnişoarei Vardaru i-a fost, desigur uşor să se deprindă cu această substituire de persoană, de vreme ce i-a rămas măcar jumătate din numele tău. Nişte putori, femeile! Mamă, sau soră, sau nevastă, sau logodnică, totuna! Fă-ţi cruce! Ai scăpat de mare primejdie…</p>
                  <p rend="justify">Radu Comşa s-a deprins acum şi cu acest gând. S-a deprins cu atâtea câte-i păreau altădată ciudate şi condamnabile!</p>
                  <p rend="justify">Curios! Cum păşeşte pe aceleaşi străzi şi nu se mai regăseşte; întâlneşte aceiaşi oameni şi parcă nu i-a cunoscut niciodată!</p>
                  <p rend="justify">Găseşte o plăcere să petreacă ceasuri întregi în casa lui Vasile Mogrea, într-o încăpere scundă, întotdeauna cu mi-ros de mâncare, în murdărie şi dezordine, care i s-ar fi părut altădată de cea mai dezgustătoare trivialitate. Fetiţa lui Mogrea îşi şterge pe pantalonii lui degetele pline de dulceaţă. Amalia, nevasta lui Mogrea, duruie la maşina de cusut, încât trebuie să răcnească din răsputeri cuvintele, când vorbesc. Păşeşte peste ziare aruncate, cărţi deschise şi pline de sosuri, pe colţurile mesei sunt farfurii cu resturi de mâncare sleite; totul arată sărăcie lipsită de decenţă şi el se simte bine acolo, se întoarce irezistibil atras.</p>
                  <p rend="justify">În faţa Teatrului Naţional, Radu Comşa se despărţi, luând seama că e în întârziere.</p>
                  <p rend="justify">Fixase întâlnire cu delegaţia organizaţiei din Iaşi, unde centrul îi hotărâse o candidatură, deocamdată de încercare, şi cum spunea Mogrea, rânjind: „de-un moft!”.</p>
                  <p rend="justify">De la hotel însă, delegaţia se risipise. Toţi porniseră nerăbdători să hoinărească prin Capitală, să caşte gura la vitrine, să facă târguieli pentru neveste şi să se întâlnească în localurile de aperitive cu alţi factori politici, din alte judeţe.</p>
                  <p rend="justify">Îl întâmpină numai un domn roşcat, cu mutră vicleană de vulpe, familiar şi vulgar, exprimându-se în dialect arhimoldovenesc:</p>
                  <p rend="justify">— Ţi-am recunoscut după sămnu din obraz. Ţi-o spun fără intenţii de supărări, puiule! Aista-i un capital elec-toral cari nu trebui neglijat… Ai fost un viteaz pe front! Alegătoru-i bini să o ştie şi cu atâta mai bine, dacă ari do-vadî scrişi pi faţî! Aiasta rămâni lucru di preţ, măcar pen-tru o bucăţi di vremi. Nu uita că, îndată după întruniri, mâni, plecăm! Să nu scapi din videri, puiule, echipamentu di campanie! Manta di ploaie, galoşi şi cortel. Avem să umblăm pi undi ş-o înţărcat dracu copchiii… Acolo, să ştii di la mini, drăguţă, că n-avem trotuar ca pi Calea Victoriei!</p>
                  <p rend="justify">Domnul Lică Cartojan îşi ceru iertare, după aceste binevoitoare sfaturi, că trebuie să plece după prieteni, în explorarea magazinelor de noutăţi, după cum cerea lungul pomelnic, împăturit în buzunarul vestei.</p>
                  <p rend="justify">— Dacă m-aş potrivi nevestii, ar trebui şi cumpăr tat târgu, puiule, tat târgu!</p>
                  <p rend="justify">Se depărtă, înarmat subsuoară cu umbrela uriaşă, de care era inseparabil, chiar când umbla pe unde nu şi-a înţărcat dracul copiii.</p>
                  <p rend="justify">Radu Comşa îl privi din urmă, cu acreală.</p>
                  <p rend="justify">Ciudate tovărăşii îi impunea partidul grandioaselor reforme. Cu individul acesta, nu îşi simţea prin nimic, nici o apropiere. Iar familiaritatea lipicioasă: „Puiule!” îl indispunea, ca tonul prietenos al chelnerilor de la birturile de periferie.</p>
                  <p rend="justify">Totuşi, se îndreptă spre casă, să-şi pregătească bagajele pentru a doua zi, şi, bineînţeles, manta, galoşi şi cortel.</p>
                  <p rend="justify">După un ceas, când fu îndărăt în Calea Victoriei, se văzu silit să recunoască umil că toată dreptatea fusese de partea domnului Lică Cartojan.</p>
                  <p rend="justify">Nori păcurii se ridicaseră deasupra Capitalei.</p>
                  <p rend="justify">Ploaia repede şi neprevăzută, de primăvară, se dezlăn-ţuia în cataracte, cu cele dintâi bubuituri de tunete şi cele dintâi fulgere ale echinocţiului. Iar el îşi lăsase umbrela, galoşii şi pardesiul de ploaie, gata de drum, pe divanul de la uşă, ca să se prelingă acum pe lângă pereţi, ferindu-se de şuroiala de pe acoperişuri!</p>
                  <p rend="justify">La „Café de la Paix”, prin geamul aburit, i se păru că zărise la o masă pe căpitanul Pleşea, rezemat într-un colţ, privind potopul de afară.</p>
                  <p rend="justify">Se întoarse din drum.</p>
                  <p rend="justify">Nu fusese o părere. Nu-l mai întâlnise de pe front şi se îndreptă spre fostul camarad, cu un elan aproape frăţesc.</p>
                  <p rend="justify">Tata Pleşea îi întinse mâna fără să arate nici surprindere, nici bucurie. Radu Comşa observă pe umeri trese proaspete de maior.</p>
                  <p rend="justify">— În sfârşit, iată împlinit visul dumitale! rosti, trăgând un scaun alături. Exact cum îl imaginai: o masă la fereastră de cafenea, afară plouă; nu lipseşte nici pachetul de ţi-gări şi nici cafeaua… Ce spuneai dumneata că nu o să ne mai vedem niciodată?</p>
                  <p rend="justify">— Aceasta e cafea şi acestea sunt ţigări? se tângui tata Pleşea, cu amară scârbă pentru astfel de vremuri. Te-aş ruga să guşti din amândouă, ca să-mi dai dreptate. Ce-a fost nu se mai întoarce!</p>
                  <p rend="justify">Maiorul Pleşea se plecă peste masă, ştergând cu dosul mâinii ceaţa de pe sticlă, ca să-i rămână privirea liberă, în strada unde nu se aprinseseră încă becurile şi luminau nu-mai vitrinele şi farurile automobilelor.</p>
                  <p rend="justify">Trecătorii se încrucişau zgribuliţi, surprinşi de ploaie în haine subţiri.</p>
                  <p rend="justify">Un băiat cu ziare, cu şapca pe ochi, traversa printre trăsuri şi maşini, gheboşat, cu teancul de foi subsuoară, cu mâinile înfundate în buzunările pantalonilor. Maiorul Pleşea, cu uniforma ponosită, pe care străluceau noi numai tresele, avea înfăţişarea tristă şi timidă a săracilor intraţi într-un local prea luminos.</p>
                  <p rend="justify">— Decât atâta lumină – arătă şiragul de becuri şi candelabre – s-ar îngriji mai bine să servească o cafea mai omenească! Ştii a ce miroase cafeaua aceasta, Comşa? A ghindă prăjită. E întâia oară când beau ghindă prăjită… Mai rău ca pe vremea războiului!</p>
                  <p rend="justify">Pe masă, ceaşca era numai începută şi lăsată la o parte, rece.</p>
                  <p rend="justify">— Ci mai spune şi altceva, domnule maior! îl îndemnă Comşa, privindu-i cu prietenie mustăţile cărunte şi ochii de om ignorant şi bun, cuprins de înduioşare pentru amintirile vechi dintre dânşii. Unde eşti acum? Ce faci?</p>
                  <p rend="justify">— Fac ce facem toţi, Comşa! Fiindcă n-am avut norocul să murim ca Ionescu sau Ghenea, colo, sus, la cotele pe care le ştii, ne chinuim să trăim. Ne întoarcem tunicile pe dos. Bem cafea de năut şi fumăm ţigări umplute cu sfori, cu paie, cu păr şi alte produse pe care se vede că a pus România Mare monopol… Îţi aminteşti colecţia mea de ţigări?</p>
                  <p rend="justify">— Cum nu, domnule maior? Era doar celebră în tot sectorul! zâmbi Radu Comşa la amintirea cutiei în care tata Pleşea colecţionase câte un exemplar din cele mai rare produse ale manufacturilor de tutun, aliate şi inamice.</p>
                  <p rend="justify">— Mi-a furat-o, Comşa! Închipuieşte-ţi că mi-a furaţ-o! anunţă cu dezolare maiorul. Soldatul, servitoarele din casele pe unde am fost încartiruiţi, ştiu eu? Pe cine să bănuiesc? Nu mai auzi decât de fraude şi de depozite arse. S-a ticăloşit lumea! Nu ştii în cine să mai ai încredere! Într-o zi, desfac cutia, o păstram în fundul lăzii, într-un antreu. Zic: „Ia să vedem ce mai fac ţigările mele, sireacele, să nu dea umezeala peste ele.” Când colo, în cutie nici urmă de ţigări. Să-mi vie ameţeală! Un pachet de ziare, mototolit. Şi eu, care nu mă înduram să mă ating de una! Mă mulţumeam să le miros. Mai bine pierdeam leafa pe trei luni…</p>
                  <p rend="justify">Radu Comşa îşi dădu toate silinţele să pară foarte mâhnit de această neconsolabilă pierdere. Dar, fără voie, făcea în vremea aceasta o neplăcută comparaţie între maiorul acesta cu manii ridicole, cu uniformă sărăcăcioasă şi cu înfăţişare abrutizată, şi între tata Pleşea cel de pe front, brav cu simplitate, sub aripa căruia se adunau cu toţii ca să ca-pete îndată siguranţa şi sănătatea sufletească.</p>
                  <p rend="justify">— Întrebam, domnule maior, unde se mai află regimentul? Ce face colonelul nostru Una-la-mână?</p>
                  <p rend="justify">— Colonelul ne-a lăsat… L-au înaintat şi ne-au trimis un muţunachi de şcoală nouă. Un reformator. Înainte de a pleca, în ultima luptă, a mai căpătat o rană… Acolo s-a pierdut şi Cernegură. Bogdan Cernegură, de la întâia, prietenul lui Ghenea… Mort? Prizonier? Mort în prizonierat? Cine să ştie? Cine le mai ţine acum răbojul? Mai bine de dânşii. Au crezut într-o Românie Mare care era frumoasă şi scum-pă fiindcă aşa o vedeam din România mică de-atunci… Iar eu cu batalionul am ajuns la Târgul-Babei! Ai auzit vreodată de Târgul-Babei? Te întreb, fiindcă acum e ţara atât de mare, încât nu ne-o mai cunoaştem. Dacă n-ai auzit, te-aş invita însă să pofteşti pe la noi, la Târgul-Babei! Când plouă, trebuie să opreşti o birjă, ca să te treacă de pe un trotuar pe altul. Altfel, înoţi până la glezne! Şi imaginează-ţi, Comşa, dacă ai mai auzit vreodată aceasta! Târg fără o cafenea! Scârbos!</p>
                  <p rend="justify">Încearcă să aprindă o ţigară. Ţigara era umedă şi tare, nu scotea fum. O aruncă, scuipând cu dispreţ:</p>
                  <p rend="justify">— Scârbos!</p>
                  <p rend="justify">Epitetul se adresa în aceeaşi măsură târgurilor fără cafenea, ca şi ţigărilor incombustibile, pe care le punea în comerţ Regia Monopolurilor din România Mare.</p>
                  <p rend="justify">Pe urmă, tala Pleşea întrebă, cu mare interes:</p>
                  <p rend="justify">— Cunoşti Ardealul?</p>
                  <p rend="justify">— Putin! făcu Radu Comşa un semn vag cu mâna.</p>
                  <p rend="justify">— Te întreb, fiindcă am auzit că în Ardeal sunt nişte cafenele, Comşa, nişte cafenele! Cum n-am avut noi, nici în Bucureşti, în vremurile bune… Dacă nu ne trimite în Ardeal până la anul, când ies la pensie, n-am să mai am parte să le văd. Toată lumea spune că ai ce vedea în Ardeal! Am vrut să-mi cer şi eu un concediu să aflu ce e cu acest Ardeal pentru care am stat doi ani în bordeie şi şanţuri. Pe urmă m-au speriat băieţii că e restaurantul scump, că nu găseşti camere la hoteluri… Am renunţat!</p>
                  <p rend="justify">Maiorul Pleşea se opri, fiindcă nu mai avea ce spune. Aci se opreau toate preocupările şi tot orizontul conversa-ţiei sale.</p>
                  <p rend="justify">Nu mai avea ce spune nici Comşa. Simţi o părere de rău că şi-a întâlnit fostul comandant. Că a intrat, când l-a văzut pe fereastră. Ar fi păstrat pentru totdeauna altfel de amin-tire; numai aceea de „acolo”.</p>
                  <p rend="justify">Atinse distrat cu mâna un pachet de pe masa de marmură.</p>
                  <p rend="justify">Obrazul maiorului Pleşea se lumină:</p>
                  <p rend="justify">— A! Să-ţi arăt ce-am cumpărat, dragă Comşa! Îmi pare bine că poţi să-ţi dai şi tu o părere… Eşti poate mai pricepător în muzică decât mine… Douăsprezece plăci! Am un patefon, am uitat să-ţi spun… O ocazie! Şi mi-am zis: ia să nu trec eu pe la Bucureşti fără să nu mă aprovizionez. M-am privat de altele, dar am ales în schimb nişte plăci!</p>
                  <p rend="justify">Cu nerăbdare de copil care arată celorlalţi darurile, desfăcu plicurile cu discuri şi le trecu pe rând lui Comşa, citindu-i cu ortografie proprie:</p>
                  <p rend="justify">—  Ignace jan Paderewski, Nocturne en şi bemol, Op. şaisprezece. No. Patru. Grozav, Paderevski, Comşa! In the Heart Hawai… Citeşte tu! My Honolulu Dream Girl. Şi Trovatorul, Comşa, Trovatorele!</p>
                  <p rend="justify">Împachetă minuţios plăcile. Legă sfoara.</p>
                  <p rend="justify">Radu Comşa se simţea jenat de privirile vecinilor, amuzaţi de acest ofiţer care-şi arată marfa ca un voiajor al unei fabrici de gramofoane.</p>
                  <p rend="justify">Dar maiorul nu luă seama la aceasta; puţin îi păsa de ce pot gândi şi spune necunoscuţii din jurul lui, nişte civili.</p>
                  <p rend="justify">Era stăpânit acum de singura bucurie adevărată pe care i-o îngăduiau aceste vremuri generoase numai în decepţii:</p>
                  <p rend="justify">— Aceasta, pot spune, dragă Comşa, că mi-a rămas singura mulţumire! Mă întorc la jerpeliţii mei concetăţeni din Târgul-Babei! După ce mi-am terminat serviciul, mă pun la papuci, aşez ibricul de cafea la spirt şi dau drumul… Atunci doar mai uit, şi spun că tot mai e bună la ceva România Mare!</p>
                  <p rend="justify">Privi din nou, pe geam, curgerea ploii. Necurmata goană a trecătorilor. Jocul luminilor în oglinzile lichide.</p>
                  <p rend="justify">Întrebă cu indiferenţă, fără să întoarcă ochii, aşa, de mântuială:</p>
                  <p rend="justify">— Şi tu ce faci pe aici? Ai vreo slujbă, ceva?</p>
                  <p rend="justify">— Avocatură…</p>
                  <p rend="justify">— Aşa, că bine zici! Uitasem… Atunci trebuie s-o duci bine! Aud că avocatura rentează… Toţi fac afaceri, toţi au procese. Te-ai însurat?</p>
                  <p rend="justify">Radu Comşa îşi aminti deodată că e grăbit şi se ridică.</p>
                  <p rend="justify">— Mi-a făcut mare plăcere că te-am văzut, tată Pleşea!</p>
                  <p rend="justify">— Şi mie… La revedere!</p>
                  <p rend="justify">Minţeau amândoi.</p>
                  <p rend="justify">Unul plecă dezamăgit. Celălalt rămase să privească, lângă pachetul cu discuri şi cafea de ghindă prăjită, ploaia din stradă, care nici aicea nu merita să fie comparată cu ploile dinainte de război.</p>
                  <p rend="justify">A doua zi, seara, după întrunire, Radu Comşa de-abia îşi găsi loc în trenul de Moldova, ticsit de prietenii domnului Lică Cartojan.</p>
                  <p rend="justify">Toţi îşi schimbară peste capete ediţiile gazetelor cu fulminantele discursuri. Toţi îşi arătau o bucurie zgomotoasă şi nestăpânită. Manifestaţia întrecuse toate aşteptările. Acum erau siguri că „ceva” trebuie să se schimbe în ţară. Fiecare cuvântare se încheiase în urale. Tulburătorii, anga-jaţi de poliţie, fuseseră îndată reduşi la tăcere.</p>
                  <p rend="justify">Iar domnul Lică Cartojan, înconjurat de o gardă sigură şi credincioasă, desfăşura un aprig plan de campanie.</p>
                  <p rend="justify">— Pot zâci, dragii mii, cî i-am răpus! Alegirea de-acu îi numa în formî… Ai noştri, pi toată linia! Chestia ce gre i doarî şi nu s-amestici centru. Aiasta li-am spus-o! Acum şi văd dac-au înţăles-o… Dumnealor să ţinî cuvântări, cât mai tari, ca s-ajungî şi la urechia lui vodî, o daţi pentru totdeauna. Dar atâta! Despri rest, să ni laşi pi noi, că ni cunoaştem meşteşugu şi oamenii mai bine! Fiindcă drept şi vî spun, teoriile dumnealor în materie de alegeri, nu mi-or pre plăcut… Că şi nu întărâtăm lumea! Că şi nu făgăduieşti dicât ceia ce ştim cî şi poati faci şi aşa mai diparti! Ci sunt fleacurile aieşti, mânjilor? Apoi, dacă nu zgândări oleacă rana alegătorului unde-l doari, digeaba ne mai prezintăm la alegeri! Lupţi nu şi poate da cu mânile în buzunar şi nici nu poţi faci scrob fărî şi spargi ouî! Noi om lupta cum ştim şi noi şi cum am învăţat di douăzeci di ani, di când facim politicî… Pi urmă, când om câştiga victoria, să poftească dumnealor şi să spunî că nu li-o plăcut că am câştigat-o… Cred că eşti di aceeaşi păreri cu mine, domnule Comşa!</p>
                  <p rend="justify">Radu Comşa nu se încumetă să fie de altă părere, cel puţin deocamdată. Dar ghemuindu-se printre pachetele care umpleau compartimentul, îşi făgădui ca în campania alegerilor să lupte cu alte arme decât cele vechi, ruginite şi înveninate, ale domnului Cartojan.</p>
                  <p rend="justify">Alegătorul va înţelege îndată că binele îi poate veni şi cu alt preţ; nu al minciunilor şi silniciilor.</p>
                  <p rend="justify">Până la Iaşi, aţipi şi se trezi cu intermitenţă. La fiecare staţie capitală de judeţ, trenul se deşerta de grupuri care se despărţeau schimbându-şi urări de izbândă şi dându-şi întâlnire, peste o lună, în Dealul Mitropoliei.</p>
                  <p rend="justify">Se aflau printre dânşii şi mulţi oameni tăcuţi, cu hotărâri neclintite în ochi.</p>
                  <p rend="justify">Lui Radu Comşa îi plăcea să şi-i închipuie risipindu-se în câmpurile acestui început de primăvară, mergând să arunce sămânţa cea nouă a vremii. Şi îi iubi, regretând că a lăsat tot timpul să domine în vagon numai glasul piţigăiat al domnului Lică Cartojan, cel cu mutră ascuţită şi vicleană de vulpe, fără ca el să arate, cu tărie, cum lucrurile ar putea decurge altfel.</p>
                  <p rend="justify">Domnul Cartojan părea a nu bănui nimic din aceste dezaprobări mute.</p>
                  <p rend="justify">Dimpotrivă, îi arătă toată bunăvoinţa.</p>
                  <p rend="justify">La Iaşi, îl conduse de la gară la hotel, poruncind portarului să dea camera cea mai bună pentru viitorul domn deputat. Portarul se execută, nu de hatârul viitorului domn deputat, dar fiindcă domnul Lică Cartojan era un personaj bine cunoscut, a cărui bunăvoie preţuia mai mult decât cel mai generos bacşiş.</p>
                  <p rend="justify">— Va să zicî ni-am înţăles, puiule! Mâni dimineaţă şi fii gata. Trecim să te luăm… Ziua de azî tot îi pierdută! Ti hodineşti oleacî. Ti speli şi ti ferchezuieşti, iară daci ai poftî şi dai ochi cu băieţii la club, treci pi acolo… Tot şi fixeazî lista definitivă. La revederi!</p>
                  <p rend="justify">Radu Comşa încercă să doarmă. Nu izbuti.</p>
                  <p rend="justify">Urmă sfatul domnului Lică Cartojan, coborî, colindă străzile cunoscute din anii de liceu, când, bursier, scăpa duminicile de la Internat; cunoscute încă mai viu şi dureros din timpul refugiului.</p>
                  <p rend="justify">Trecu prin faţa casei unde a stat. Nici o schimbare. Liliecii negri şi uzi de ploaie. Prin faţa casei unde Ralu şi Cora Vardaru privegheau credincioase amintirea lui Mihai. Livada boierească părea pustie. Ferestrele casei, cu storuri groase, astupând lumina. Poarta de fier ruginită, legată cu lanţ şi încuiată cu lacătul.</p>
                  <p rend="justify">Oraşul era trist. Încruntat. S-ar fi spus că nu-l atinge dezmorţirea primăverii.</p>
                  <p rend="justify">Îi păru mai sărac, golit de frământarea fără de care nu şi-l putuse închipui. Oamenii păşeau, somnolent şi indiferenţi, în ploaie. Peste tot străzi desfundate, casele cu împrejmuiri strâmbe, grădini inundate de ploaie, cu pomi bătrâni şi părăsiţi.</p>
                  <p rend="justify">Nu descoperi nici un cunoscut. La club, mâinile se întinseră cu răceală.</p>
                  <p rend="justify">Era un oaspe nepoftit, trimis de la centru. Nimeni nu-i cunoştea numele, nu auzise de nici o ispravă care să îndreptăţească pretenţia de a răpi dreptul unui localnic. Semnul din obraz indispunea privirile. Când se alcătui lista, cu înţelegere tacită, îl înscriseră undeva pe la coadă, şi toţi s-au strecurat din jurul său.</p>
                  <p rend="justify">Radu Comşa înţelese astfel câtă nevoie avea de buna prietenie a domnului Lică Cartojan şi cât de folositoare îi era încă experienţa sa încercată: „Eu sunt vulpi bătrâni, puiule!”</p>
                  <p rend="justify">De aceea, a doua zi dimineaţă, când domnul Lică Cartojan bătu la uşă, îi ieşi în cale cu un început de simpatie, de care îi fu silă şi pe care, totuşi, nu o putea birui.</p>
                  <p rend="justify">— Haide, puiule! Armele şi muniţiunile, cî plecam la lupţi pi viaţi şi pi moarti!</p>
                  <p rend="justify">Armele şi muniţiunile, adică: umbrela şi galoşii.</p>
                  <p rend="justify">Domnul Lică Cartojan, cu pălăria în cap, păşi prin cameră inspectând, din vechiul obicei de fost poliţai, tariful bătut în uşă. Dădu din cap cu dezaprobare la diferitele adaosuri pentru lumină, încălzit, serviciu, taxă comunală şi taxă de lux.</p>
                  <p rend="justify">Pe urmă, ca şi cum şi-ar fi amintit o chestie de mică însemnătate, se opri înaintea lui Comşa şi îi puse amândouă mâinile pe umeri:</p>
                  <p rend="justify">— Îţi spun drept că-mi pari tari rău, drăguţi, di celi ci s-o întâmplat!</p>
                  <p rend="justify">— Ce anume? întrebă Radu Comşa, cu o nedumerire măcar pe jumătate prefăcută.</p>
                  <p rend="justify">— Ei, ci? Înţelegi bini ci vreau şi spun, şi apreţuiesc delicateţa… Chestia di ieri, mă rog, la fixarea candidaturi-lor! Ţi-au lucrat… Aista-i cuvântul cel adivarat! Ţi-au lucrat şi-mi pari rău! Nu m-aşteptam! Şi îţi spun drept, am şi eu partea me di vinî… Fiindcă am lipsit! Dacă eram eu, altfel mergeau lucrurile… Numa dracu m-o pus să mă duc la vie! Acu, chestia-i şi reparăm! Să lucrăm din răspu-teri şi ai să vezi cî mergi lista întreagî… N-ai idei ci rău îmi pari!</p>
                  <p rend="justify">Radu Comşa fu nevoit să-l consoleze el. De altfel nu lupta oare pentru principii, pentru partid? Scaunul de deputat îi era, aşadar, indiferent.</p>
                  <p rend="justify">Nici nu-l ceruse, nici nu-l aştepta.</p>
                  <p rend="justify">— Tocmai, puiule! Ceie ci spun eu… Aista-i partid nou. Nu-i partid di pricopsali! Îmi pari bini cî ne înţălegim, şi-ţi spun drept cî ieram sigur cî avem să ne înţălegim!</p>
                  <p rend="justify">Adevărul era că domnul Lică Cartojan nu se aflase străin de „lucrătura” de la club.</p>
                  <p rend="justify">Lipsise, tocmai fiindcă aceasta lipsă îi uşura orice eventuală explicaţie cu centrul, de unde primise cadou acest candidat fără noroc. Îl cântărise pe Radu Comşa de la primele cuvinte şi înţelesese că era inofensiv: „Îl cumpăr, măi mânjilor, cu două părăli”, după cum declarase în timpul serii la club, când venise, după plecarea lui Comşa, să sărbătorească fixarea candidaturilor, cu a sa printre numele de frunte.</p>
                  <p rend="justify">Acum rămânea doar grija să salveze aparenţele şi să-l utilizeze la alergătura prin sate, muncă obositoare şi cu pierdere de vreme, de unde cei mai mulţi dădeau bir cu fugiţii.</p>
                  <p rend="justify">— Drăguţi, şi ni cam grăbim! Asteaptî băieţii afarî… Suntem numai băieţi buni, aleşi pi sprinceanî. Mergem cu trăsura! Prin satili pi unde avem noi di umblat, automobilul nu-l scoţi nici cu patru părechi de boi…</p>
                  <p rend="justify">Radu Comşa descinsese, prevăzut cu arme şi muniţiuni: adică manta de ploaie, galoşi şi umbrelă.</p>
                  <p rend="justify">În două trăsuri antediluviene, se afla încărcată toată garda din sectorul domnului Lică Cartojan. Îşi strânseră mâinile, foarte încântaţi de cunoştinţă, şi doi se înghesuiră să-i facă loc între dânşii.</p>
                  <p rend="justify">— Eu zic să oprim puţin la barieră, la Avram Bucluc, să luăm o gustare! propuse cel mai voluminos dintre cei şase electori, un uriaş care abia încăpea în trăsură şi fusese nevoit să se prăvale într-o râlă, sub coşul de piele.</p>
                  <p rend="justify">— Ci dracu, bre, aşa de dimineaţî? se împotrivi moale domnul Cartojan. Nici nu ni-am urnit încî din târg!</p>
                  <p rend="justify">Discuţia se încinse aprinsă, părerile fiind controversate dacă e oportun ori nu un mic popas la Avram Bucluc.</p>
                  <p rend="justify">Birui majoritatea; deci, trăsurile se opriră la barieră.</p>
                  <p rend="justify">Avram Bucluc, care-şi cunoştea oamenii, scoase din pivniţă un clondir respectabil de tămâios; servi mai întâi două rânduri de rachiuri cumplite, tăie felii subţiri de pastramă usturoiată, puse să frigă o serie de fleici. Toată trupa se însufleţi de porniri eroice.</p>
                  <p rend="justify">Radu Comşa avu prilej să-şi cunoască mai de aproape tovarăşii. După cele două rachiuri înghiţite în silă, numai ca să nu apară năzuros şi cu opinii separate, simţi oarecare căldură în vine şi îşi spuse că începe să coboare la nivelul celorlalţi.</p>
                  <p rend="justify">Domnul Avram Bucluc, o dată cu bateria primenită, strecură şi vestea că înainte au mai trecut două trăsuri, cu oamenii lui cuconu Costică, şeful de sector al celui mai primejdios dintre partidele adverse.</p>
                  <p rend="justify">— Li călcăm pi urmî! se bucură Lică Cartojan. Cu atâta mai bini! Găsim oameni înfierbântaţi şi avem ocazia şi ştim ci procopsalî le-o făgăduit el, ca să ştim cât să făgăduim noi mai mult, la licitaţie!</p>
                  <p rend="justify">Fleicile au fost, după părerea unanimă, divine. Cu puteri însutite, toţi urcară în trăsură şi caii se opintiră în ştreanguri, pe drumul desfundat de ploile primăverii.</p>
                  <p rend="justify">Tovarăşii lui Radu Comşa, cu pofta de vorbă deschisă de băutură, începură să istorisească întâmplări pline de interes, în legătură cu tactica şi strategia electorală.</p>
                  <p rend="justify">— Eu unul, povesti cel gros şi mâncău, n-am văzut una mai cu moţ decât cea de acum doi ani! O născocise farfaraua de Naie Băluşanu şi n-a dat greş, în tot judeţul! Pot spune că numai Nae Băluşanu a salvat atunci situaţia partidului din judeţ. Lică Cartojan, din cealaltă trăsură, ar putea să ne mărturisească el singur câtă fiere i-au adus alegerile acelea, acum doi ani, că era atunci împotriva noastră şi se arăta sigur de reuşită, cum era sigur de ce are în buzunar… Ştiţi care a fost atunci toată giugărica? Semplu, ca oul lui Columb! Dă el, dinadins, sfoară în ţară: „Măi, aflaţi că bandiţii lui Naie Băluşanu au născocit o drăcovenie nouă şi parşivă! Cică au făcut câte-un ochi cu sfredelul în bagdadie, deasupra fiecărei cabine de vot, unde are să stea unul la pândă din pod şi să presare cenuşă în capul celor care nu votează cu el, ca să-i cunoască dălcăuşii şi să-i înhaţe la ciomăgeală, ca să pomenească şi ţâţa pe care-au supt-o de la mamele lor!” Apoi, aduceţi-vă voi aminte cum a mers treaba strună… De ochi făcut cu sfredelul în bagdadie, nici pomeneală. De oameni la pândă, nici atâta… Dar care votase împotriva lui Naie Băluşanu şi se ştia cu musca pe căciulă, cum păşea pragul începea să se scuture pe cap şi se dădea singur de gol. Şi gata! Ajunge, dovada! Înşfacă-l, măi tată, şi moaie-i ciolanele, că de asta e votul secret şi garantat de Constituţie! N-o mers treaba strună? Spuneţi şi voi… Numai că patenta s-a răsuflat. Au aflat oamenii! Nu mai merge a doua oară! Trebuie născocit ceva nou. Şi, din păcate, n-avem în partid capul lui Naie Băluşanu. A rămas la liberali şi mă tem că a pregătit altă lovitură! Să luăm aminte, fraţilor!</p>
                  <p rend="justify">— Aţi auzit că era vorba să treacă la noi? vorbi omul pipernicit şi zgribulit, cu gulerul paltonului ridicat, care tot timpul istorisirii se muncise să-şi facă loc, de picioarele uriaşului, pe scăunaşul trăsurii. A vrut să treacă la noi şi s-a opus cuconu Jănică! Cică e om compromis. Parcă e vorba de compromis ori necompromis! Vorba e dacă ai ori n-ai cap de politică. Vă spun drept, cu asemenea oameni aş merge până în pânzele albe. Ţi-e mai mare dragul să porneşti cu el la drum. Ai nădejde! Găseşte el întotdeauna ceva să te scoată din nevoie…</p>
                  <p rend="justify">Cel gros mormăi aprobativ, răsucindu-şi butucii picioarelor.</p>
                  <p rend="justify">Radu Comşa se simţi dator să amintească tovarăşilor că se aflau împreună tocmai pentru a pune capăt acestor triste năravuri vechi, şi că partidul luase fiinţă din necesitatea acestei primeniri.</p>
                  <p rend="justify">— Cinste faţă de alegători! Aceasta să urmărim. Nu e nevoie de supralicitaţie şi de pehlivănii! Să nu minţim şi să nu întărâtăm imaginaţiile… Toţi simt că este nevoie de o schimbare. Şi noi înfăţişăm singurul partid care are să aducă această schimbare… De aceea vin la noi, fără să-i căutăm. Vin, fiindcă au credinţa că am rupt-o cu trecutul. Să nu-i înşelăm… Se pot face fapte mari. Ţara e bună, numai cei care au condus-o până acum au fost unii ticăloşi cu premeditare, alţii numai incapabili, ceilalţi lipsiţi de intuiţia istorică a momentului…</p>
                  <p rend="justify">— Dumneata ai vorbit alaltăieri la Dacia? întrebă, cu vădită intenţie de ironie, pipernicitul din faţa lui Comşa.</p>
                  <p rend="justify">— Nu! fu nevoit să recunoască Radu Comşa.</p>
                  <p rend="justify">Omul pipernicit râse cu satisfacţie, arătând un dinte lipsă printre ceilalţi, negri de tutun, şi trimiţând în obrazul lui Comşa o duhoare violentă de pastramă cu usturoi.</p>
                  <p rend="justify">Pe urmă, după ce-şi privi ceilalţi doi tovarăşi din trăsură, cu o clipire din ochi – „Lăsaţi, fraţilor, să-l operez eu!” – îşi lămuri rostul întrebării.</p>
                  <p rend="justify">— Rău ai făcut că n-ai vorbit la Dacia! Cele ce spui dumneata numai la Dacia se potrivesc. Discursuri, aşa ca să vorbim şi să aplaude lumea, să te ridice dălcăuşii în braţe şi să strige ura! La faţa locului, unde mergem noi, se mai schimbă lucrurile… Ţăranul n-are nevoie de istorii de acestea. Trebuie să ştii că războiul l-a făcut mai colţos… A învăţat să ceară şi să ştie ce să ceară! Pe el nu-l mai interesează chestii măreţe de prin discursuri, câte-n lună şi-n soare! Lui să-i vorbeşti despre lucruri pipăibile. Ce-l doare pe el! Adică jandarmul, notarul, pământul, birurile, prestaţia, o cooperativă, o bancă unde să găsească două-trei mii de lei cu camătă mai puţin deocheată. Aceasta îţi cere el! Să-i spui că ai de gând să rezolvi aceasta. S-a învăţat să ceară şi ştie să se tocmească! Dacă îi vorba să-i spui palavre, măcar să-i spui palavrele care-l interesează pe el… Sau dacă nu te lasă programul, sau dacă nu vrei să-ţi iei angajamente şi dacă îţi dă mâna, atunci strânge-i şurubul! Închide-l, sechestrează-l acasă, poartă-l pe drumuri, să te voteze de frică, dacă n-o face din dragoste. La noi, slavă Domnului, nu e cazul… Aici ai dumneata singura dreptate. Vin ei la noi, măcar că îi ţin ceilalţi, prinşi cu minciuna sau cu frica… Dar nu-i nevoie să ne înveţi dumneata ce trebuie să facem şi ce să vorbim alegătorului. Cunoaştem meşteşugul acesta de când am făcut ochi…</p>
                  <p rend="justify">Radu Comşa simţi un tiranic îndemn să oprească trăsura şi să coboare în ploaie. Ce căuta între oamenii aceştia? Unde erau toţi cei ce-şi luaseră hotărârile brave, de altădată? Cei din tranşee? Cei din bordeie? Cei din încăperea fumegândă din Păcurarii Iaşilor? Toţi lipseau, şi el se afla în asemenea tovărăşie. Atât de repede se împlineau profeţiile lui Vasile Mogrea?</p>
                  <p rend="justify">Gândea şi n-avea tărie să oprească şi să coboare.</p>
                  <p rend="justify">Rămase mai departe acolo unde se afla, sub burduful de piele unde bombănea ploaia, toropit de căldura animală şi dezgustătoare a celor doi vecini, între care era captiv: uriaşul pirotind de somn şi un individ smârcâind tot timpul pe nas şi scuipând printre dinţi, la fiecare trei minute, în noroiul drumului. De pe scăunaşul din faţă, pipernicitul îi arunca în nări duhoarea pastramei cu usturoi. Îşi înfipse cu îndărătnicie privirea în depărtările tăcute, împânzite de ploaie.</p>
                  <p rend="justify">Câmpurile erau posomorâte şi negre, cu petice rare de grâu înverzit.</p>
                  <p rend="justify">Într-un vârf de deal, trăsurile poposiră.</p>
                  <p rend="justify">Uriaşul scoase din buzunarul paltonului o sticlă plată de coniac.</p>
                  <p rend="justify">— Trage un gât şi hai să ne împăcăm! Asta înfierbântă! îl îndemnă şi pe Comşa, oferindu-i sticla, după ce-a şters gâtul cu podul palmei.</p>
                  <p rend="justify">Radu Comşa mulţumi şi refuză. Coborî în ploaie să se dezmorţească.</p>
                  <p rend="justify">De după un dâmb se apropia, cu cojocul întors, un moşneag care nu-şi lepădase căciula de iarnă. Cum venea, în pâcla fumurie a ploii, cu paşii măsuraţi şi rari, îi păru lui Radu Comşa că se apropie de undeva de departe, din peştera veacurilor. Acela era omul dintotdeauna al acestor locuri, crescut cu rădăcini vegetative, pe care nu le-a smuls niciuna din urgiile vremelnice. Ceştialalţi, el, tovarăşii lui de drum erau numai trecătorii de-o zi, musafirii nepoftiţi. Vin şi se duc!</p>
                  <p rend="justify">Moşneagul scoase căciula şi le ură ziua bună.</p>
                  <p rend="justify">Se opri să privească şi să cerceteze cine sunt şi unde merg, cu acea curiozitate liniştită a oamenilor simpli. Îl recunoscu pe domnul Lică Cartojan. Primi chiar o ţigară de la dânsul – şi oroare! – o hârtie de cinci lei, pentru un rachiu.</p>
                  <p rend="justify">Radu Comşa îl găsi lipsit de demnitate omenească, deşi cu o clipă înainte regretase că n-are la el o ţigară să-i dea şi nu pusese mâna în pungă, numai fiindcă îi fusese jenă de tovarăşi să nu mărească impresia de atât de stupid debutant în materie de propagandă electorală, după cum se dovedise.</p>
                  <p rend="justify">Moşneagul strânse ţigara cu îngrijire, s-o fumeze acasă, pe îndelete.</p>
                  <p rend="justify">Le pofti spor la „claca minciunii” şi porni înainte, spre iazul de sub deal. Unde i s-au rătăcit nişte „boale de gâţe”.</p>
                  <p rend="justify">— Recunoaşte, te rog, dumneata, domnule candidat, dacă la asemenea oameni trebuie să te prezinţi cu programe de reforme şi alte baliverne? întrebă cu răutăcioasă curiozitate pipernicitul cu răsuflarea usturoiată. Îi arde lui de libertăţile constituţionale, cum îi arde lui Ştiubei, acuma, de îngheţată de vanilie!</p>
                  <p rend="justify">Ştiubei, uriaşul cu sticla de coniac în sfârşit golită, protestă că este amestecat într-o chestiune de care se dezinteresează complet…</p>
                  <p rend="justify">— De ceea ce-mi arde acum, vă spun drept, ar fi o jumătate de metru de cârnat fript! Mi-a deschis coniacul acesta o poftă teribilă! Bine că nu mai avem decât trei sferturi de ceas până la crâşma lui Hascăl.</p>
                  <p rend="justify">Într-adevăr, distanţa era apreciată exact.</p>
                  <p rend="justify">Ştiubei cunoştea toate cârciumile din judeţ cu specialităţile respective şi se bucura din partea tuturor patronilor de o mare şi legitimă consideraţiune, cuvenită unui atât de excepţional şi activ consumator.</p>
                  <p rend="justify">La Hascăl, în marginea comunei, încăperea era plină de oameni strânşi de la treburile câmpului din pricina ploii. Toţi îl întâmpinară pe domnul Lică Cartojan ca pe o cunoştinţă veche. Iar domnul Lică Cartojan dovedi o memorie fenomenală a numelor, a necazurilor tuturor şi a unor imemorabile procese de loialitate sau de ingratitudine, de la alegerile precedente.</p>
                  <p rend="justify">Cunoştea numele fiecăruia, numărul copiilor, termenele de judecată, dorinţele şi durerile tăinuite. Ştia al cui cuvânt merită încredere şi care e vândut cu trup şi suflet partidelor adverse. Într-un sfert de oră, în odaia lipită cu lut pe jos, duhnind a fum de tutun prost şi a miros de suman plouat, vorbi cu fiecare în parte, tras într-un ungher, despre ceea ce ştia că îl doare, expeditiv şi misterios.</p>
                  <p rend="justify">Pe urmă, pecetlui pacturile cu câteva kilograme de vin, revenind la masa cu scândurile nevăpsite şi cu un şervet întins pe colţ, unde Ştiubei şi tovarăşii săi îşi puneau provizoriu stomacurile la cale.</p>
                  <p rend="justify">Radu Comşa se simţi inutil şi deplasat în această bucătărie şi ospătărie electorală, cu totul străine de gândul cu care plecase din Bucureşti.</p>
                  <p rend="justify">Domnul Lică Cartojan îmbucă hălci mari din cârnatul fript, vorbea cu gura plină, adresându-se, după cum îi venea în amintire, câte unuia dintre ţăranii de la masa din faţă. Apoi dădu câteva lămuriri, cu glas mai încet, lui Radu Comşa:</p>
                  <p rend="justify">— Aice, puiule, lucrurile merg pi roati! Îi am pi tati în mâni… Comuna-i lucrată di oamenii mii. Nu şi mişcî nimica fără ştirea me! Dincolo ari şi fii mai greu… Numa di nu m-a da di smintealî beţivu cela di Bâzdâgî!</p>
                  <p rend="justify">Îşi aminti de o îngrijorare care-l preocupa de astăzi dimineaţă şi se adresă ţăranilor de la masă:</p>
                  <p rend="justify">— Măi băieţi, da pi Bâzdâgî din Golăneşti l-aţi văzut azi cariva? O fi trecut cumva, di la târg, acasî?</p>
                  <p rend="justify">— Trecut, coane Lică! Amu două ceasuri a trecut… Dac-o ajuns, aiasla-i altă vorbă. Că mulţi crâşmi-s în drum! Era cam cu chef şi cânta în căruţă, di huia valea…</p>
                  <p rend="justify">— Iar s-o îmbătat, ticălosul! se văietă domnul Lică Cartojan. Să ştiţi cî n-a aranjat nimic! Batim drumu digiaba…</p>
                  <p rend="justify">Ceilalţi tovarăşi erau de altă părere.</p>
                  <p rend="justify">Beat sau treaz, Bâzdâgă e om pe care se poate conta. După el, trage jumătate de comună. În orice caz, au să-l întâlnească pe drum şi au să-l culeagă din cârciuma unde se va fi oprit.</p>
                  <p rend="justify">Şi, într-adevăr, l-au întâlnit.</p>
                  <p rend="justify">Mai avea o sută de metri de la cârciumă până acasă şi nu se încumetase să parcurgă această distanţă fabuloasă. Calul o luase singur, cu căruţa înainte, se oprise la poarta casei, nechezase să-i dea drumul în şură; dar Ion Bâzdâgă nu se îndura să se despartă de oamenii lui, cu care avea o socoteală.</p>
                  <p rend="justify">Când îl văzu pe domnul Lică Cartojan intrând în cârciumă urmat de suită, zvâcni de pe scaun şi se repezi să-l sărute:</p>
                  <p rend="justify">— Coane Lică, eşti omul nostru!</p>
                  <p rend="justify">Domnul Lică Cartojan, puţin entuziasmat de această sinceră declaraţie, îl respinse cu mare asprime.</p>
                  <p rend="justify">— Aşa ni-a fost vorba, Bâzdâgî? Îmi pari bini că ti găsesc aci, şi-ţi spun că nu mai am nevoi ele sărviciile tali!</p>
                  <p rend="justify">Ion Bâzdâgă se clătină la lovitura acestei dizgraţii.</p>
                  <p rend="justify">Era un om înalt, voinic, să ducă în fiecare mână câte un Lică Cartojan; iar hainele curate, jumătate de târgoveţ, jumătate de ţăran, dovedeau prosperă bunăstare. Fusese zece ani factor poştal, pe urmă, în vremea când se dizlocau trupele ruseşti, învârtise nişte afaceri nelămurite, după care îşi cumpărase douăzeci de hectare de pământ, vie, livezi, îşi durase casa cea mai arătoasă din comună şi se împăcase cu conştiinţa, dăruind o sumă neobişnuită – o sută de mii de lei – pentru zidirea bisericii din sat, rămasă de multă vreme cu zidurile la jumătate. Acum îşi clădise şi o moară cu motor de benzină. De-o săptămână bea inaugurarea.</p>
                  <p rend="justify">Ameninţarea domnului Lică Cartojan rămânea astfel lipsită de seriozitate. Un partid, mai cu seamă în preziua alegerilor, nu se lipseşte atât de uşor de serviciile unui om cu autoritatea şi puterea bunăstării printre consăteni, chiar dacă această bunăstare n-a fost câştigată la curata lumină a zilei. Era un adevăr de care şi-ar fi dat seama îndată şi Ion Bâzdâgă, dacă spirtul şi vinul pritocit pe drum, la toate cârciumile de la oraş până aci, nu i-ar fi întunecat limpedea judecată şi nu l-ar fi pregătit la cel mai amar pesimism.</p>
                  <p rend="justify">— Asta-i ci vream să-ţi spun, Bâzdâgî! Cu dumneata am terminat-o!</p>
                  <p rend="justify">Domnul Lică Cartojan se îndreptă cu umbrela subsuoară spre uşă, implacabil ca destinul, deşi ştia că n-are să treacă pragul, ci are să se întoarcă după ce vinovatul îşi va cere iertare, recunoscându-şi cu umilinţă în faţa publicului păcătoşenia.</p>
                  <p rend="justify">Ion Bâzdâgă îl chemă cu deznădejde:</p>
                  <p rend="justify">— Cucoane Lică, să nu faci treaba asta! Stai şi mă ascultă…</p>
                  <p rend="justify">— N-ascult nimica! Îmi pare rău cî la nevoie am pus gâtu pentru tini şi ţi-am scăpat di la primejdie… Dari să ştii di la mini, cî păstrez asta la inimî şi am şi ţi-o plătesc… Ni mai întâlnim noi!</p>
                  <p rend="justify">— Ce să ne mai întâlnim, coane Lică! Că doar suntem întâlniţi gata! încercă să o aducă pe calea glumei, Ion Bâzdâgă.</p>
                  <p rend="justify">Adevărul era că ameninţarea domnului Lică Cartojan cuprindea destule motive de îngrijorare, dacă n-ar fi fost să rămână numai la vorbe. În afacerile tulburi ale fostului factor poştal, atunci când lucrurile luaseră o întorsătură urâtă şi dăduseră material pentru un dosar la Curtea Marţială, domnul Lică Cartojan fusese acela care l-a scos la liman, cu faţa curată. Şi omul cu mutră ascuţită şi roşcată de vulpe ştia lucruri pe care nu le mai ştia nimeni.</p>
                  <p rend="justify">Ceilalţi tovarăşi ai domnului Lică Cartojan interveniră să aducă pace:</p>
                  <p rend="justify">— Hai, Lică, lasă-l să vedem, ce spune!</p>
                  <p rend="justify">— Ci şi spunî, puilor? Cî doar îmi cunosc eu omu… Nu videţi cî nu poati lega douî vorbi?</p>
                  <p rend="justify">— Eu să nu pot lega două vorbe, coane Lică? Îmi pare rău… Iaca, vezi şi dumneata dacă pot spune ori nu: doisprezece cocostârci pe casa lui Kogălniceanu!</p>
                  <p rend="justify">Ion Bâzdâgă rostise impecabil formula cu care, în partea locului, se pune la încercare încurcătura de limbă a beţivilor.</p>
                  <p rend="justify">Toţi râseră cu bunăvoinţă şi încurajare. Gheaţa era ruptă…</p>
                  <p rend="justify">Domnul Lică Cartojan se întoarse cu umbrela de la uşă. Acum avea siguranţă că vinovatul are să se facă luntre şi punte să-şi răscumpere iertarea.</p>
                  <p rend="justify">Comuna era piatră grea de încercare. Amândoi învăţătorii şi preotul, de douăzeci de ani, făceau politica partidului de la guvern.</p>
                  <p rend="justify">Aveau legături vechi cu oamenii; o strămutare de voturi cerea muncă anevoioasă şi tenace. Toată puterea stătea în mâna fostului factor poştal, care-şi vedea puterea crescând, pe măsură ce-i creşteau hotarele şi i se întindeau afacerile, conduse lucid, cu mare isteţime şi cruntă lăcomie de ban, când nu se afla sub stăpânirea vinului.</p>
                  <p rend="justify">Ion Bâzdâgă pofti mosafirii la el acasă, o luă înainte pe jos, păşind din casă în casă, să adune gospodarii.</p>
                  <p rend="justify">Deschise poarta larg să treacă trăsurile printre purceii şi raţele bălăcindu-se în noroiul ogrăzii.</p>
                  <p rend="justify">Casa se arăta mai încăpătoare şi mai curată decât se aştepta Radu Comşa, şi gazda aştepta cu mândrie mirarea oaspeţilor. Îi întâmpină, în cerdac, o femeie desculţă, fără vârstă, cu ochii gălbui.</p>
                  <p rend="justify">Domnul Lică Cartojan o luă înainte, făcând prezentările!</p>
                  <p rend="justify">— Madam Bâzdâgî! Domnu viitor deputat Comşa… Madam Bâzdâgî, domnu Ştiubei!</p>
                  <p rend="justify">„Madam Bâzdâgă”, emoţionată şi flatată de rangul de mare doamnă la care fusese ridicată, îşi ceru iertare că a prins-o vremea aşa desculţă şi nepieptănată.</p>
                  <p rend="justify">— Înţelegim! Laşi, nu ni mai spuni noul aiesie, că-nţelegim! veni într-ajutor domnu Lică Cartojan. Gospodăria! Aiasta-i partida dumitale, după cum partida lui Ion îi drojdia şi Nicoreştiul!</p>
                  <p rend="justify">Madam Bâzdâgă luă apărarea soţului, din simţ de solidaritate conjugală:</p>
                  <p rend="justify">— Că nu-i chiar aşa cum spune lumea! Ia, se mai ia şi el, când îl grămădesc necazurile… Că, Doamne iartă-mă, nu din drojdie şi din Nicoreşti s-o învrednicit să agonisească ce-a agonisit…</p>
                  <p rend="justify">Domnul Lică Cartojan nu crezu oportun să mai aprofundeze această chestiune şi dădu să înţeleagă gazdei că tuturor le-ar prinde teribil de bine un borş de găină, dres cu smântână, fierbinte şi cu mămăligă.</p>
                  <p rend="justify">— Apoi, asta nu era nevoie să ni-o spui! N-aţi intrat doar în casă pustie! se simţi ofensată în demnitatea sa ospitalieră madam Bâzdâgă.</p>
                  <p rend="justify">Dădu fuga să-şi schimbe îmbrăcămintea şi să se încalţe.</p>
                  <p rend="justify">În vremea aceasta, toţi începură să scotocească prin cele două odăi cu uşile deschise în lături, unde fantezia soţilor Bâzdâgă adunase cel mai bizar muzeu de obiecte eteroclite. Scoarţe de lână şi macaturi de bâlci, cărţi poştale bătute în perete şi şifonier cu oglindă, ulcioare smălţuite şi tablale de carton presat, căni de sticlă colorată şi broboade de borangic: cel mai lipsit de gust amestec de mahala şi de lucruri curat ţărăneşti, cu frumuseţea pierdută din vecinătatea tinichelelor de dugheană proastă.</p>
                  <p rend="justify">Încolo, curăţenie şi miros de busuioc, mai tare decât al parfumului din sticla pusă la vedere, sub oglindă.</p>
                  <p rend="justify">Ion Bâzdâgă se înfăţişă cu amândouă mâinile ocupate; în fiecare ţinea câte două clondire şi subsuoară alte două. După ce le orândui, prezentă raportul.</p>
                  <p rend="justify">El se simţea în stare să tragă măcar două treimi din voturi, dacă…</p>
                  <p rend="justify">Dacă îndată ce s-ar schimba guvernul, domnul Lică Cartojan îşi ia angajamentul să mute jandarmul şef de post; dacă au să-l pună pe Ciubotaru preşedintele comisiei interimare, măcar că Ciubotaru a scăpat de puşcărie numai datorită amnistiei; dacă domnul Lică Cartojan va obţine pe lângă toate cârciumile din comună drept să se deschidă alte două, lui Timofti şi lui Petrachi Surdu; dacă ridică opreliştea de păşune în pădurea statului; dacă îşi dau cuvântul că are să exproprieze şi cele două sute de hectare ale lui Ionică Pastia; dacă stăruie să se facă o anchetă severa la cooperativă şi, vinovaţi-nevinovaţi, să-i scoată de acolo pe Strâmbeanu şi pe Ilincă, ca să pună „oamenii noştri”; în sfârşit, o sută şi unu de „dacă”…</p>
                  <p rend="justify">De altfel, oamenii au să se adune, pleacă el să-i cheme, şi domnu Lică Cartojan are să audă cu propriile sale urechi şi să vadă cu propriii săi ochi.</p>
                  <p rend="justify">Până atunci, lăsă mosafiiilor clondirele de vin să se încălzească şi pe madam Bâzdâgă să pregătească masa.</p>
                  <p rend="justify">Aprinse lampa şi porni să bată cu un baltag în porţile gospodarilor, ca să-i adune la sfat.</p>
                  <p rend="justify">Madam Bâzdâgă, cu ciuboţele cu scârţ şi cu toc înalt, îmbrăcată în haine târgoveţe şi mirosind ca o drogherie de la Piaţa Halelor, a colonie şi a pudră, întinse pe masa din mijloc faţa albă, farfurii şi tacâmuri noi.</p>
                  <p rend="justify">Ştiubei se interesă foarte de alcătuirea meniului şi consilie oarecare modificări.</p>
                  <p rend="justify">Peste un ceas, mămăliga şi oala cu borş abureau în mijlocul mesei. Limbile se dezlegaseră, Ion Bâzdâgă se întorsese, se pusese la curent înghiţind de duşcă o jumătate de duzină de rachiu şi toţi se simţiră în cele mai optimiste dispoziţiuni.</p>
                  <p rend="justify">Gospodarii au prins să se adune.</p>
                  <p rend="justify">Intrau în odaie, după ce-şi ştergeau cu îngrijire opincile de prag, se înşirau lângă pereţi în picioare, privind cum mănâncă târgoveţii şi aşteptându-i să termine. Înghiţeau în sec, ştergându-şi mustăţile cu dosul mâinii şi arătau mare admiraţie şi respect pentru capacitatea de îngurgitare a lui Ştiubei şi pentru belşugul din casa lui Ion Bâzdâgă, care râdea zgomotos, se întrecuse cu numărul paharelor, privea cu ochii păienjeniţi şi lucitori, nu scăpă prilej s-o apuce de guşă pe madam Bâzdâgă şi s-o ciupească de sânii moi şi osteniţi, de câte ori trecea să schimbe farfuriile.</p>
                  <p rend="justify">Madam Bâzdâgă îl lovea ruşinată peste mână, pe urmă se întorcea să dea aminte ţăranilor din picioare că nu-i locul să se reazime de perete cu sumanul ud.</p>
                  <p rend="justify">Oamenii se fereau, supuşi, fără să se simtă jigniţi de glasul oţărât şi poruncitor ai gazdei. Îşi socoteau consăteanul trecut într-un rang deasupra lor şi acceptau această nouă orânduială, găsind-o firească.</p>
                  <p rend="justify">Chiar dacă scrâşneau şi încleştau pumnii, n-o făceau aci. Ci pe ascuns, acasă.</p>
                  <p rend="justify">Radu Comşa fu de părere că masa se prelungeşte peste măsură. Neomenos spectacol sub ochii celor ţinuţi să postească în picioare!</p>
                  <p rend="justify">— De asta te îngrijeşti dumneata? se miră Ion Bâzdâgă, aruncând o privire ceţoasă, de milă şi de dispreţ, la oamenii mobilizaţi de el de pe la gospodăriile lor. De asta îţi pasă dumitale? Nu-i vezi cum stau? Stau ca nişte boi!</p>
                  <p rend="justify">Boii, ofensaţi de astă dată, după un schimb de semne şi de şoapte, se strecurară, unul câte altul, pe uşă afară.</p>
                  <p rend="justify">Domnul Lică Cartojan fu cuprins de mare îngrijorare:</p>
                  <p rend="justify">— Ci dracu, eşti nebun, bre? Ti apuci s-alungi oamenii cu ticăloşiili tali? Numa di prostii ti ţii!</p>
                  <p rend="justify">Ion Bâzdâgă nu acordă însă atâta gravitate faptului.</p>
                  <p rend="justify">Făcu un semn spre uşă de superior dispreţ:</p>
                  <p rend="justify">— Lăsaţi că eu îi supăr şi tot eu îi împac! Îi am aici…</p>
                  <p rend="justify">Arătă palma unde îi avea.</p>
                  <p rend="justify">Astfel, lanţul era înverigat solid: pe el îl avea în mână domnul Lică Cartojan; el îi avea pe cei de afară; iar pe domnul Lică Cartojan îl ţinea strâns, desigur, altă putere de mai sus.</p>
                  <p rend="justify">Radu Comşa simţi înecându-se într-o ceaţă foarte îndepărtată hotărârile brave, naive şi inoperante din serile de demult. Cuvintele locotenentului Ghenea, în drum de la „Casa Neamţului”; altele; adunările din casa birjarului din strada Păcurari, în Iaşi; noaptea fără sfârşit, din patul spitalului, când, cu ochii legaţi, crezuse că descoperă în el lumina… Toate se împotmoleau trivial, strivite, apăsate afund de o lege de fier împotriva căreia nici o putere omenească părea că nu există.</p>
                  <p rend="justify">Ieşi în cerdac să se răcorească.</p>
                  <p rend="justify">În ploaie, gospodarii aşteptau, umbre întunecate.</p>
                  <p rend="justify">Radu Comşa încercă să-şi pună toată blândeţea în glas, când îi întrebă:</p>
                  <p rend="justify">— Ce? N-aţi plecat, oameni buni?</p>
                  <p rend="justify">— Facem şi noi adunarea boilor! răspunse un glas gros în întuneric, şi ceilalţi începură să râdă, gata să se întoarcă la cea dintâi chemare.</p>
                  <p rend="justify">Lui Radu Comşa îi fu ciudă de atâta lipsă de mândrie. I-ar fi plăcut mai degrabă să-i ştie plecaţi şi pentru totdeauna duşmani.</p>
                  <p rend="justify">Dar domnul Lică Cartojan, după ce-şi încălţă galoşii, coborî cu Ion Bâzdâgă în mijlocul oamenilor şi, după un sfert de oră, îi aduse pe toţi sus, boi dezmeticiţi şi gata să se supună jugului.</p>
                  <p rend="justify">Până târziu după miezul nopţii, Radu Comşa se răsuci pe patul tare, fără somn. Un sforăit inuman, formidabil şi întrerupt de gemete, umplea odaia.</p>
                  <p rend="justify">Ştiubei lupta cu visuri cumplite, după atâtea mese câte înghiţise de astăzi dimineaţă.</p>
                  <p rend="justify">Uşa la tindă era deschisă.</p>
                  <p rend="justify">Acolo se aflau culcaţi jos, pe un mindir, ca să facă loc musafirilor, Ion Bâzdâgă şi nevastă-sa. Fostul factor rural, înfierbântat de vin, nu-şi găsea nici el, se vede, somnul. Radu Comşa a înţeles aceasta, după dialogul ascultat fără voie.</p>
                  <p rend="justify">— Da şazi ghinişor, măi omule! se apără, şoptit, glasul lui madam Bâzdâgă. Ci naiba, nu ţii ruşine? Ne aud oamenii iştia!</p>
                  <p rend="justify">Pauză. După un timp:</p>
                  <p rend="justify">— Ţţţâţî! Să ştii că-mi ieu ţolu şi mă duc afară, în cerdac…</p>
                  <p rend="justify">Mai târziu, îmblânzită:</p>
                  <p rend="justify">— Parcă eşti chior, di nu mai ştii…</p>
                  <p rend="justify">Şi glasul lui Ion Bâzdâgă, sigur de sine:</p>
                  <p rend="justify">— Lasă, nu te mai fasoli! Ce, poate vrei să zici că nu-ţi convine?</p>
                  <p rend="justify">După trei zile, Radu Comşa se întorcea pe acelaşi drum în trăsurile cu caii vlăguiţi şi cu tovarăşii răguşiţi de vorbă şi de băutură.</p>
                  <p rend="justify">Tăcea duşmănos, între Ştiubei, uriaşul care făcuse ravagii la toate mesele, şi între pipernicitul zgribulit în palton.</p>
                  <p rend="justify">O hotărâre neclintită crescuse în el.</p>
                  <p rend="justify">Cum ajunge la Iaşi, se urcă în tren să nu se mai întoarcă sub nici un cuvânt. Pentru ceilalţi, izbânda alegerilor era neîndoioasă. Dar cu ce preţ!</p>
                  <p rend="justify">Pe dealul popasului, în negura ploii, acelaşi plugar în suman, sau poate altul, se depărta cu mers sigur, măsurat, fără grabă, venind din ceaţă şi întorcându-se în ceaţă.</p>
                  <p rend="justify">Din nou îi păru că e singurul om al acestor locuri pe care nu-l atinge vremelnicia. Dintr-un veac trece în alt veac, abia mai schimbat, imperceptibil, de cum va fi fost în vârsta necunoscută a neamului getic.</p>
                  <p rend="justify">Zădarnic voi să şi-l reconstituie, cu chipul cel real al moşneagului care-a primit fără demnitate ţigara şi cinci lei de rachiu de la domnul Lică Cartojan.</p>
                  <p rend="justify">Cealaltă imagine, a închipuirii, biruia mai puternică; fiindcă era poate singura, într-adevăr, cea îndeaievea şi eternă.</p>
               </div>
               <div type="div3">
                  <head>Capitolul II.<lb/>FIERUL, FONTA ŞI OŢELUL</head>
                  <p rend="justify">„Nu există animal mai feroce decât o femeie în dosul unui ghişeu”, gândi Radu Comşa şi rosti gândul tare, către un domn cu blană, tovarăş de aşteptare.</p>
                  <p rend="justify">Domnul se întoarse cu un surâs de aprobare. Dar deveni deodată indiferent şi distant, când văzu că cel care vorbise are obrazul crestat de tăieturi: poate un individ scandalagiu cu suvenirul unei lovituri de sifon.</p>
                  <p rend="justify">Domnişoara din dosul ghişeului părea că ignoră cu desăvârşire existenţa celor zece oameni rezemaţi de gratii, făcând coadă şi schimbând picioarele pe cimentul ud de zăpada topită a încălţărilor. Discuta foarte aprins cu cineva dinlăuntru, care nu se vedea, căci în afară de gura ghişeului, zăbrelele despărţirii erau înfundate:</p>
                  <p rend="justify">— Am găsit o ocazie… Stofă foarte drăguţă, englezească… verde cu raieuri. Eu îmi lucrez rochiile singură, după tiparele din La femme de France!</p>
                  <p rend="justify">Persoana invizibilă rostise ceva foarte cu haz, căci domnişoara hohoti, arătând dinţii mărunţi de rozătoare.</p>
                  <p rend="justify">— Se poartă iar garnitură de blană! Ai văzut rochia lui madam Olmazu?</p>
                  <p rend="justify">Domnişoara nu mai râdea.</p>
                  <p rend="justify">Privi încruntată în vid, cu invidie, la gândul rochiei cu blană a doamnei Olmazu.</p>
                  <p rend="justify">Când îşi recăpătă glasul, dinţii mărunţi arătară acum ca dinţii rozătoarelor care trebuie să lucreze întruna ca să nu crească peste măsură… Spuse în şoaptă ceva pe socoteala lui madam Olmazu.</p>
                  <p rend="justify">Persoanei invizibile se pare că nu-i venea să creadă, căci domnişoara exclamă ofensată:</p>
                  <p rend="justify">— Parol! Cum aş putea altfel să colportez asemenea lucruri, dacă n-aş fi văzut cu ochii mei? Am văzut-o marţi seara, ieşind… După cinci minute a apărut şi tipul, răsucind bastonul şi apucând în cealaltă direcţie. Fără nici o ruşine, dragă, îţi spun, fără nici o ruşine! A ajuns ca una d-alea…</p>
                  <p rend="justify">Domnişoara îşi aşeză părul gălbui la tâmple, strâmbând buzele cu dezgust la constatarea că madam Olmazu a ajuns „una d-alea”.</p>
                  <p rend="justify">Făcu ordine minuţioasă pe masă.</p>
                  <p rend="justify">Deschise un sertar şi căută într-o cutie, pe urmă în alta. Îşi puse mâneci de lustrin peste mânecile hainei. Căscă cu repetiţie, ducând delicat la gură vârful degetelor cu unghiile lăcuite. Scrise ceva.</p>
                  <p rend="justify">Domnul cu blană îşi pierdu răbdarea. Bătu în geam:</p>
                  <p rend="justify">— Domnişoară!</p>
                  <p rend="justify">Atinsă de surzenie totală, domnişoara îşi curăţi unghiile cu un colţ de hârtie îndoit triunghiular.</p>
                  <p rend="justify">— Domnişoară!</p>
                  <p rend="justify">Domnişoara aruncă, în sfârşit, o privire încruntată la fereastră.</p>
                  <p rend="justify">Ridică geamul în jumătate:</p>
                  <p rend="justify">— Te-aş ruga, domnule, să citeşti întâi avizul şi pe urmă să-ţi manifestezi impacienţa… Nu suntem la prăvălie!</p>
                  <p rend="justify">Lăsă scurt geamul la loc şi continuă să-şi cureţe unghiile celeilalte mâini.</p>
                  <p rend="justify">Avizul prevenea: Recomandatele se primesc de la orele 8-12 a.m. Şi 2-7 p.m. Ceasul arăta două fără două minute. Deci domnişoara se afla în dreptul său să-şi urmeze toaleta unghiilor.</p>
                  <p rend="justify">La două fix deschise, vorbind cu duşmănie, încât s-ar fi spus că are de mult ceva de împărţit cu domnul cu blană, care poate e rudă ori măcar prieten cu madam Olmazu:</p>
                  <p rend="justify">— Poftim şi deprindeţi-vă să fiţi ceva mai politicoşi!</p>
                  <p rend="justify">Aruncă scrisoarea pe cântar. Începu să caute timbre. Schimbă peniţa. Puse întâi numere de ordine pe cotoarele unei pagini întregi din condica de recipise. Pe urmă, nu găsi sugativă. Mai descoperi că cerneala violetă e pe sfârşite şi începu o laborioasă operaţie, pritocind un rest dintr-o sticlă în călimară.</p>
                  <p rend="justify">Domnul cu blană, după ce aşteptă docil recipisa, îşi făcu loc cu coatele să treacă, în sfârşit, eliberat.</p>
                  <p rend="justify">Când îi veni rândul lui Radu Comşa, înaintea sa se înfipse un funcţionar comercial cu un teanc de plicuri albastre. Radu Comşa le dădu la o parte cu latul palmei.</p>
                  <p rend="justify">— Pardon!</p>
                  <p rend="justify">— Lasă-mă, domnule! se răsti piţigăiat funcţionarul comercial. Ce? Nu ştiu eu când ai venit?</p>
                  <p rend="justify">Radu Comşa îl privi în creştet. Cu o mână l-ar fi smuls de guler, să-l treacă pachet peste gratii. Funcţionarul pipernicit fi dădea înainte din coate. Radu Comşa îi puse mâna grea pe teancul de scrisori.</p>
                  <p rend="justify">— Umplu sala cu ele!</p>
                  <p rend="justify">— Ce e, domnule, ce? piţigăi glasul. Ce eşti dumneata aci? Se cunoaşte după mutră că ai stofă de scandalagiu. Numai că acilea nu merge pă scandal!</p>
                  <p rend="justify">Cei care aşteptau se despărţiră spontan în două tabere, după legile misterioase care conduc psihologia colectivităţilor. Unii văzuseră cu ochii lor că domnul cu semnul la buze a sosit întâi. Alţii, tot cu ochii lor, văzuseră că aştepta dinainte funcţionarul comercial.</p>
                  <p rend="justify">Domnişoara dădu sec drumul ghilotinei.</p>
                  <p rend="justify">— Când sfârşiţi, să mă anunţaţi, vă rog, şi pe mine!</p>
                  <p rend="justify">Ca să nu piardă timpul, începu să completeze coloanele unui tablou, aşteptând până se va aplana controversa de afară.</p>
                  <p rend="justify">Mulţimea de la spatele lui Comşa mormăi:</p>
                  <p rend="justify">— Crescuţi în pădure, domnule! Ce suntem noi de vină, dacă? Tot soiul de tipi… Haide, domnilor! N-o să stăm aci o mie de ani!</p>
                  <p rend="justify">Radu Comşa fierbea de mânie şi de umilinţă. Îşi birui prima pornire, să-l scoată pe celălalt la loc liber, în palme şi în lovituri de picioare. Pe urmă, se gândi că a devenit într-adevăr o brută. Rosti calm:</p>
                  <p rend="justify">— Treci, domnule! Poftim, sfârşeşte!</p>
                  <p rend="justify">— Puteai să faci aşa de la început! triumfă funcţionarul comercial, răsfirându-şi plicurile pe pupitrul ghişeului, convins acum ca într-adevăr el avusese dreptate, de vreme ce celălalt ceda. Domnişoară!</p>
                  <p rend="justify">Domnişoara nu ridică ochii până nu sfârşi coloana tabloului.</p>
                  <p rend="justify">Coborând scările largi ale poştei. Radu Comşa aspiră aerul iernii cu sete, să-şi răcorească enervarea din el. Incidentul de la ghişeu venise numai să umple paharul.</p>
                  <p rend="justify">De la începutul iernii, curseseră, una după alta, nesfârşite pricini de amărăciune şi de dezgust.</p>
                  <p rend="justify">Un câine-lup cu zgardă nichelată zburda voios pe strada uscată de ger, în jurul unei doamne înfăşurată în blănuri. Îl mirosi, dând din coadă. Radu Comşa îl izbi cu ciudă şi în aceeaşi clipă toată furia se potoli. Câinele fugi lângă doamna cu blănuri şi se întoarse de la adăpost să-l privească mustrător, cu o omenească întrebare nedumerită în ochi.</p>
                  <p rend="justify">„Devin o brută… devin o brută!” îşi repetă Comşa, oprindu-se înaintea unei vitrine pentru a lăsa câineie doamnei să se depărteze.</p>
                  <p rend="justify">Adineaori, când intrase cu scrisoarea la poştă, simţea bucuria că poate săvârşi o faptă bună: ajutora un prieten. Acum era dezgustat de tot: nu se gândise oare un moment, acolo în faţa ghişeului, să rupă scrisoarea?</p>
                  <p rend="justify">Pe urmă, se întrebă de ce nu-i va fi răspuns Virgil Probotă, de-a fost nevoie să-i repete rugămintea? Virgil Probotă era la Cluj de un an, la Universitate, unde îşi împlinea în sfârşit visul lui: un laborator să lucreze în voie. Iar Radu Comşa îi ceruse un serviciu. Să stăruie, fără să spună din partea cui, pe lângă Alexandru Vardaru, acum ministru, ca să se revină asupra nedreptăţii săvârşite cu Vasile Mogrea, suspendat pe trei luni şi apoi mutat la o catedră din Bucovina, pentru ideile politice rebele. Răspunsul nu mai venea. Şi nu înţelegea de ce. Ştia că Virgil Probotă, care nu făcea nici un fel de politică, putea cere cu uşurinţă un serviciu lui Alexandru Vardaru, ca fost dascăl al Luminiţei şi al lui Mihai.</p>
                  <p rend="justify">Apelase la acest lanţ al slăbiciunilor: el cerea lui Virgil, Virgil lui Vardaru, Vardaru colegului de la Instrucţie, numai ca să scutească pe prietenul Mogrea de mizeria surghiunului într-un orăşel depărtat de gospodăria lui săracă şi al doilea copil încă în leagăn.</p>
                  <p rend="justify">Radu Comşa cumpără gazetele de după-amiază. Îşi aruncă ochii la ultima oră politică. Citi titlul cu litere late:</p>
                  <p rend="justify">DECLARAŢIILE.</p>
                  <p rend="justify">DOMNULUI MINISTRU ALEXANDRU VARDARU.</p>
                  <p rend="justify">OPERA DE REFACERE ADMINISTRATIVĂ.</p>
                  <p rend="justify">MAI PUŢINE LEGI ŞI MAI MULTĂ GOSPODĂRIE.</p>
                  <p rend="justify">Împături ziarele. Se Îndreptă în silă spre casă, unde nu-l atrăgea nimic.</p>
                  <p rend="justify">„Aşadar, guvernul se pregătea să-şi împlinească legislatura întreagă! Sunt siguri de rezultatul alegerilor. De altfel, au şi dreptate. Aceştia ştiu ce vor. Nu anunţă miracole. Tac şi-şi văd de treburi, lăsând altora îndeletnicirea proiectelor de reforme himerice, de care se leapădă când ajung la cârmă.</p>
                  <p rend="justify">Radu Comşa gândi că în fiecare zi cei mai înverşunaţi apărători ai reformelor care aveau să facă „România Mare să devină şi România nouă” au slăbit glasul. Unii au plecat din partid. Alţii se pregătesc să plece. Iar el încă nu s-a despărţit de toţi, ca să-şi vadă de necazurile lui, numai din laşitate. L-ar bănui că nu o face din oboseală şi dezgust, ci din cine ştie ce meschine socoteli, acum, când partidul se află în lichidare. Căci guvernul „României Mari care avea să devină România nouă” durase atât cât fusese nevoie pentru a dezamăgi toată lumea şi a lichida, o dată cu un partid, o sumă de prea frumoase şi zădarnice iluzii.</p>
                  <p rend="justify">În câteva luni, izbucniseră afaceri scandaloase: unii făcuseră dovadă numai de cea mai inocentă nepricepere, alţii se repeziseră lacomi să-şi potolească stomacurile flămânde. Certurile între diferitele grupări alimentaseră caricaturile gazetelor. Totul sfârşise grotesc şi, când demisia silită pusese capăt acestei scurte aventuri, mulţi nu îndrăzniră un timp să mai scoată capul în stradă. Guvernul României noi întrecuse tot ce văzuse vreodată România veche!</p>
                  <p rend="justify">Acum, pregătind iarăşi lupta alegerilor, în opoziţie se vorbea de purificarea partidului. Însă legendele banale şi tâmpe, dar juste, ale caricaturilor rezumau întreaga tristă poveste: „Atât de tânăr şi impur!</p>
                  <p rend="justify">— Partidul purificării naţionale îşi spală rufele murdare înaintea naţiunii!</p>
                  <p rend="justify">— Năravuri vechi, cu firmă nouă!” etc., etc.</p>
                  <p rend="justify">Radu Comşa ştia acum că tot ce năzuiseră devenise imposibil şi absurd.</p>
                  <p rend="justify">Exaltarea lor fusese captată de câţiva oameni care mânuiau voturile ca un capital al subscriitorilor, într-o aventuroasă întreprindere. Iar rămăşiţele entuziasmului slujeau în manifestele partidului, ca frazele bombastice ale unui prospect de emisiune.</p>
                  <p rend="justify">Totul fusese pângărit. Totul desfigurat. În potirul catife-lat al trandafirilor, tot astfel se aciuiază, încolăciţi, viermii trândavi şi graşi.</p>
                  <p rend="justify">Nu le rămânea decât umilinţa celor câţiva, îndârjindu-se să nu se risipească încă. Când se întâlneau, ocoleau să vorbească despre aceasta, cum nu pomeneşti despre un mort scump.</p>
                  <p rend="justify">De aceea, Radu Comşa călca, în gerul aspru al iernii, fără nici o vigoare, ca mersul unui om în care s-a cuibărit o boală mistuind deocamdată ascuns. Afişele colorate vesteau reprezentaţiile teatrale. Îşi aduse aminte că de mult n-a mai călcat într-o sală de spectacol. N-a mai ascultat un concert. Nici de avocatura lui n-a mai purtat grijă. E acum un om sărac şi fără căpătâi.</p>
                  <p rend="justify">Trecu prin faţa Ateneului. Acolo unde, într-o noapte cu viscol, în cea dintâi iarnă când s-a întors în Bucureşti, prietenul cel nou de-atunci, Vasile Mogrea, spusese că după frământările care au să vină, când vor lua sfârşit, ca viforul ce smulgea acoperişuri şi firme, clădea troiene, astupa bolţi, fiecare dintre dânşii vor rămâne încremeniţi sus ori jos, asemeni mineralelor prinse în scoarţa planetei, după convulsiile geologice, când s-au răcit.</p>
                  <p rend="justify">El rămânea undeva, afund.</p>
                  <p rend="justify">Acasă, găsi răspunsul lui Virgil Probotă.</p>
                  <p rend="justify">Îi recunoscu scrisul înainte de a desface plicul. Aşadar, nici nu mai fusese nevoie de scrisoarea de astăzi! A fost numai ca să aibă o umilinţă mai mult, la ghişeul unde a suportat obrăznicia celui dintâi venit.</p>
                  <p rend="justify">Când citi primele rânduri, dispăru amintirea neplăcută şi mutra obraznică a funcţionarului comercial. Virgil Probotă scria că dorinţa i-a fost împlinită. Alexandru Vardaru i-a răspuns că a rezolvat-o, deşi „acel Vasile Mogrea, după cât îşi aminteşte, e un tip de incorigibil rebel”.</p>
                  <p rend="justify">Radu Comşa, care era departe de a cânta ca un tenor de operă, îşi manifestă bucuria intonând cu voce falsă primele note din Pescuitorii de perle.</p>
                  <p rend="justify">Îmbrăcă paltonul, acompaniat de această muzică şi grăbi să ducă vestea prietenului.</p>
                  <p rend="justify">Nerăbdător, opri o birjă, cobori în drum să ia o sticlă de vin negru, fructe şi bomboane pentru copii. Era o bucurie care se cuvenea sărbătorită.</p>
                  <p rend="justify">Privi mulţimea străzii îmbujorată de ger, cu o simpatie necunoscută adineaori. Salută oamenii cărora de multă vreme nu le mai dăduse ziua bună. Atât de mult bine îţi dăruieşti ţie însuţi, făcând un bine unui semen!</p>
                  <p rend="justify">Din seninul sticlos pluteau, abia vizibile, steluţe de zăpadă, sclipind imaterial. Îşi aminti că n-a patinat de mulţi ani. Era un sport care-l pasiona altădată. Şi i-ar face bine, acum, când atâtea ceasuri rămâne ghemuit ca o sălbătăciune alungată, în chiliile lui veşnic neaerisite.</p>
                  <p rend="justify">A sărit din birjă cu pachetele în braţe.</p>
                  <p rend="justify">În antreul scund şi întunecos, îl întâmpină duruitul maşinii de cusut şi un miros sfârâit de varză prăjită. Acestea au cam coborât puţin pe pământ, la realitatea trivială de toate zilele, elanul cu care deschisese uşa.</p>
                  <p rend="justify">Vasile Mogrea, în papuci, într-un surtuc vechi peste cămaşa de noapte, citea la gura sobei. Amalia trăgea la maşină un pantalon de pânză albă, pe care îl ascunse când îl văzu intrând; fetiţa târa prin casă, cu sfoară, un automobil de tablă defect. Celălalt prunc dormea în leagăn, cu pumnii mici strânşi deasupra capului.</p>
                  <p rend="justify">Priviră nedumeriţi la pachetele lui Radu Comşa.</p>
                  <p rend="justify">— Îţi aduc veste bună, Mogrea!</p>
                  <p rend="justify">N-avea tărie să i-o împărtăşească mai târziu, după o pregătire, cum plănuise.</p>
                  <p rend="justify">— Moft! Eu şi veste bună! închise cartea Vasile Mogrea, punând-o între el şi spătarul scaunului. Ia loc pe-un scaun, Comşa! Vezi bine că nu prea se află spaţiu de promenadă în vastele mele apartamente!</p>
                  <p rend="justify">Radu Comşa n-avea astâmpăr să se poată fixa pe un scaun.</p>
                  <p rend="justify">— Când era vorba să pleci?</p>
                  <p rend="justify">— Peste cinci zile. Am şi făcut un drum la faţa locului, în recunoaştere! Am găsit casă! Pare că am dat peste oameni de înţelegere… De mâine împachetăm.</p>
                  <p rend="justify">— Uff, când mă gândesc ce-o să fie! se tângui Amalia, împăturind rufa de pânză şi aşezând deasupra foarfecele.</p>
                  <p rend="justify">— Dragă Mogrea, nu mai împachetaţi nimic, nu mai e nevoie… Daţi telegramă că e liberă casa. Şi de la întâi prezintă-te la liceu! S-a revenit asupra deciziei.</p>
                  <p rend="justify">— Moft! vorbi Vasile Mogrea, aprinzând o ţigară la cărbune şi privind imediat la Comşa, cu ochiul stâng întredeschis. Moft!</p>
                  <p rend="justify">Radu Comşa se opri din plimbarea în camera strâmtă, surprins că vestea lui n-a provocat senzaţia la care se aştepta.</p>
                  <p rend="justify">Crezu că n-a fost înţeles bine:</p>
                  <p rend="justify">— Am aici o scrisoare… De la prietenul Probotă. A intervenit el la… la… În sfârşit…</p>
                  <p rend="justify">Era să rostească numele lui Vardaru, dar îi ocoli.</p>
                  <p rend="justify">— A intervenit el… Nu ştiu la cine. Nici nu importă aceasta, de altfel! Faptul este că îmi scrie că s-a revenit… Uite şi numărul deciziei. Nici nu-ţi imaginezi ce bucurie am, că…</p>
                  <p rend="justify">Vasile Mogrea lăsă jâlţul şi veni la Comşa, prinzându-l de umeri şi privindu-l în ochi:</p>
                  <p rend="justify">— Dragă Comşa, vestea ta nu e nouă! Am primit încă de alaltăieri avizul… Se vede că scrisorile de la Cluj ajung a treia zi după înmormântare! M-am dus la minister şi le-am turnat una, să mă ţină minte. N-am nevoie de pomana nimănui! Cu atât mai mult, de mila acestui domn Vardaru! Văd că evitai să-mi spui cine a intervenit. Lăudabilă pudoare! Mi-au spus însă cei de la minister, o dată cu alte graţiozităţi, că am avut noroc de data asta, altfel… Altfel, ce? Înţelegi? Altfel, puteam adică să o păţesc mai rău! Apoi, dragă Comşa, mie să nu-mi umble dumnealor cu mofturi! Nu cer nimic, nu vreau graţia nimănui! Aceasta e tot! De mâine, împachetăm şi peste cinci zile încetez măcar pentru un timp a mai fi bucureştean… O să le arăt eu că, de aci ori de la distanţă, tot eu rămân, aşa cum m-a făcut mama, zevzec, mitocan, calic, cum vrei; dar cu ciolanele spinării ţapene, nu târâtoare. Asta e tot! Restul sunt mofturi!</p>
                  <p rend="justify">Comşa privi fără să înţeleagă, când la Vasile Mogrea, când la nevastă-sa.</p>
                  <p rend="justify">Amalia ridică braţele, deznădăjduită:</p>
                  <p rend="justify">— Acum vezi şi dumneata, domnule Comşa! De ieri îi tot spun şi nu înţelege. Avem norocul să putem rămâne aci. Nu şi nu! Ca să ajungem în cine ştie ce cocioabă şi să purtăm copiii pe drumuri.</p>
                  <p rend="justify">Vasile Mogrea deschise ochiul stâng şi privi asasin la nevastă-sa:</p>
                  <p rend="justify">— Iar începi?</p>
                  <p rend="justify">— Cum să nu încep, Vasile? Tu îţi răstorni cărţile într-o ladă şi ai terminat… Ce facem însă cu gospodăria noastră?</p>
                  <p rend="justify">— Iar începi? repetă Mogrea, crescendo.</p>
                  <p rend="justify">— Judecă, domnule Comşa, dacă e om cu care să te înţelegi…</p>
                  <p rend="justify">— Iar începi?</p>
                  <p rend="justify">— Virginica abia a scăpat din răceală… Cel mic… ştii bine ce ne-a spus doctorul!</p>
                  <p rend="justify">— Iar începi! zbieră omul, zburlit. Iar începi cu mofturi, cu mofturi, cu mofturile tale? M-ai turbat, m-ai înnebunit de ieri!</p>
                  <p rend="justify">Vociferând şi gesticulând, Vasile Mogrea făcu şase paşi laţi în cameră, câţi îi trebuiau ca să ajungă la perete şi îndărăt. În drum, izbi cu piciorul în automobilul defect al fetiţei.</p>
                  <p rend="justify">În maşinăria de tablă se deşteptă subit o reminiscenţă a resorturilor din vremea când umbla fără sfoară; iar vehiculul înviat, descriind o curbă, începu să circule cu mijloace proprii.</p>
                  <p rend="justify">Fetiţa bătu din palme:</p>
                  <p rend="justify">— Merge, tăticule! Merge singur…</p>
                  <p rend="justify">Toată furia lui Vasile Mogrea căzu. Îşi ridică fetiţa în braţe şi o sărută sonor pe amândoi obrajii, din a căror tămânjeală, sumar ştearsă, se putea deduce de la prima vedere că a mâncat magiun.</p>
                  <p rend="justify">Virginica se ceru jos, ca să scoată automobilul de sub pat unde se retrăsese pentru a se repauza după neaşteptatul acces de vitalitate. Îl scoase la lumină. Automobilul, într-adevăr, mergea.</p>
                  <p rend="justify">— Să mai spui că enervarea nu e bună la ceva! glumi fără convingere Radu Comşa, pentru a rupe tăcerea penibilă…</p>
                  <p rend="justify">Amalia Mogrea se aşeză la maşina de cusut şi începu a durui frenetic, ca să-şi potolească şi dânsa enervarea cu mijloacele pe care le avea la îndemână.</p>
                  <p rend="justify">Copilul din leagăn dormea senin, zâmbind prin somn, în mijlocul celor mai teribile zgomote, ca un copil născut pe ţărmul Niagarei.</p>
                  <p rend="justify">Mirosul de varză pătrundea cu stăruinţa izurilor care se impregnează pe veşnicie în ziduri.</p>
                  <p rend="justify">— Atunci ce faci? întrebă Comşa, mai păstrând nădejdea că prietenul va reveni.</p>
                  <p rend="justify">— Cum ce fac? Ce sunt eu, un moftangiu, când vorbesc? Am spus că plec, plec!</p>
                  <p rend="justify">Radu Comşa se aşeză pe jâlţul din faţa sobei, unde stătuse Mogrea, ca un prieten deprins să se simtă la el acasă. Începu să sfarme cu cleştele cărbunii din foc.</p>
                  <p rend="justify">Vorbi, uitându-se în flăcările jucăuşe:</p>
                  <p rend="justify">— Eu cred, dragă Mogrea, că e bine să te mai gândeşti! Ştii bine că pe urmă regretele nu folosesc la nimic…</p>
                  <p rend="justify">— Adică tu o ştii aceasta! Din experienţă, fireşte! stărui Mogrea cu intenţie.</p>
                  <p rend="justify">— Nu înţeleg. Explică-mi! lăsă Radu cleştele jos, ridicând ochii.</p>
                  <p rend="justify">— Ce să-ţi explic? Vorbesc româneşte doar! Regretele tale! Acele pe care nu le spui nimănui, dar se citesc în ochi.</p>
                  <p rend="justify">— Şi tu nu ai tot atâtea regrete? Nu le cunoşti şi tu?</p>
                  <p rend="justify">— Nu m-ai înţeles! Altceva am vrut să-ţi spun. De alte regrete e vorba… În sfârşit, mofturi! Să vorbim de altceva!</p>
                  <p rend="justify">Radu Comşa cercă să ademenească la el fetiţa, cu care nu se putuse împrieteni niciodată. Îi întinse un măr. Fetiţa se feri de fructul oprit, cu o repulsie pe care, dacă ar fi cunoscut-o şi Eva odinioară, tot neamul omenesc ar hălădui până astăzi în paradis.</p>
                  <p rend="justify">— Acum înţeleg rostul sticlei şi mofturilor acestora! vorbi Vasile Mogrea, cu râsul crud care-i dezvelea dinţii sub mustăţile ţepoase. Ai fi vrut să ne veselim că rămân! Că am început să capitulez cu ceva în viaţă. Că am ajuns la înţelepciunea să primesc o pomană de la indivizi pe care îi urăsc şi îi dispreţuiesc… Ha-ha! Ce puţin mă cunoşti încă, dragă Comşa! Haide, nu face mutra aceasta funebră! Ne putem veseli şi fiindcă plec! Să ştii de la mine că mi-au făcut un serviciu zvârlindu-mă la marginea ţării. Scap de atmosfera de aci… Capăt puţină perspectivă! De la distanţă, se văd mai bine jucând paiaţele!</p>
                  <p rend="justify">Vasile Mogrea desfundă sticla, turnă în pahare desperecheate, cum arătau toate lucrurile în casa lor, de la paturile care nu erau amândouă la fel, până la copiii care nu semănau, cum nu seamănă un ied cu un pui păros de urs.</p>
                  <p rend="justify">Radu Comşa sorbi numai puţin şi aşeză paharul plin pe marginea sobei. Rolul lui aci se isprăvise. În loc să aducă o bucurie, cum aştepta, pricinuise discordie între bărbatul care voia să plece, mânat de veşnicul lui neastâmpăr, şi între femeia care voia să rămână în culcuşul, cel puţin sigur, al mizeriei lor.</p>
                  <p rend="justify">— Ai văzut declaraţiile lui Vardaru? întrebă Mogrea, bătând cu dosul mâinii gazeta. Mai multă gospodărie… Avem nevoie de continuitate. Îi e teamă că patru ani n-au să-i ajungă pentru potlogării!</p>
                  <p rend="justify">— Dragă Mogrea, tu ştii bine că lui Vardaru i se pot aduce orice învinuiri, de care nu scapă un om politic… Dar cinstea lui nu poate fi pusă la îndoială!</p>
                  <p rend="justify">— Îl aperi? Comşa, Comşa! Ţi-am spus că oricât ai căuta să nu-ţi trădezi regretele, ţi le citeşte în ochi şi cine nu vrea!</p>
                  <p rend="justify">Radu Comşa roşi, încât îi rămaseră numai cicatricele albe. Ce citea în el care să-l facă să roşească?</p>
                  <p rend="justify">— Mogrea, dacă într-adevăr găseşti ceva care să-ţi dea dreptul…</p>
                  <p rend="justify">Vasile Mogrea, cu picioarele în papuci întinse pe pervazul sobei, cu capul rezemat pe spătarul scaunului, vorbi privind în tavan, cu ţigara lipită de buză, în colţul gurii:</p>
                  <p rend="justify">— Să-mi dea dreptul! Să-mi dea dreptul! N-am cerut şi n-am nevoie de nici un drept! Îţi sunt numai un prieten care văd şi-mi fac o părere… Restul e moft! Pricep, Radu Comşa, ceea ce tu poate încă nu-ţi dai seama… Te-am văzut muşcând adineaori din felia de portocală. Ca o femeie… Gustai câte puţin şi-i sorbeai mustul, ca s-o savurezi mai deplin… Şi mi-am dat seama deodată, mai lucid ca oricând, că nu e vina ta în tot ce se întâmplă!</p>
                  <p rend="justify">Radu Comşa se răsuci alarmat:</p>
                  <p rend="justify">— Dar ce se întâmplă, Mogrea?</p>
                  <p rend="justify">— Se întâmplă că eşti ostenit de toate. Te-ai descurajat! Ai mutra aceasta de înmormântare… Şi revin la moftul meu, cu felia de portocală. Am văzut cum muşti dintr-un fruct, cu senzualitate. Tu erai făcut să ceri vieţii plăcere. Tot felul de plăceri! Să ai o femeie frumoasă, o mâncare fină, casă confortabilă, o victorie care să-ţi dea toate satisfacţiile; nu să te baţi cu morile de vânt, ca un zevzec ca mine. Îmi pare rău că nu te-am cunoscut înainte de război… Să-ţi fi văzut gura intactă, buzele… Sunt sigur că era gură tipică de senzual. Şi suferi astăzi, Comşa, nu fiindcă războiul te-a atins în viaţa ta sufletească, ci fiindcă te-a lovit pe unde păcătuiai!</p>
                  <p rend="justify">Vasile Mogrea nu cobora înadins ochii din tavan, ca să poată vorbi mai pe şleau, fără să întâlnească privirea lui Comşa.</p>
                  <p rend="justify">— Şi ca bun prieten, Comşa, înainte de a pleca, îţi dau un sfat… Lasă toate aceste mofturi pentru care ţi-ai pierdut timpul până acum; lasă-le pe socoteala mea şi a altora ca mine. Tu, întoarce-te la viaţa de mai înainte… Dacă mai poţi! Dacă te mai primeşte!</p>
                  <p rend="justify">— Mogrea! se ridică Comşa în picioare. N-ai drept să-mi spui lucrurile acestea! Nici să le bănuieşti măcar.</p>
                  <p rend="justify">— Dreeept? Iar începi cu drept şi nedrept, şi cu toate mofturile?</p>
                  <p rend="justify">— Când ştii, Mogrea, că tot ce fac de atâta timp… Acuşi se împlinesc trei ani…</p>
                  <p rend="justify">Vasile Mogrea râse surd, ca pentru el numai:</p>
                  <p rend="justify">— De atâta timp! Acuşi se împlinesc trei ani! Ha-ha! Vezi cum i-ai numărat, Comşa? Eu nu-i număr! La mine sunt de când m-am născut…</p>
                  <p rend="justify">— Mogrea, te-aş ruga să laşi ochii din tavan şi să priveşti în ochii mei. Să spui neted ce înseamnă toate acestea?</p>
                  <p rend="justify">Mogrea întoarse ochii din tavan, se ridică în capul oaselor pe scaun şi îl privi drept:</p>
                  <p rend="justify">— Înseamnă că dai târcoale în jurul scârbei de unde ai plecat! Aceasta înseamnă! Îl aperi pe Vardaru. Ceri servicii, prin alţii să zic, şi pentru alţii; dar tot de la acest Vardaru… Câinele se întoarce la vărsătura sa! Scrie în Biblie aceasta…</p>
                  <p rend="justify">Vasile Mogrea păru că se interesează grozav de vârful ţigării, urmărind cu atenţie de expert al regiei combustia tutunului. Îi părea rău de cele ce rostise, dar nu le mai putea retrage. Era un gând crescut cu încetul, şi firea lui vehementă, fără întortocheri, nu-i îngăduia să-l ascundă.</p>
                  <p rend="justify">Se ridică şi făcu iarăşi trei paşi până la perete; trei paşi îndărăt.</p>
                  <p rend="justify">Tăcerea se căscă grea.</p>
                  <p rend="justify">Nu-şi puteau privi în ochi.</p>
                  <p rend="justify">Fetiţa adormise lângă automobilul de tablă. Amalia Mogrea duruia frenetic la maşina de cusut. Radu Comşa găsi mirosul de varză insuportabil.</p>
                  <p rend="justify">Pierdea şi această prietenie. Gândi că aci îi era ultimul adăpost de refugiu; în tot menajul acesta eteroclit şi haotic aflase două suflete simple, care mâine îi vor lipsi.</p>
                  <p rend="justify">Din nou nu descoperi însă cuvintele bune şi calde, să spună toată mâhnirea din el. Din nou îl izbi singurătatea de-afară, de care se înspăimânta.</p>
                  <p rend="justify">Se uită de două ori la ceas, cu înfăţişarea celui ce-şi aminteşte deodată că a întârziat de la o întâlnire. Îşi întinseră mâinile, privind în altă parte.</p>
                  <p rend="justify">Strângerea fu moale şi indiferentă.</p>
                  <p rend="justify">Când păşi afară, Mogrea vru să facă un pas după el cu amândouă mâinile deschise. Dar se opri. Se trânti în jâlţ, desfăcând foile cărţii, la semn.</p>
                  <p rend="justify">Radu Comşa îşi târî picioarele în strada îngheţată, mergând fără să ştie încotro, cu un nod amar în gâtlej.</p>
                  <p rend="justify">Nămeţii se topiră în bălţi murdare, pe urmă iar au împroşcat fulgii şi o săptămână dură teama că iarna se întoarce.</p>
                  <p rend="justify">Sub pojghiţa de gheaţă, străzile au conservat astfel gunoaiele, ca să aibă cu ce înmiasma aerul primăverii la cel dintâi soare călduţ.</p>
                  <p rend="justify">Radu Comşa cunoscu în această vreme cartiere pe care nu le-a văzut niciodată.</p>
                  <p rend="justify">Cele două camere îl înăbuşeau.</p>
                  <p rend="justify">Când nu suna nimeni la uşă şi agenda arăta o zi goală, îmbrăca paltonul, răsucea cheia şi pornea să alunge pe uliţi mărginaşe un duşman care-i fugea înainte. Se poticnea în fundacuri, se pomenea după un ceas rătăcit prin aceleaşi maidane pe unde a trecut. Speria câinii ţâşnind cu botul în cutii de conserve ori dezgropând, din movile, mortăciuni. Află întâia dată, de aproape, mizeria urbană: casele căzute într-o râlă, cârpite din dărâmăturile altora; femei ieşite din umanitate, cu nasurile vinete şi ochii opaci, pachete de zdrenţe slinoase, înjurându-se dintr-un prag în altul; copii cu genunchii zgâriaţi zvârlindu-şi bulgări de gheaţă şi bolovani; marginile Capitalei hidoase ca o pecingine, unde oamenii reduşi la ultima mizerie orbecăiesc ca larvele în beznă, când se aprind luminile centrului.</p>
                  <p rend="justify">Mâncă în birturi de mahala, în farfurii de culoarea săpunului de rufe, cu furculiţe de cositor, pe colţuri de masă fără şervet, unde se cunoşteau zoioase urmele rotunde ale paharelor.</p>
                  <p rend="justify">Nu arareori se pomenea ascultând în neştire, de un ceas, dialogul vecinilor de masă: căruţaşii şi hamalii în mantăi aspre, îmbumbate strâmb, hohotind răguşit, ştergându-şi mustăţile pleoştite cu podul palmei, deşertând cu schime de oţărală un vin tulbure ca urina laboratoarelor de analiză, înnoind comanda cu fundul sticlei izbit în masă.</p>
                  <p rend="justify">„Şefule!”</p>
                  <p rend="justify">Restul se înţelegea din semnul mut al arătătorului, spre litra deşartă.</p>
                  <p rend="justify">Porniră apoi ploile lui martie. Îl prindea noaptea cu umezeala pătrunsă în ciolane.</p>
                  <p rend="justify">Tramvaiele înaintau spectrale, cu lumini împâclite în şuruiala apei. Trecătorii se prelingeau pe lângă ziduri, cu plictiseală de moarte pe figuri, când apăreau şi dispăreau în dreptul luminilor aprinse. Picurii bombăneau în coşurile trăsurilor. Se vedeau înăuntru umbre ghemuite; birjarul era o momâie de ţoale şi muşămăli.</p>
                  <p rend="justify">Farurile maşinilor scormoneau din întunericul ud alte unghere hâde, lăzi de gunoaie, câini încălzindu-se la gura canalurilor, oameni beţi, rezemaţi cu fruntea de garduri.</p>
                  <p rend="justify">Ajungea lângă uriaşe construcţii neisprăvite, înălţând pereţi de cărămizi roşii ca rănile, cu orbitele ferestrelor goale, la cinci şi şase etaje.</p>
                  <p rend="justify">Radu Comşa observă că aproape în fiecare stradă se ridică acum o clădire nouă. De ce se îmbulzesc toţi? Ce miracol aşteaptă? Ce ambiţii, laşităţi şi mizerii se vor aciua cu lacomă nerăbdare în încăperile acestea noi, îndată ce tencuiala va fi zbicită şi tapetul întins pe pereţi? Îi fu milă de soarta tuturor. Şi de soarta copiilor care se vor naşte acolo, ca să înceapă iarăşi şi iarăşi zbaterea stearpă a sterpelor vieţi, dintr-o asemenea lume, născută într-asemenea zodii.</p>
                  <p rend="justify">Trecea la colţuri cu lămpile violente de cinematograf, unde o sonerie chema strident, metalic şi continuu, deasupra imenselor afişe multicolore, înfăţişând un automobil prăbuşit într-un abis, ori o prinţesă himerică dându-şi suflarea în spasmul unui sărut. Viermuiau grupuri zgribulite în jurul intrărilor, cerşind dreptunghiului de pânză luminată eva-darea din mediocritatea de toată ziua, splendori magnifice din savanele celor două Americi, sau fastuoase idile pe plajele Mediteranei.</p>
                  <p rend="justify">Şcolari în uniformă, cu gulerele mantiilor ridicate, citeau un program boţit.</p>
                  <p rend="justify">Pe trotuar, apa spăla coji de portocală.</p>
                  <p rend="justify">Un vânzător de ziare, leoarcă, îmbuca lacom un capăt de corn, strigând cu gura plină. Îl atingeau umbrelele deschise. Îl izbeau oamenii grăbiţi, fără să ceară iertare, ca şi cum mizeria vremii câinoşise sufletele şi ar fi spart toată pojghiţa de civilizare.</p>
                  <p rend="justify">Radu Comşa trecea necunoscut, între alţi necunoscuţi, târându-şi deşertul în indiferenţa străzilor vâscoase.</p>
                  <p rend="justify">Ajungea acasă cu ultimul tramvai gol. Încasatorul, numărându-şi mărunţişul pe platforma din dos. Un moşneag moţăind cu pâinea într-un ziar vechi. O femeie îmbrobodită în şal, privindu-şi cu ochii morţi încălţările sparte şi ude. Vagonul slobozit zănatic pe şine.</p>
                  <p rend="justify">Se strângea în camera friguroasă ca într-o cavernă, muncit de insomnie. Îl prindeau zorile.</p>
                  <p rend="justify">Altă zi fără început şi fără sfârşit.</p>
                  <p rend="justify">Pe urmă, într-o dimineaţă, vântul aduse din câmpuri îndepărtate presimţirea primăverii.</p>
                  <p rend="justify">Pasul trecătorilor bătu, deodată, elastic şi înviorat, trotuarul zbicit. Femeile avură altă lumină în ochi. Ţigănci cu flori albastre şi albe îi aţineau calea.</p>
                  <p rend="justify">Nici murdăria dospită în soare, nici duhoarea benzinei nu mai izbuteau acum să biruiască şuvoirea reavănă a aerului.</p>
                  <p rend="justify">— Respiră! vorbi la spatele lui un glas plăcut. E ca în sonetul lui Hérédia, când pe granitul Bretaniei, de peste oceanul ceţos, vântul îi aducea aroma Antilelor natale…</p>
                  <p rend="justify">Radu Comşa se întoarse să vadă cine a glăsuit. Era un tânăr cu figura de broască, urât şi cu faţa buboasă.</p>
                  <p rend="justify">Dar omul uitase urâţenia lui şi hainele jerpelite.</p>
                  <p rend="justify">Privea transfigurat cerul, ţinând o carte veche subsuoară şi, cu celălalt braţ, braţul unui prieten. Amândoi se depăr-tară călcând uşor, ca spre o mare fericire. Radu Comşa îşi urmă drumul posomorât.</p>
                  <p rend="justify">Fu pentru el mai grea chinuire să-şi poarte inima uscată printre voioşirile dezmorţite cu atât de puţin: o fâşie mai limpede de cer întrevăzută peste ziduri şi o rază de soare jucând mai caldă pe obraz.</p>
                  <p rend="justify">Căuta instinctiv locurile unde lumina n-ajungea. Uliţi cu gloduri cleioase, pieţi unde rămăşiţe de legume zvârlite spurcau primăvara cu miasme de putreziciune! Se întorcea pe cheiul Dâmboviţei, oprindu-se să privească de pe parapetul podurilor apa uleioasă şi lâncedă, în care şi peştii se vor fi prefăcut în viermi.</p>
                  <p rend="justify">Râul bălos împotmolea cârpe şi stârvuri. Pe pantele malului, unde îndrăznea să dea colţul ierbii, cioburi de vase, tinichele mâncate de rugină, bucăţi de vată şi vertebre albe cu gratii de coaste, aduceau îndată aminte că, dacă primăvara va fi purces poate undeva să plesnească mugurii şi să înverzească pajişti, aci e numai o rană purulentă care se deschide la soare.</p>
                  <p rend="justify">Deasupra tărăbilor de scânduri, spânzurau atârnaţi de picioare miei jupuiţi, cu tidvele rânjind. Câini jigăriţi lingeau picăturile de sânge.</p>
                  <p rend="justify">Niciodată nu-şi imaginase că o primăvară poate fi atât de hidoasă şi crudă.</p>
                  <p rend="justify">Într-o asemenea seară, Radu Comşa, după ce-şi gonise toată după-amiaza duşmanul nevăzut, se întoarse ca întotdeauna cu sângele ostenit în vine, cu măduva vlăguită în oase. Şi, ca întotdeauna, nu şi găsea loc, strămutându-se când pe scaunul biroului, când pe divanul cu arcurile scârţâind la fiecare răsucitură.</p>
                  <p rend="justify">Încrucişase mâinile sub cap, privind ornamentele tavanului cunoscute cu de-amănuntul, până la ultima floare strâmbă, unde zugravul a pus hârtia greşit.</p>
                  <p rend="justify">Tictacul ceasornicului de mână îi sună deodată fin şi cald în ureche, ca o prezenţă vie, nu ca un mecanism cu inima de rotiţe. Răsuci brăţara să-i asculte îndelung bătaia măruntă. Îşi spuse că e atât de singur acum, încât se îndestulează cu această tovărăşie a insectei metalice. Şi un gând tresări! Ceva a uitat… Înşelarea lui fusese aci. Voise să-şi rupă, să-şi dea, să-şi sacrifice ceva din viaţă pentru un bine vag, general şi abstract. Tot ce încercase se împotmolea în urâţenii fără folos. Fumul jertfei se întorcea îndărăt, respins; fiindcă uitase că datoria cea mare şi simplă începea mai de aproape…</p>
                  <p rend="justify">Se ridică şi răscoli hârtiile din sertar, de pe birou, scutură cărţile.</p>
                  <p rend="justify">Căuta o scrisoare veche de două săptămâni.</p>
                  <p rend="justify">Anica, sora lui de la Hârtoape, îi cerea un sfat. În vară sfârşea şcoala cel mai mare dintre copii. Văduva se gândea din vreme să-l pregătească pentru învăţătură mai înaltă, la oraş, ca să se bucure de aceleaşi îndestulări de care se bucură el.</p>
                  <p rend="justify">Nu mai găsi scrisoarea.</p>
                  <p rend="justify">O săptămână o ştiuse acolo, sub ochi, înfiptă în călimară. Pe urmă dispăruse, cum dispar scrisorile pe care le strângi la îndemână, ca să le găseşti după ani în textul unei legi ori într-un buzunar de vestă uzată.</p>
                  <p rend="justify">Începu un răspuns. Nu-şi amintea însă nici măcar cum se numeşte copilul. Rupse hârtia. Se răzgândi.</p>
                  <p rend="justify">A doua zi dimineaţa, se urcă în tren. Seara fu în satul Hârtoape.</p>
                  <p rend="justify">Căruţa îl lăsase la cotul drumului.</p>
                  <p rend="justify">Mergea mai departe, în celălalt sat.</p>
                  <p rend="justify">Radu Comşa, cu valiza în mână, fu întâmpinat în uliţă de un cârd de gâşte. Gânsacul se năpusti astmatic, umflându-şi aripile. Îl urmări cu îndârjire până la gard.</p>
                  <p rend="justify">Găsi poarta pe jumătate în lături. Anica mulgea vaca. Nu-i auzi paşii. Radu se apropie în vârful picioarelor şi se opri să aştepte.</p>
                  <p rend="justify">O găsea la îndeletnicirea ei firească de gospodină.</p>
                  <p rend="justify">Un val de înduioşare îi podidi ochii. Aci era numai simplitate şi acceptare cuminte a vieţii. Cum a putut oare să-i uite atât de îndelungă vreme?</p>
                  <p rend="justify">Laptele ţâşnea aburind cald în şiştar. Femeia vorbea singură cu vita.</p>
                  <p rend="justify">Când ridică ochii şi îl văzu, răsturnă scaunul cu trei picioare, sări ştergându-şi mâinile de poale.</p>
                  <p rend="justify">Radu îi sărută fruntea: părul mirosea a gaz.</p>
                  <p rend="justify">Vaca întoarse ochii umezi la cei doi fraţi, privindu-i cu impasibilă senitătate animală.</p>
                  <p rend="justify">Ugerul era încă plin: vaca ştia că datoria ei încă nu e împlinită. Cuminte, aştepta să-i revină stăpâna.</p>
                  <p rend="justify">Dar stăpâna, frecându-şi mereu degetele de poale, nu-şi putea desprinde ochii de la obrazul fratelui, întrebându-se ce cruntă întâmplare l-a sluţit aşa, că aproape să nu-l mai cunoască.</p>
                  <p rend="justify">Radu Comşa observă că zarzării sunt în floare. Doi, la fereastră, se plecau spre casă, încununând-o cu o fragedă voioşie.</p>
                  <p rend="justify">Cercă să fie şi el bucuros. Îşi prinse peste umăr sora (are să-i spună la vreme să nu-şi mai ungă niciodată părul cu gaz).</p>
                  <p rend="justify">— Ana… Anicuţo! Am venit…</p>
                  <p rend="justify">Anica se plecă să ferească şiştarul din picioarele Sâmbotinei, îşi suflă pe urmă nasul, cu degetele. Se repezi în pridvor să caute ceva. Se întoarse cu mâna goală.</p>
                  <p rend="justify">Pe urmă, îşi luă seama şi îl pofti în casă, începând să-şi ceară iertare, ca unui străin, că o găseşte aşa. Întinse lăicer nou pe laviţă. Trase de două ori cu mătura pe lutul de jos. Fiindcă amurgirea cuprinsese încăperea, aduse o lampă cu flacăra ofticoasă.</p>
                  <p rend="justify">— Lasă, Anicuţo, acestea! Vino lângă mine şi spune-mi!</p>
                  <p rend="justify">Radu întinse mâinile către singura vietate lângă care mai putea să afle căldură.</p>
                  <p rend="justify">Anica nu se aşeză pe scaun. Vorbi cu pieptul rezemat de masă într-un cot.</p>
                  <p rend="justify">Povestea era simplă şi scurtă.</p>
                  <p rend="justify">Gheorghe, „omul ei”, nu s-a mai întors. Nu s-au mai întors mulţi din sat. Pensia vine la două-trei luni; nu-i mare lucru, dar tot îşi prinde o nevoie cu dânsa. Copiii sunt, slavă Domnului, sănătoşi. Ghiţă sfârşeşte şcoala în vară. Vine rândul celui mai mic. Fetei îi ajunge câtă carte a învăţat. N-o mai lasă să isprăvească! Are să-i fie de-un ajutor pe lângă casă. Împlineşte în iarnă zece ani. A mai căpătat şi pământ. Se mai găseşte câte cineva să îngrijească de necazurile ei. Acum copiii sunt pe uliţă. Se duce să-i strige.</p>
                  <p rend="justify">O piele de oaie, întinsă sub grindă, răspândea miros greu de hambar şi de stână.</p>
                  <p rend="justify">Radu Comşa deschise fereastra.</p>
                  <p rend="justify">Măsură încăperea dintr-un capăt în altul, să-şi dezmorţească picioarele înţepenite în căruţă. Într-un cui atârna o carabină şi deasupra un chipiu de jandarm.</p>
                  <p rend="justify">Dar nu luă aminte la ele.</p>
                  <p rend="justify">Se gândi că nu l-a cunoscut niciodată pe acest Gheorghe, care nu s-a mai întors. Se agăţă de o pâlpâire. Are să poarte el grijă de copiii aceştia. O datorie îndoită: sunt ai surorii lui şi ai unui soldat! Pliveşte din buruiană câteva fragede vlăstare ameninţate. Începe a împlini cuvântul dat ostaşilor Bocăneţ, Mucenicu, cuvântul altora, în noaptea cu lună, în poiana din dosul şanţurilor germane. De astă dată cu fapta, singur, cum s-ar fi cuvenit să purceadă, toţi, de la început, înainte de a-şi slei curajul şi suflul în complicitatea altora, înrăiţi şi vechi. O faptă bună aci, una dincolo, minunea s-ar fi săvârşit măcar aşa, din totalizarea lor… Dacă fiecare fost comandant ar fi adoptat necazurile foştilor soldaţi pe câţi i-au ştiut mergând cu simplitate la moarte sub ordinul lor, consacrându-le numai zece zile pe an ca să le asculte păsurile şi să-i ajutore în ceasurile de cumpănă, dreptatea s-ar fi înfăptuit atunci, de la sine, nesimţit, cucerită pas cu pas, cum se netezeau adânciturile fronturilor din mărunte lupte obscure, cu eroisme nepomenite în nici un comunicat glorios. Va sfârşi aci! Va căuta apoi să dea de urmele altora: Omir, Bocăneţ, Mucenicu, să-i caute, dacă dânşii nu-l caută… Păşi mai vioi; îşi frecă mâinile ca un om care se pregăteşte de lucru cu nădejde.</p>
                  <p rend="justify">Aci era masa unde-şi scria lecţiile într-un caiet cu scoarţele albastre. Masa era atunci prea înaltă. Îl durea întotdeauna pieptul. Este acum altă masă, tot atât de înaltă, şi alt caiet, tot cu scoarţe albastre. Îl răsfoi. Cu cerneală apoasă, pe paginile cu liniatură de pătrăţele violete, probleme de aritmetică. Scris stângaci, cu multe picături care au fost şterse cu limba, cuvinte greşite şi tăiate. Corecturi cu creion roşu. Caietul nu pare să fie al unui şcolar excepţional.</p>
                  <p rend="justify">În sfârşit, are să vadă!</p>
                  <p rend="justify">Vaca râcâi cu cornul în peretele de afară. Grajdul se afla tot în dosul casei. Noaptea se auzea, atunci, răsuflarea caldă a vitelor în paie. Tot aşa are să le audă şi acum.</p>
                  <p rend="justify">Tresări. Năvăli o fetiţă izbind uşa; se opri în prag, speriată. În părul bălan, un pieptene de celuloid roz, picioarele goale, haină de stambă pestriţă, cu pete grase în faţă. Rezemată de uşor, nu ştia ce să facă.</p>
                  <p rend="justify">Radu Comşa îşi îmbună glasul, cât mai prietenos.</p>
                  <p rend="justify">— Haide, urâto! Apropie-te, drace! Haide, că nu mănânc oameni… Natalia parcă te cheamă?</p>
                  <p rend="justify">Fata îşi înfipse mai adânc pieptenele de celuloid în părul decolorat; nu ridică sfârcul de nas din pământ.</p>
                  <p rend="justify">— Nataliţa o cheamă pe fata Păvălăghioaiei. Mie-mi zice Nuţa…</p>
                  <p rend="justify">— Nuţa! Îşi aminti Comşa. Ştii tu cine sunt eu, Nuţa?</p>
                  <p rend="justify">Radu se apropiase şi îi netezea bărbia.</p>
                  <p rend="justify">— Îi fi domnul percept… ridică Nuţa ochii, prinzând curaj.</p>
                  <p rend="justify">— Nu! făcu Radu din cap.</p>
                  <p rend="justify">— Atunci domnu învăţător cel nou?</p>
                  <p rend="justify">— Nu.</p>
                  <p rend="justify">— Domnu agent?</p>
                  <p rend="justify">Radu Comşa n-apucă să afle care domnu agent anume, fiindcă intră Anica, mânând de la spate plodurile culese de pe drum.</p>
                  <p rend="justify">Cel mai mic se sclifosea, smârcâindu-şi nasul; se cunoşteau, înfocate, urmele palmelor pe obraji. Când văzu un domn necunoscut în casă, tăcu brusc, ştergându-şi ochii cu pumnul, ceea ce din amestecul lacrimilor cu praful îi făcu un obraz de hornar.</p>
                  <p rend="justify">— Îmi scot sufletul, împieliţaţii! se văietă Anica, înşfăcând împricinatul de-un umăr şi mutându-l din cale.</p>
                  <p rend="justify">Copilul păru indiferent la acest tratament lipsit de dulceaţă, neslăbind o clipă din ochi pe domnul străin. Băiatul cel mare, Ghiţă, scoase o cărţulie din sân şi o dosi sub căpătâiul patului.</p>
                  <p rend="justify">— Şi tu ce stai ca o mironosiţă? se răsti Anica la fetiţa cu pieptenele roz.</p>
                  <p rend="justify">Nuţa se scărpină subsuoară, pe urmă în cap, pe urmă în spinare, atât cât o ajungea mâna.</p>
                  <p rend="justify">Anica porunci:</p>
                  <p rend="justify">— Ţine ştergarul de ici şi fugi la dugheană! Cere o jumătate de pâine! Dumneata nu obişnuieşti rachiu?</p>
                  <p rend="justify">— Nu! răspunse Radu.</p>
                  <p rend="justify">— Numai bădiţa Mitriţă be rachiu! declară nepotul cel mai mic al lui Radu Comşa, cu obraz de hornar.</p>
                  <p rend="justify">Anica trecu peste această constatare.</p>
                  <p rend="justify">Deznodă banii cu dinţii, dintr-un colţ de batistă cu tiv de mărgele, şi numără, înşirându-i pe marginea mesei.</p>
                  <p rend="justify">— Anicuţo, lasă-mă pe mine! îi dădu Radu la o parte, scoţând portbiletul din buzunar şi întinzând fetiţei o hârtie.</p>
                  <p rend="justify">— Ia atunci una întreagă şi vezi… albă!</p>
                  <p rend="justify">— Albă are numai Jmil!</p>
                  <p rend="justify">— Te-i duce şi la Jmil, că nu ţi s-or rupe papucii până acolo! vorbi Anica înnodându-şi banii săi la loc, în batistă.</p>
                  <p rend="justify">Nuţa porni la Jmil.</p>
                  <p rend="justify">Nu-şi rodea papucii până acolo; era desculţă.</p>
                  <p rend="justify">— Dumneata mi-i ierta…</p>
                  <p rend="justify">— Spune-mi „tu”, Anicuţo…</p>
                  <p rend="justify">— Mi-i ierta dacă am-să te las singur, cu plodurile, să pregătesc ceva de îmbucat!</p>
                  <p rend="justify">Radu Comşa rămase cu plodurile. Cercă să şi-i apropie. Îl întrebă pe cel mare despre carte, despre şcoală, despre învăţător.</p>
                  <p rend="justify">Copilul înainta câte un pas, câte un pas, până fu alături.</p>
                  <p rend="justify">Era slab, cu fruntea chinuită de creţuri, cu obrajii prea gălbejiţi, cu buzele arse şi cu o privire concentrată, cum au surzii.</p>
                  <p rend="justify">Se rezemă de laviţă. Ciugulindu-şi o destrămătură a cămăşii, se destăinui: pricepe greu şi îl doare capul câteodată. Nu ţine minte. În sat sunt mulţi pe care îi doare capul; au friguri. Le dă sanitaru prafuri. Atunci îi mai lasă câte o săptămână, două… Mulţi sunt bucuroşi că scapă de la şcoală; se duc cu vitele la păscut ori în luncă la scăldat. Dar el nu vrea să lipsească nici o zi; vrea să înveţe! Nu poale să iasă premiant, ca băiatul părintelui şi ca Petruţă Timofti, fiindcă ei pricep uşor şi ţin minte. Dar nici el n-are să rămână un prost; are să înveţe, măcar de-ar fi nevoie să nu doarmă decât două ceasuri pe noapte! stărui, plin de încăpăţânare, copilul cu fruntea încreţită şi buzele arse.</p>
                  <p rend="justify">Îşi arătă caietele, cărţile, păstrate curat, învelite în hârţie albastră. Radu Comşa îl întrebă câte ceva. Copilul întradevăr pricepea anevoie, răspundea alături, îşi lua seama şi, încruntându-şi fruntea, începea să gângăvească.</p>
                  <p rend="justify">Radu îşi spuse că poate l-a intimidat; abia îl cunoaşte, e pentru el un străin, numai a doua zi îşi va putea face o părere.</p>
                  <p rend="justify">Cel mai mic, care arăta să fie mult mai sprinten la minte şi era îndesat ca un săculeţ, se amestecă de câteva ori în vorbă, până ce ajunse să-şi spovedească şi el, în sfârşit, un păs:</p>
                  <p rend="justify">— Pe Ghiţă nu-l bate bădia Mitriţă! Da pe mine mă bate… Cu cureaua cea lată mă bate!</p>
                  <p rend="justify">Radu Comşa gândi că acest bădia Mitriţă va fi fiind vreo rudă despre care nu-şi mai aminteşte. În sat se aflau, desigur, multe rude pe care nu şi le mai aminteşte.</p>
                  <p rend="justify">Veni fata cu pâinea, mestecând o bucată de coajă. Intră şi Anica, aprinsă în obraji de dogoarea focului, cu o mămăliguţă aburind pe fund de lemn. Radu Comşa o privi lung cum întindea, îndemânatic, masa lor săracă.</p>
                  <p rend="justify">Era voinică şi în toată tinereţea încă. Cu ochii umezi şi domoli, ca ai Sâmbotinei; gâtul rotund şi alb. O admiră cu înduioşare pentru resignarea vrednică în care îşi ducea gospodăria cu trei copii.</p>
                  <p rend="justify">Mâncă din borş, într-o strachină mare, laolaltă cu toţi; pe urmă, din altă strachină, brânză răsuflată. Erau numai două furculiţe, cu dinţii strâmbi, pentru Anica şi el; copiii făceau în pumn un boţ lunguieţ de mămăligă, îl atingeau numai puţin de brânza roşcată şi iute. Radu Comşa hotărî că, a doua oară când va veni, să cumpere pentru toţi cuţite, furculiţe, linguri şi farfurii. Să-i educe după un mic manual de civilizare…</p>
                  <p rend="justify">Tăceau!</p>
                  <p rend="justify">Se auzea numai mestecarea fălcilor şi sfârâitul lămpii.</p>
                  <p rend="justify">Pâinea rămase întreagă. Copiii cerură câte-o felie goală, la sfârşit, desert.</p>
                  <p rend="justify">După-masă, Nuţa ajută la strâns blidele. Anica îi împinse pe toţi la culcare, în cealaltă încăpere. Cum aveau o singură lampă, copiii se dezbrăcară prin întuneric. Se mai auziră hârjonindu-se un timp, pe urmă se făcu tăcere.</p>
                  <p rend="justify">Când Anica sfârşi de trebăluit afară, veni să se aşeze lângă Radu, cu mâinile în poală.</p>
                  <p rend="justify">Radu Comşa vorbi mult.</p>
                  <p rend="justify">Vorbi mai mult pentru el decât pentru sora care nu pricepea de ce atâtea întortocheri pentru a spune lucruri atât de simple. Când Radu îşi ceru iertare că prea târziu s-a gândit la dânşii, fiindcă multe mâhniri l-au silit să se oprească mai întâi la necazurile lui, Anica socoti că poate şi-a pierdut slujba. Nu îndrăzni să-şi arate această teamă şi să rostească părerea ei de rău, simplă şi din toată inima.</p>
                  <p rend="justify">Tipărindu-şi poalele, stărui să-l convingă că nu dorea nimic deocamdată, decât să-şi dea băiatul la şcoală. Celelalte le duce ea singură la capăt, cum le-a mai dus. Pentru atât, nici nu era nevoie să vină acum. Ar fi adus ea copilul, la toamnă…</p>
                  <p rend="justify">Pe urmă, căscă. Începu să-i întindă aşternutul. Au să mai vorbească mâine, tot e duminică. Dar să ştie de pe acum că nu-i cere nimic. Dacă are atâtea griji, ea nu vrea să-i mai adaoge altele. Îi pofti noapte bună. Radu Comşa stinse lampa: făcea mai mult miros de gaz decât lumină.</p>
                  <p rend="justify">Se răsuci îndelung să adoarmă. I se părea că a auzit paşi pe lângă fereastră. Un glas de bărbat vorbind în şoaptă.</p>
                  <p rend="justify">O uşă se deschise, apoi dură numai tăcerea nopţilor de sat, cu orăcăitul monoton al broaştelor şi lătrături somnoroase de câini. Răsufletul Sâmbotinei străbătea prin perete. Aţipi un timp. Tresări, ridicându-se într-un cot, fiindcă a auzit iar paşi.</p>
                  <p rend="justify">Dar a fost numai o părere. I-a alungat somnul şi acum mirosul pielei de oaie spânzurată în grindă a invadat toată încăperea.</p>
                  <p rend="justify">Noaptea se adâncise atât de întunecată, fără de stele, încât pătratul ferestrei era abia mai puţin opac decât negrul peretelui.</p>
                  <p rend="justify">Cu ochii lărgiţi la acest întuneric, înăbuşit de mirosul cald al lânei, se frământă schimbând planuri. Se simţea din nou mai bun, dornic de hotărâri brave. Era înduioşat de soarta atâtor larve omeneşti, orbecăind în beznă, fără îndurarea nici unei lumini care să le deschidă drumuri. Năvăleau cuvintele bune şi calde pe buze, pe care nu le-a mai rostit de mult nimănui, sufocate în singurătatea dureroasă în care de atâta vreme trăia.</p>
                  <p rend="justify">Dacă şi-ar fi ascultat gândul, ar fi trezit atunci, îndată, din cealaltă încăpere, sora rămasă ţărancă săracă şi simplă, să-i spovedească toate chinurile cărora adineaori nu le putuse da cuvânt şi acum se desfăceau în el, ca o eliberare.</p>
                  <p rend="justify">Alături, se porni un sforăit greu şi cineva vorbi prin somn.</p>
                  <p rend="justify">Îl deşteptă a doua zi Nuţa, cu o ceaşcă de lapte fierbinte plină ras.</p>
                  <p rend="justify">Păşea în vârful picioarelor, cu ochii ţintă la clătinăturile laptelui ca să nu-l verse. Era îmbrăcată în straie curate, de duminică; veşminte reduse la miniatură – după portul unei femei în toată puterea.</p>
                  <p rend="justify">Spălată, cu părul netezit, îi aduse aminte lui Radu Comşa de acele infante ale lui Velasquez şi Goya, care, la opt ani, erau zugrăvite în costumele complicate şi greoaie ale epocii.</p>
                  <p rend="justify">Fetiţa aşeză ceaşca pe-un scaun, la capătul patului.</p>
                  <p rend="justify">— Bădie. Avem şi zahăr, dacă pofteşti mata!</p>
                  <p rend="justify">Pentru acest „bădie”, Radu îi netezi cu recunoştinţă obrazul, părul bălan, ridicat în pieptenele roz.</p>
                  <p rend="justify">Nuţa scotoci într-un sertar.</p>
                  <p rend="justify">Dintr-o cutie de tablă aduse în pumn două bucăţi de zahăr, atât de vechi, rotunjit la muchii şi cenuşiu, încât părea un mineral dezgropat din pământ.</p>
                  <p rend="justify">— Mămuca-i la biserică… M-o lăsat pe mine să fac ce-i porunci mata! lămuri fata, cu toată gravitatea întregii gospodării rămase pe mână.</p>
                  <p rend="justify">— Nuţo, mai întii eu nu-ţi poruncesc nimici… Te rog numai să-mi dai o cană cu apă pentru spălat şi puţină sare în loc de zahărul acesta, pe care mai degrabă, te înţeleg, că ai vrea să-l ronţăi tu!</p>
                  <p rend="justify">Sarea era tot atât de vânătă, ca zahărul: pisată mare, umedă şi pusă într-o ceaşcă de cafea, ştirbă.</p>
                  <p rend="justify">Dar Nuţa, cu demnitate, nu ronţăi zahărul-mineral, ci îl depozită mai departe în cutia de tablă pentru cine ştie ce alt eveniment memorabil.</p>
                  <p rend="justify">După ce-şi răcori ochii, Radu Comşa ieşi în ogradă şi păşi pârleazul grădinii.</p>
                  <p rend="justify">Pământul era săpat. Aci au fost întotdeauna cartofi, dincoace fasole; câteva straturi aliniate, cu gunoi negru presărat deasupra.</p>
                  <p rend="justify">Zarzării îmbrăcaseră flori de hârtie, în primăvara cu pământul încă negru-vioriu şi gol sub care musteau seminţele. O claie de strujeni; un stog de fân pe jumătate tăiat regulat, mărunt şi neted, ca firele de tutun fin.</p>
                  <p rend="justify">Pretutindeni se cunoştea prezenţa unei mâini de vrednică gospodină.</p>
                  <p rend="justify">O şură pe care n-a cunoscut-o. E veche acum: plugul cu fierul lucios ca argintul, întors în sus, prăjini şi lemne rezemate într-un ungher; deasupra, din grinzi, pânze de păianjen atârnând cu atâta praf, încât păreau zdrenţe grele.</p>
                  <p rend="justify">Radu Comşa se întoarse să se aşeze în soare, unde era locul său de copil, pe prispă.</p>
                  <p rend="justify">Dar locul lui era ocupat de altul.</p>
                  <p rend="justify">Băiatul cu obrajii gălbejiţi şi cu privirea încordată de surd.</p>
                  <p rend="justify">Îşi spunea pe de rost lecţia, cu degetul între foile cărţii închise:</p>
                  <p rend="justify">— Fierul, fonta şi oţelul. Fierul… Fierul este un metal. Fierul… Fierul se scoate din pământ. Fierul este un mineral… Fierul… Fierul nu se scoate din pământ aşa cum îl vedem noi… Fierul se găseşte amestecat cu alte corpuri străine… Fierul… Ca să alegem fierul de corpuri străine… Fierul…</p>
                  <p rend="justify">Radu Comşa se aşeză lângă el, desprinzându-i binişor cartea din mână.</p>
                  <p rend="justify">Îl cercetă cu răbdare despre alte lecţii învăţate mai demult; căuta să descopere ce se află în mintea lui chinuită.</p>
                  <p rend="justify">Copilul încrunta ochii să priceapă; între sprincene, se săpa o cută adâncă; fruntea se strâmta de două degete, gângăvea şi gâfâia parcă ar fi cărat, un sac greu în cârcă. Radu Comşa puse cartea alături, închisă. Îi fu milă de toată încăpăţânarea neputincioasă a copilului. Dar nu era decât o minte slabă. Nimeni n-avea să facă niciodată nimic din el. Ca să-şi împace conştiinţa, va merge şi la învăţător, să afle.</p>
                  <p rend="justify">Copilul luă cartea şi începu monoton, ca o melopee a plictiselii:</p>
                  <p rend="justify">— Fierul, fonta şi oţelul… Fierul…</p>
                  <p rend="justify">Radu Comşa intră să-şi caute pălăria.</p>
                  <p rend="justify">— Spui Anicăi că m-am dus până la şcoală! Într-un ceas sunt înapoi.</p>
                  <p rend="justify">— Îi spun… Fierul, fonta şi oţelul… Fierul. Dacă luăm fierul… Ce este fierul? Fierul… Fierul… este un mineral… Nu! El, dânsul, fierul, este un metal…</p>
                  <p rend="justify">La şcoală dirigintele îl primi scuturându-şi ţărna de pe mâini, între straturile grădinii.</p>
                  <p rend="justify">Se bucură când îi auzi numele.</p>
                  <p rend="justify">— Aşadar, dumneata eşti Comşa? Radu Comşa! Phii, domnule, nu-ţi imaginezi dumneata câtă părere de bine îmi faci… Am auzit de la alţii despre dumneata. Eu sunt de cincisprezece ani în sat, de când a ieşit la pensie dirigintele cel vechi. Nu mai contenea vorbind despre Radu Comşa! Îţi spun drept, într-o vreme credeam că e un maniac… Radu Comşa încoace, Radu Comşa încolo! Era mândru de dumneata, ca de un copil al lui… Spunea că te aşteaptă un viitor strălucit. Şi după câte am auzit mai târziu, am înţeles că nu s-a înşelat… Îmi dai voie să te poftesc oleacă în casă şi să te invit la un pahar cu apă şi la o dulceaţă? Tocmai mi-a venit băiatul…</p>
                  <p rend="justify">— Mulţumesc! Nu vreau din pricina mea să sufere astea! arătă Comşa spre straturile neisprăvite.</p>
                  <p rend="justify">Învăţătorul se ruşină, plecându-se să ridice o greblă căzută între dânşii.</p>
                  <p rend="justify">— M-ai găsit la grădinăria mea… Eu sunt, domnule Comşa, un învăţător de modă veche, ca şi răposatul dascălul dumitale. Când scap de celelalte îndatoriri, mă întorc la apucăturile mele ţărăneşti. Feciorul meu e altfel. Ai să-l cunoşti… De-abia ieri mi-a venit… A izbândit să fie mutat aci. El face politică. Vorbeşte tare frumos, are darul convingerii! Zice că-i păcat să piardă un asemenea capital. Acuma oamenii sunt mai întreprinzători. Au vreme să facă de toate… Câteodată parcă mă tem. Politica-i mare ispită, şi după război mai mult tulburare ne-a adus decât foloase. Atuncea Coste – Coste îl cheamă – prinde a râde şi-mi spune să mă întorc la straturile mele, că nu-s făcut să pricep vremurile aieste nouă… Dar eu te ţin de vorbă, domnule Comşa, şi poate dumneata ai venit cu alte gânduri. Ai să-mi faci plăcerea să-mi spui cu ce te poate servi un învăţător bătrân şi nevoiaş ca mine?</p>
                  <p rend="justify">— Câteva lămuriri numai… Un sfat de la dumneata… Am un nepot: Gheorghe Câmpeanu…</p>
                  <p rend="justify">— Văduva lui Câmpeanu e sora dumitale? Hm!</p>
                  <p rend="justify">Dirigintele duse degetele cu ţărâna uscată la gură şi tăcu o clipă.</p>
                  <p rend="justify">Pe urmă adăogă:</p>
                  <p rend="justify">— Nu mă gândeam…</p>
                  <p rend="justify">Radu Comşa continuă:</p>
                  <p rend="justify">— De acest nepot m-am hotărât să mă interesez mai de aproape! Avem o datorie, noi cei plecaţi de la sate, să întindem mâna şi altora, pentru a-i ajuta să-şi facă un drum. Aş vrea să-i dau la o şcoală mai înaltă, după ce termină aici. Şi cum e elevul dumitale, eşti cel mai în măsură să-mi dai un sfat din vreme… Poate la vară să-l pregătim pentru un concurs.</p>
                  <p rend="justify">— Gheorghe Câmpeanu! Gheorghe Câmpeanu! repetă dirigintele, păşind peste strat mai aproape de Comşa. Ca să fiu sincer, domnule Comşa, trebuie să-ţi spun cu părere de rău, că nepotul dumitale n-are să reuşească niciodată la un concurs!</p>
                  <p rend="justify">— Mi s-a părut într-adevăr că…</p>
                  <p rend="justify">— Eu îl dau la ceilalţi din clasă exemplu de cuminţenie şi de muncă. Dar, îmi pare rău că atât nu-i destul la un şcolar. N-are destul fosfor, domnule Comşa!</p>
                  <p rend="justify">Radu Comşa făcu un semn de neputinţă, lărgind amândouă palmele în lături.</p>
                  <p rend="justify">Era ceea ce constatase şi el.</p>
                  <p rend="justify">— N-are destul fosfor! repetă dirigintele bucuros de această formulă, acum descoperită şi pe care îşi spunea că va întrebuinţa-o întotdeauna, când va vorbi de elevi ca Gheorghe Câmpeanu. Şi dacă n-are fosfor, nu putem face nimic! Ca să rămână la plug, nu-i trebuie mai multă ştiinţă de carte… Dar să mergem mai departe, domnule Comşa! Să admitem că, printr-o minune, reuşeşte la un concurs. Cu aceasta n-a făcut nimic. Rămâne tot pe drum, peste un an sau peste mai mulţi. Aşa că de ce l-am împinge unde nu-l aşteaptă nici un bine, ca să regretăm şi noi? Ca să ne blesteme şi el? Fosforul nu-l putem da noi, cu linguriţa.</p>
                  <p rend="justify">Radu Comşa nu mai avea ce afla. Se pregăti de plecare. Dirigintele îl reţinu.</p>
                  <p rend="justify">— Aşadar, văduva lui Câmpeanu e sora dumitale? Întradevăr, nu mă gândeam. Vrednică femeie şi isteaţă, păcat numai că… În sfârşit, nu mă priveşte pe mine…</p>
                  <p rend="justify">— Nu înţeleg, domnule diriginte…</p>
                  <p rend="justify">— N-am nici o cădere să mă amestec, domnule Comşa! Lumea e lume. Am scăpat şi eu o vorbă… Iacă, vine şi fecioru-meu, Coste! se bucură, cu toată lumina năvălită în ochii bătrâni.</p>
                  <p rend="justify">Feciorul dirigintelui se cunoştea de la prima vedere că e de altă modă.</p>
                  <p rend="justify">Salută cu pălăriuţa mică şi se prezintă dezgheţat.</p>
                  <p rend="justify">— Veniţi din Bucureşti, domnule Comşa? Atunci ne puteţi spune ultimele ştiri politice de la centru…</p>
                  <p rend="justify">Vorbind, îşi trăgea manşetele care cădeau prea lungi peste degete. Îşi pipăi funta albastră.</p>
                  <p rend="justify">Radu Comşa rezumă ultimele ştiri politice de la centru:</p>
                  <p rend="justify">— Guvernul n-are de gând să plece şi opoziţia nu se resemnează să aştepte.</p>
                  <p rend="justify">— Aţi găsit formula justă! declară domnul Coste, deplin încântat. Aceasta e toată definiţia situaţiei politice. Numai că opoziţia, aşteptând, nu se gândeşte să se organizeze. Aşteaptă pară mălăiaţa. Nu lucrăm, domnule, nu ne organizăm! Aci stă toată buba…</p>
                  <p rend="justify">Îşi ridică mânecile cămăşii, pe sub haină, de subsuoară.</p>
                  <p rend="justify">— Vedeţi, eu m-am zbătut să obţin mutarea aci, pentru a începe o organizaţie serioasă. Eu dau mare importanţă organizaţiilor de la periferia partidului… Victoriile se câş-tigă întâi cu soldaţi educaţi şi disciplinaţi, nu numai cu generali! Cel mai ideal stat-major nu face două parale cu o trupă dezorganizată…</p>
                  <p rend="justify">Făcu o pauză.</p>
                  <p rend="justify">Dirigintele îl privea cu părintească admiraţie.</p>
                  <p rend="justify">Tânărul Coste se întoarse spre Radu Comşa, întrebându-l cu o subită îngrijorare:</p>
                  <p rend="justify">— Cred că nu sunteţi guvernamental?!</p>
                  <p rend="justify">— Nu! se împotrivi Radu Comşa. Sunt dintre cei condamnaţi să rămână întotdeauna în neagra opoziţie…</p>
                  <p rend="justify">— Tocmai! surâse cu înţeles domnul Coste, bucuros că are de-a face cu un om care pricepe situaţia. „Întotdeauna”, e un fel de a vorbi! Depinde numai de noi, dacă ştim să ne mişcăm. Eu mi-am făcut socoteală că rămâne aci un capital politic neutilizat. Tata dăscăleşte aci de cincisprezece ani, a dăscălit zece ani în comuna vecină, la Cohalmi; are legături cu oamenii. E ascultat şi iubit. Dar nu face nici un fel de politică. S-a dezinteresat întotdeauna. El, cu grădinăria lui! Crede că fiecare individ are să fie fericit când va avea în poartă doi perji. Iar toţi oamenii, la zece kilometri rază, au câte doi pruni în poartă şi alţii câte patru şi opt, şi eu tot nu-i văd fericiţi! Se vede că reţeta a dat greş… Şi atunci trebuie să căutăm alta!</p>
                  <p rend="justify">Dirigintele, ruşinat, îşi ascunse mâinile, cu pământul straturilor uscat pe degete.</p>
                  <p rend="justify">— Ei, şi tu, Coste!</p>
                  <p rend="justify">Domnul Coste îl privi cu îngăduinţa cuvenită unui bătrân plin de nevinovate manii.</p>
                  <p rend="justify">— Glumesc, tată…</p>
                  <p rend="justify">Apoi, întorcându-se către Radu Comşa:</p>
                  <p rend="justify">— Şi, cum vă spuneam, m-am întrebat de ce-ar rămâne adică acest capital nefolosit? Zestre a guvernelor, transmisă de la unii la alţii! Am cerut mutarea aci. Mă pun pe lucru! Oricând pot aduce un număr de voturi sigure. Aceasta contează. Dacă ne organizăm, viitorul e al nostru…</p>
                  <p rend="justify">Fiul dirigintelui arătă circular viitorul, cu mâna peste care cădea manşeta prea lungă.</p>
                  <p rend="justify">Radu Comşa îşi luă ziua bună de la cei doi învăţători, unul cu grădina şi altul cu viitorul.</p>
                  <p rend="justify">Se abătu din drum să cumpere de la dugheana domnului Jmil provizii la care până atunci nu se gândise. Intră pe poartă, întovărăşit de-un băiat încărcat cu pachete.</p>
                  <p rend="justify">Ghiţă, cu fruntea încreţită şi cu ochii ficşi, repeta în acelaşi loc, somnambulic:</p>
                  <p rend="justify">—…ţelul… oţelul… Din fier căpătăm oţel. Cum este oţelul? Oţelul este flexibil. Oţelul… Oţelul este mai tare ca fierul. Oţelul…</p>
                  <p rend="justify">Deasupra, în grinda streşinii, o rândunea îşi zidea cuibul.</p>
                  <p rend="justify">Venea cu huma în plisc, piuia după fiecare bob lipit, zbura tăind aerul străveziu al primăverii, ca o harnică suveică.</p>
                  <p rend="justify">Ghiţă nu vedea nimic. Cu obrazul torturat în bătaia soarelui, stăruia cu toată convingerea:</p>
                  <p rend="justify">— Oţelul… Din oţel se fabrică fel de fel de obiecte… Anume… Otelul… Ce se fabrică din oţel? Din oţel se fabrică… Nu… Oţelul…</p>
                  <p rend="justify">Anica îi ieşi înainte în haine de sărbătoare, rumenă şi cu piepţii strânşi în cămaşa cu fluturi. Când văzu toate pacheţelele şi pricepu, se simţi umilită:</p>
                  <p rend="justify">— De ce trebuia, dumneata?</p>
                  <p rend="justify">— Anicuţo, te-am rugat o dată să nu mai aud acest dumneata…</p>
                  <p rend="justify">— Ce trebuia, dum…? Ce trebuia să aduci aici toată dugheana lui Jmil? Avem şi noi, slavă Domnului, cu ce primi un om în casă! În afară de nu ţi-o fi făcând silă cumva bucatele noastre proaste…</p>
                  <p rend="justify">Radu o ascultă, cu un surâs împăciuitor, cum îşi apără mândria ei de gospodină.</p>
                  <p rend="justify">Îi netezi obrazul învăpăiat:</p>
                  <p rend="justify">— Zi-i înainte, Anicuţo! Aşa te cunosc… Ai rămas tot fetişcana iute foc, de gura căreia ştia şi mama…</p>
                  <p rend="justify">Într-adevăr, într-o depărtare înceţoşată, Radu Comşa vedea codana sprintenă şi aprigă, ducând toată gospodăria la paisprezece ani.</p>
                  <p rend="justify">Anica plecă ochii în pământ, roşie mac. Avea ciuboţele cu toc înalt şi ciorapi de lână albă, bariz untdelemniu cu flori verzi.</p>
                  <p rend="justify">Deşertă, unul câte unul, pe prispă, pachetele din braţul băiatului; dar părea hotărâtă să nu se atingă de ele.</p>
                  <p rend="justify">— Dă mâncarea în foc, mămucă! se auzi glasul Nuţei.</p>
                  <p rend="justify">Anica intră în bucătăria de scânduri. Radu în casă.</p>
                  <p rend="justify">Se opri în prag. Pe laviţa unde dormise el, cineva se afla cu faţa în sus.</p>
                  <p rend="justify">Un jandarm.</p>
                  <p rend="justify">Jandarmul se ridică în capul oaselor, pe urmă în picioare, încheindu-şi încet nasturii tunicii. Întinse mâna şi-o zgudui din umăr pe a lui Radu Comşa:</p>
                  <p rend="justify">— Am onoarea să mă prezint! Sergent şef de post, Iftodiu Dumitru!</p>
                  <p rend="justify">Se aşeză pe laviţă, poftindu-l să ia loc, ca o gazdă a casei.</p>
                  <p rend="justify">Radu Comşa a luat loc, privind la sergentul şef de post Iftodiu Dumitru cu cea mai mare nedumerire.</p>
                  <p rend="justify">— Fumaţi? întrebă jandarmul.</p>
                  <p rend="justify">Oferi tabachera cu ţigări „funcţionare”. Comşa refuză.</p>
                  <p rend="justify">Sergentul Iftodiu Dumitru se căută în buzunar, căută pe masă, strigă:</p>
                  <p rend="justify">— Ghiţă!</p>
                  <p rend="justify">— Îndată! răspunse glasul lui Ghiţă, curmând citania cu fierul, fonta şi otelul.</p>
                  <p rend="justify">— Chibrit! ordonă laconic sergentul şef de post. Haide, trap, Castravete!</p>
                  <p rend="justify">— Îndată, bădie Mitriţă!</p>
                  <p rend="justify">Radu Comşa simţi că devine imbecil.</p>
                  <p rend="justify">Sergentul Iftodiu Dumitru lua cutia cu chibrituri din mâna băiatului, aprinse, o zvârli pe masă şi aruncă fum gros pe nările păroase.</p>
                  <p rend="justify">Era bărbierit de curând, cu un brici care-l zgâriase; dintr-o crestătură, în bărbia lată, cursese sângele, şi peste rană lipise o foiţă de ţigară străbătută de o picătură de sânge.</p>
                  <p rend="justify">— Aţi venit să vedeţi ce mai face Anica şi ce-i fac plodurile? întrebă, cu bunăvoinţă, sergentul Iftodiu Dumitru.</p>
                  <p rend="justify">— Mda! a recunoscut Comşa.</p>
                  <p rend="justify">— Foarte frumos! aprobă jandarmul, pipăindu-şi delicat foiţa de ţigară, să se convingă dacă o mai are.</p>
                  <p rend="justify">„Iftodiu Dumitru… Iftodiu Dumitrul gândi Radu Comşa. Cine poate să fie?”</p>
                  <p rend="justify">Se trudi să-şi aducă aminte toate numele vagi de rubedenii, cumetri şi cumetre din sat, de altădată.</p>
                  <p rend="justify">— Locuiţi în Bucureşti? întrebă jandarmul.</p>
                  <p rend="justify">— Mda…</p>
                  <p rend="justify">— Foarte frumos! Am fost şi eu o dată în Bucureşti. Foarte frumos Bucureştii! Am fost la comandamentul nostru. Ştiţi unde se află comandamentul corpului de jandarmi?</p>
                  <p rend="justify">— Mnu! îşi mărturisi ignoranţa Radu Comşa, cu vădită părere de rău.</p>
                  <p rend="justify">— Păcat! Foarte frumoasă clădire… Pe strada… Ei, să fie al dracului, pe ce stradă, nene? Cum îi spune străzii, că mereu o uit? Dar frumoasă stradă…</p>
                  <p rend="justify">Sergentul şef de post privi gânditor în fum, unde vedea splendorile Capitalei.</p>
                  <p rend="justify">Pe urmă, îşi răsuci mustăţile, arcuindu-le în sfârc răsucit şi ţuguind buzele, ca să le poată privi cu ochii încrucişaţi, în jos, de-a lungul nasului.</p>
                  <p rend="justify">— Cred că v-a spus Anica…</p>
                  <p rend="justify">— Ce?</p>
                  <p rend="justify">— Chestia noastră!</p>
                  <p rend="justify">— Nu mi-a spus nimic şi nu înţeleg despre ce chestie e vorba.</p>
                  <p rend="justify">Jandarmul părăsi mustăţile, trase un fum, apoi, sprijinindu-se cu mâinile în marginea patului, îşi întinse cizmele înainte, orizontal, ca să le admire lustrul.</p>
                  <p rend="justify">— Vorbesc de chestia noastră! Eu şi cu dânsa… Poate dumitale nu-ţi convine şi e bine să cunoşti mai întâi…</p>
                  <p rend="justify">Sergentul Iftodiu Dumitru se ridică în picioare şi privi pe fereastră cu mâinile la spate.</p>
                  <p rend="justify">Se întoarse la Radu Comşa, crăcănat, uitându-se în creştetul lui, de sus, aşa cum îl mai privise odinioară, în altă viaţă, Alexandru Vardaru, la un sfârşit de destine.</p>
                  <p rend="justify">— Eu, din partea mea, aş fi ajuns şi la cununie! N-am ce spune, muiere vrednică din toate punctele de vedere. Vrednică la gospodărie, vrednică la pat… Dar n-a vrut dânsa în ruptul capului… Pe urmă, m-am cugetat şi eu, şi-am spus că are dreptate. Întâi, de ce-ar pierde pensia? Şi după aceea, ce fac cu dânsa, dacă mă mută undeva, în Basarabia, ori în Banat, ori cine ştie pe unde şi-a înţărcat dracu copiii? Este? Este!</p>
                  <p rend="justify">Radu Comşa înalţă ochii înneguraţi de dureroasă umilinţă.</p>
                  <p rend="justify">— Domnule sergent, abia acum aflu…</p>
                  <p rend="justify">Se gândi la ceea ce şovăise să-i sptină învăţătorul; deci, la ceea ce toată lumea ştia şi vorbea.</p>
                  <p rend="justify">— De la dumneata aud întâia dată… Nu mi-am închipuit! Am nevoie să mă gândesc, înainte de a decide…</p>
                  <p rend="justify">— Ce decizie? vorbi sergentul şef de post, ducându-se să privească iar la fereastră. Nu e vorba de nici o decizie! Mi se pare că dânsa-i majoră! Eu cunosc legea, domnule! Sunt ofiţer de poliţie judiciară. Aşa ne-am înţeles, aşa rămâne! Ea n-are decât foloase de tras. De gospodină, e gospodină, cum am mai spus. De zdravănă, e zdravănă! Pensie are! Am purtat de grijă să nu rămână pe dinafară la pământ. Că mai spune unul ori altul o vorbă, ici-colo? Mă întorc şi zic: cine-i stăpân pe voinţa ei şi pe trupul ei? Şi cine-i stăpân pe gura lumii? Femeie tânără, în toată puterea; ochii văd, inima cere… N-oi fi vrând să se călugărească! Este? Este!</p>
                  <p rend="justify">Radu Comşa înghiţi un nod, ca o coajă uscată de pâine.</p>
                  <p rend="justify">Bizar, ca pe-o curbă seismografică, înregistra cum i-au vorbit în acelaşi fel, pe rând, Alexandru Vardaru, Vasile Mogrea, acum un sergent-major de jandarmi, după domnul Lică Cartojan. Nu însemna această succesiune măsura exactă a scufundării lui?</p>
                  <p rend="justify">— Cred că asta-i fără nici o supărare! se întoarse jandarmul pe călcâie, răsucindu-şi sfârcul mustăţilor şi privindu-le încrucişat. Vorbim între bărbaţi. Ca dânsa găseam zeci şi zeci! Acuma umblă femeile după noi, că s-au împuţinat bărbaţii la număr. Pot spune, aşadar, că a avut noroc. Cine-ar fi purtat grija ei, cum i-am purtat-o şi i-o port eu? Poate dumneata crezi că ai vreun drept să te amesteci, să te dai cu părerea? Am să mă întorc atunci şi să zic: au unde erai dumneata, atunci când avea nevoie s-o scoată cineva din necaz? Hai? De aceea să rămânem buni înţeleşi şi prieteni. Fără supărare!</p>
                  <p rend="justify">Radu Comşa îşi lăsase fruntea în palmă.</p>
                  <p rend="justify">Sergentul Iftodiu Dumitru se plimbă prin cameră cu mâinile la spate. Scuipă ţâşnit printre dinţi şi şterse moneda lichidă cu talpa. Pe urmă, îşi frecă mâinile, mulţumit că a lichidat chestiunea care îi stătea pe suflet.</p>
                  <p rend="justify">— Ghiţă! Ian vezi de rachiu şi de o coajă de pâine… Trap!</p>
                  <p rend="justify">Ghiţă părăsi „fierul, fonta şi oţelul”, aduse şipul cu rachiu, o ceaşcă şi o felie de pâine.</p>
                  <p rend="justify">— Dumneata nu serveşti? îl îmbie şi pe Comşa. Nu? Îmi pare rău… Atunci ne servim numai noi!</p>
                  <p rend="justify">Turnă o ceaşcă, o dădu de duşcă, rupse o înghiţitură de pâine, mai turnă una; tot aşa până la trei.</p>
                  <p rend="justify">— Aceasta-i porţia mea! declară satisfăcut, ştergându-şi mustăţile.</p>
                  <p rend="justify">Anica intră ocolindu-le privirea, cătând numai cu coada ochiului, pe furiş, să înţeleagă cum s-a încheiat întâlnirea între cei doi.</p>
                  <p rend="justify">Trase masa la mijloc şi întinse un şervet curat, cu dungi roşii. Sergentul Iftodiu Dumitru, încălzit de spirt, o bătu pe şold, cu o palmă lată şi sonoră, ca pe-o juncană scoasă la vedere în târgul de vite.</p>
                  <p rend="justify">— Îmi placi astăzi, Anico! Văd că te-ai pus în mare ţinută…</p>
                  <p rend="justify">Anica, roşie, îi feri mâna.</p>
                  <p rend="justify">Dar sergentul Iftodiu Dumitru, o pişcă de sân.</p>
                  <p rend="justify">Radu Comşa îşi luă pălăria. Scena aceasta parcă o mai văzuse aidoma. Da! În casa lui Ion Bâzdâgă, electorul domnului Lică Cartojan.</p>
                  <p rend="justify">Îşi birui glasul, să nu tremure:</p>
                  <p rend="justify">— Eu nu mănânc, Anico! Mă doare capul.</p>
                  <p rend="justify">Ieşi, împiedicându-se în prag.</p>
                  <p rend="justify">— Am onoarea să vă salut! grăi în batjocură jandarmul, trântindu-se pe laviţă, cu faţa în sus. Nu-i place! Parcă îl întreabă cineva dacă îi place ori nu-i place? De ce n-a venit atunci, când ai rămas vădană, să întrebe: „Fă, soru-mea, ai rămas singură, ian să văd şi eu ce nevoi ai şi tu? Ce facem cu plodurile?” A făcut-o? Nu! Vine după trei ani, în inspecţie! Poate vrea să dreseze şi un proces-verbal?</p>
                  <p rend="justify">Sergentul Iftodiu Dumitru se veseli cumplit la ideea că Radu Comşa poate vrea să dreseze un proces-verbal cu rezultatul inspecţiei şi să semneze în condică.</p>
                  <p rend="justify">— Ghiţă! Mai trece garafa cu rachiu, să ne veselim, că am scăpat ieftin la control!</p>
                  <p rend="justify">Ghiţă, victima fierului, fontei şi oţelului, aduse şipul cu rachiu.</p>
                  <p rend="justify">— Şi ceaşca, logofete? Ceaşca, nu-ţi dă în cap s-o aduci?</p>
                  <p rend="justify">— Îndată, bădie Mitriţă!</p>
                  <p rend="justify">Bădia Mitriţă îşi turnă, dădu de duşcă, pe urmă îl privi pe Ghiţă cu înveselire, răsucindu-şi sfârcurile mustăţilor.</p>
                  <p rend="justify">— Te-ai îmbrăcat şi tu, precum văd, în mare ţinută! A venit domnu comandant de la Bucureşti! Ei, cum a ieşit la inspecţie, Castravete?</p>
                  <p rend="justify">Sergentul Iftodiu Dumitru se aşeză cu un geamăt uşor în capul mesei. Auzind că se află nişte pachete aduse de Radu, de la Jmil, se ridică singur, le desfăcu, întinse pe masă şi împărţi:</p>
                  <p rend="justify">— Ce-i drept, are gusturi boiereşti domnul inspector! Aceasta-mi place!</p>
                  <p rend="justify">Copiii înfulecară cu lăcomie sardele, zacuscă, felii de salam.</p>
                  <p rend="justify">Anica privea, cu un nod în gât. Tăiase o găină. Spărsese ouă. Pregătise cină pentru oaspe şi sărbătoare; iar el plecase! Îl găsi, fireşte, tot pe Radu vinovat.</p>
                  <p rend="justify">Ochii îi înotară în lacrimi. Mai mult de necaz, decât de durere.</p>
                  <p rend="justify">Sergentul Iftodiu Dumitru o consolă, bătând-o pe crupă.</p>
                  <p rend="justify">— Ei, ce-mi stai acum parcă ţi s-au înecat corăbiile? El se duce şi eu rămân! Asta-i chestia, puico!</p>
                  <p rend="justify">Se descheie la tunică şi se întinse pe laiţă.</p>
                  <p rend="justify">După zece minute, sforăia cu gura deschisă.</p>
                  <p rend="justify">Ghiţă, întors la locul lui, pe prispă, luase cartea şi începu:</p>
                  <p rend="justify">— Fierul… Fonta… Din fier se mai face şi fontă. Cum este fonta? Fonta este… Se sfarmă, dacă o lovim… Nu! Dacă luăm fonta…</p>
                  <p rend="justify">Rândunica sfârşise de mistriit cuibul.</p>
                  <p rend="justify">Acum îl capitona pe dinlăuntru, cu fulgi smulşi din piept: culcuş cald pentru ouăle de mâine.</p>
                  <p rend="justify">Radu Comşa a ajuns în vremea aceasta departe, pe câmp.</p>
                  <p rend="justify">Trecuse peste arături. Pământul negru şi greu îi reţinea tălpile, împleticindu-i mersul.</p>
                  <p rend="justify">Câmpul era gol, cum rămâne în zile de sărbătoare. Ogoarele îşi întindeau fâşiile proaspăt întoarse de plug. În soare lu-ceau grase, ca antracitul. Pe alocuri, ridicase colţ verdeaţa crudă a grâului de toamnă. În toată întinderea plutea tăcerea taincă a seminţelor care germinează, a sevei care se pregăteşte în adâncuri abia dezmorţită, a pământului mustind să erupă o nouă viaţă vegetală, pentru încă un an.</p>
                  <p rend="justify">Văzduhul era dureros de limpede. Străveziu şi ameţitor.</p>
                  <p rend="justify">Numai sălciile dăduseră canafuri cenuşii şi moi la atingere, ca blana de pisic.</p>
                  <p rend="justify">Apa zăporea în clocote şi vârtejuri. În munte, se topeau încă nămeţii.</p>
                  <p rend="justify">Se aşeză pe o cioată neagră, privind fără gând rostogolirea mută a râului. Pluteau rădăcini, bucăţi de garduri împletite, strujeni smulşi de undeva, unde puhoiul a inundat. Aci apa era strânsă în maluri, lutoasă şi repede, ca o putere stăpânită şi rea, încordându-şi tăriile să se dezlănţuie aiurea.</p>
                  <p rend="justify">Curgerea fără vuiet avea ceva de misterioasă ameninţare.</p>
                  <p rend="justify">Radu Comşa urmări cu ochii un copac târât, cu firele rădăcinilor afară, dispărând câteodată, încolăcindu-se ca şerpii, întorcându-se, oprindu-se, într-o piedică nevăzută de dedesubt. Pe dinaintea lui copacul trecu repede, ca o plută. Pe urmă, se propti într-un cot. Păru că s-a înfipt acolo. Nu! Se ridică pe jumătate, îndreptând rădăcinile ca deznădăjduite braţe de înecat, vâltoarea îl răsuci încet, cu vârful spre curgerea puhoiului şi îl smulse împingându-l spre mijloc, unde lunecă uşor, după lupta din care s-a eliberat victorios. Radu Comşa zvârlea bucăţi de pământ în apă. Se ridică să caute altele, şi pietre, ca şi cum pentru aceasta ar fi venit.</p>
                  <p rend="justify">Pe urmă, iar rămase fără gând, urmărind curgerea cu ochiuri mâloase, răscolite din adânc. Şi în sufletul lui dăinuia acelaşi clocot mâlos şi înăbuşit.</p>
                  <p rend="justify">Se întoarse spre seară. Îl salută, cu pălăriuţa neagră, dintr-un grup de ţărani, feciorul dirigintelui, care, nerăbdător, începuse să pregătească viitorul organizând prezentul.</p>
                  <p rend="justify">Câţiva ţărani se răsuciră să-l privească din urmă. Erau de o vârstă cu dânsul. Desigur, hoinărâseră împreună, îşi roseseră coatele pe aceleaşi bănci ale şcolii. Nu se mai cunoşteau.</p>
                  <p rend="justify">Străinii priveau la un străin!</p>
                  <p rend="justify">Intră în ogradă în vârful paşilor, ca un vinovat. Nu se uită în ochii Anicăi.</p>
                  <p rend="justify">Ea îi vorbi, ocolindu-i privirea:</p>
                  <p rend="justify">— Ţi-am oprit de mâncare! Dacă te-o lăsat durerea de cap, poate pofteşti şi dumneata să îmbuci oleacă de udătură…</p>
                  <p rend="justify">— Anico, vino aici, să-ţi vorbesc!</p>
                  <p rend="justify">Anica se aşeză resemnată, ca înaintea unei judecăţi. Ascultă, răsucind între degete colţul broboadei.</p>
                  <p rend="justify">Radu Comşa puse toată blândeţea în glas.</p>
                  <p rend="justify">Când sfârşi, femeia îşi şterse lacrimile cu poalele pestelcei.</p>
                  <p rend="justify">— Ai să faci aşa, Anicuţo? Ai să mă asculţi? îi apucă mâinile groase şi tari, să le dezmierde toată asprimea.</p>
                  <p rend="justify">Anica întoarse faţa cu urme roşii de plâns, privind la fereastra unde zarzării îşi plecau crengile cu flori albe.</p>
                  <p rend="justify">Îi desfăcu încet mâinile şi nu vru să răspundă.</p>
                  <p rend="justify">— Mă duc… Mugeşte Sâmbotina în poartă!</p>
                  <p rend="justify">Radu Comşa se întinse cu faţa în sus, în locul unde stătuse tot aşa sergentul Iftodiu Dumitru.</p>
                  <p rend="justify">Văzu în perete carabina şi capela de jandarm: prezenţă pe care toate cuvintele sale nu o putuseră înlătura. Închise ochii. Era istovit de aerul primăverii, de drumul lui peste câmpuri, de nemâncare. Viaţa îi păru mai cruntă decât totdeauna. Şi aci a împotmolit, a înecat, a surpat. El a lipsit. S-a refăcut singură, aşa cum se refac toate vieţile, din rămăşiţe şi din umilire. Va trebui mult, acum, să se întoarcă şi să desfunde un ogor mâlit, cum se îndărătnicea taică-său cu pământul înecat în fiecare an…</p>
                  <p rend="justify">Deschise ochii într-un târziu, încă buimac.</p>
                  <p rend="justify">Era întuneric. A auzit prin somn un glas şi ca un plâns surd.</p>
                  <p rend="justify">Glasul se mai aude încă. Afară, pe prispă.</p>
                  <p rend="justify">Şi e glasul Anicăi:</p>
                  <p rend="justify">— Ce vină poate să-mi aducă mie, cumătră Ioană? Nu îngrijesc eu de copii? Nu-i dau la învăţătură? Nu-i gospodăria mea, cum o ştie tot satul? Care ogor, altul decât al meu, e cel dintâi arat, sămănat şi prăşit? Nimeni nu m-a văzut cerând, nici n-am de împărţit nimic cu nimeni…</p>
                  <p rend="justify">— Asta-i drept! întări glasul străin, care, desigur, era al cumetrei Ioana.</p>
                  <p rend="justify">— Adică la ce-mi cere să mă stric cu Mitriţă? Nu-s carne omenească şi eu? Nu zic că n-am greşit! Dar dacă ţara ne-a luat bărbaţii la război să ni-i piardă, îmi pare mie, cumătră Ioană, că ţara n-are ea grijă să ne dea alţii la loc… C-am păcătuit? Nu-s nici cea dintâi şi nici cea de pe urmă! Cât a trăit Gheorghe, m-am păstrat curată cumu-i paharul. Dac-am păcătuit acuma, cine n-o săvârşit păcat să ridice piatra şi să arunce, cum scrie şi la Evanghelie!</p>
                  <p rend="justify">— Ba că chiar! sună acelaşi glas al cumetrei. Da de popa Gligore, că are ţiitoare de când i-o murit preuteasa şi i-o făcut încă patru ploduri, nu mai zice nimeni nimica! Toate îi sărutăm cu smerenie mâna şi îi cerem blagoslovire…</p>
                  <p rend="justify">— Acuma stă şi doarme, după ce mi-a oţărât inima! Lui, ce-i pasă! Mă mir de ce nu mă lasă în pace să trăiesc cum ştiu eu şi cum am mai trăit… Nici nu-i cer să-mi deie nimic şi nici nu-mi trebuie de la el nimic! Să mă lase în prostia mea! I-am cerut un ajutor şi eu… Cu Ghiţă! Şi văd că rău am făcut! Ziceam să-l dau la şcoală mai mare, să ajungă doftor ori avocat, ori ofiţer, că-i băiat cuminte şi muncitor, cum îl ştii şi dumneata… Ştii ce-mi răspunde, cumătră Ioană?</p>
                  <p rend="justify">— Zi, Anico! Eu de unde să ştiu?</p>
                  <p rend="justify">— Îmi spune să rămână aicea la plug, ori să-şi caute vreun meşteşug, că nu-i de el cartea! Ghiţă, săracu, care stă toată ziua şi buchireşte la învăţătura lui, de nu-i am grija, ca de-o fată… Şi ştii de ce îmi spune astea, cumătră Ioană?</p>
                  <p rend="justify">— De unde să ştiu, femeie dragă?</p>
                  <p rend="justify">— Iaca, să-ţi spun eu! Asta, ca nu cumva să nu se mai ridice şi altu din neamul lui şi să se mai bucure şi alţii de-o viaţă mai omenească!</p>
                  <p rend="justify">— Ţiţiţî! se auzi cumătră Ioana minunându-se de atâta câinoşenie.</p>
                  <p rend="justify">— Asta-i bucuria şi ajutorul pe care să-l aştepţi de la un frate, cumătră, dacă s-a ridicat şi i-a ajutat Domnul să nu mănânce mămăliga pe care o mâncăm noi! Şi ştii de când am înţeles eu ce fel de om îi frate-meu aista, cumătră Ioană?</p>
                  <p rend="justify">— Ei, spune s-aud, Anică! glăsui cu nerăbdare cumătră.</p>
                  <p rend="justify">— De când cu moartea mămucăi, Dumnezeu s-o ierte! De atunci am înţeles şi l-am desprins de la inima mea… Era mama întinsă pe masă şi n-a scos o lacrimă, cum nu scoate piatra o lacrimă. Pe urmă, seara, după ce-am îngropat-o, era ici pe prispă, unde stăm acum şi numai ce-l văd că prinde a râde… Mi-am făcut cruce, Doamne iartă-mă…</p>
                  <p rend="justify">— Aracan de mine! se îngrozi glasul cumătrei Ioana. Atunci să ştii că-i mare câine! L-o ticăloşit târgul, care nu se mai află…</p>
                  <p rend="justify">Glasurile tăcură. Anica îşi suflă nasul… Cumătră Ioana întrebă:</p>
                  <p rend="justify">— Şi acuma ce faci?</p>
                  <p rend="justify">— Ce să fac? Îl aştept să plece, să-mi văd de necazurile mele. Ducă-se el la Bucureştii lui şi lese-me pe mine în prostia şi păcatele mele! Nu-i cer nimic şi nu-mi trebuie nimic.</p>
                  <p rend="justify">— Drept ai, Anică! Te aud şi te plâng! Şi Mitriţă ce spune la toate aieste?</p>
                  <p rend="justify">— Mitriţă! El îi mai cuminte… Ca un om înţelept ce este, mi-a spus să tac, să ascult şi să fac pe urmă cum m-o tăia capul meu. Zice, când am început să plâng: „Bagă de seamă. Anico! El se duce şi eu rămân”</p>
                  <p rend="justify">— Aiasta-i vorbă mare! încuviinţă cumătră Ioana. Acum, Anico dragă, te-aş ruga de olecuţă de făină, că m-a apucat noaptea şi-am uitat la ce venisem.</p>
                  <p rend="justify">Se ridicară amândouă.</p>
                  <p rend="justify">Radu Comşa îşi isprăvise de ros toate unghiile. Anica aduse lampa şi se ridică în genunchi, pe laviţă, să ia carabina şi capela sergentului Iftodiu Dumitru.</p>
                  <p rend="justify">— Poţi să le laşi acolo unde sunt, Anico! Plec eu!</p>
                  <p rend="justify">— Când? întrebă Anica repede, cu o uşurare pe care nu şi-o putuse ascunde.</p>
                  <p rend="justify">— Acum… Dacă-mi găseşti o căruţă, acuma chiar. Este un tren la miezul nopţii.</p>
                  <p rend="justify">— Dacă zici dumneata…</p>
                  <p rend="justify">Anica lăsă chipiul şi carabina la locul lor. Alergă să găsească o căruţă.</p>
                  <p rend="justify">Când se întoarse, Radu îşi spuse că a aflat-o mai repede decât se aştepta.</p>
                  <p rend="justify">Ghiţă îşi aşeză cartea peste caietele învelite cu hârtie albastră, mai aruncând ochii să-şi lămurească ceva nelă-murit în chestia fierului, fontei şi oţelului.</p>
                  <p rend="justify">Anica i-o smuci din mână, trântind-o:</p>
                  <p rend="justify">— Ci las-o încolo de carte, că tot un prost la vaci ai să rămâi!</p>
                  <p rend="justify">— De ce, mămucă? întrebă copilul nedumerit, neştiindu-se vinovat cu nimic.</p>
                  <p rend="justify">— Să rămâi aici, să râneşti baligă, fiindcă aşa vrea dumnealui!</p>
                  <p rend="justify">Copilul se uită la Radu, cu ochii plini de tristă mirare şi cu mustrare de animal bătut.</p>
                  <p rend="justify">— Dar ce i-am făcut?</p>
                  <p rend="justify">— Nu i-ai făcut nimic! răspunse tot Anica. Eşti prost, prost, un prost din care n-are să scoată nimeni nimic! Prost ca tată-tău! Dumnezeu să-l ierte!</p>
                  <p rend="justify">Băiatul se vârî într-un ungher şi începu să plângă. Cu dosul mâinii îşi ştergea lacrimile şi Anica.</p>
                  <p rend="justify">Radu îi privi din prag, cu valiza în mână: acesta era fructul viermănos al hotărârii pentru care venise!</p>
                  <p rend="justify">La căruţă, îi petrecu Nuţa, în hainele ei de sărbătoare; miniatura de port femeiesc în toată puterea, ca infantele lui Velasquez şi Goya.</p>
                  <p rend="justify">Radu Comşa puse un picior pe butucul roţii să urce. Se întoarse şi o ridică în braţe, o sărută pe ochi, pe obraz, pe pieptenul roz, pe părul mirosind a gaz.</p>
                  <p rend="justify">Îi dădu drumul.</p>
                  <p rend="justify">Spuse omului să mâne. Se mai răsuci în urmă.</p>
                  <p rend="justify">Copila, în noapte, îi făcea semn de drum bun, cu mâna.</p>
                  <p rend="justify">O văzu, umbră mică şi neagră, părăsită în noaptea adâncă şi neagră.</p>
                  <p rend="justify">Pe urmă, îl întovărăşi numai lătratul câinilor.</p>
               </div>
               <div type="div3">
                  <head>Capitolul III.<lb/>         STRIGOII.</head>
                  <p rend="justify">În două zile, Capitala se transfigurase ca după o băutură vrăjită. Îl întâmpină pe Radu Comşa în veşmânt festiv. Cu flori de liliac şi cu ferestre deschise în lumina de cleştar a dimineţii.</p>
                  <p rend="justify">Trecătorii nu mai goneau alungaţi de grijile lor mizere. Păreau că au ieşit în soare numai pentru plăcerea soarelui. Mersul şi gesturile nu mai aveau nimic din osteneala sângelui sleit şi acru. Pluteau imponderabile. Privirile se întâlneau fără indiferenţa dintotdeauna. Se recunoşteau oa-meni care nu s-au văzut niciodată. Se înţelegeau din ochi cu o fericire complice:</p>
                  <p rend="justify">— Prietene, nu e aşa? O minune soarele acesta!</p>
                  <p rend="justify">Iar femeile se prelingeau pe lângă vitrine, cu mlădieri de feline dezmierdate.</p>
                  <p rend="justify">Radu Comşa îşi târî iarăşi mocnit paşii prin sălile Palatului de Justiţie, vânturate de curente; pledă câteva procese fără însemnătate; reluă colinda prin cartierele mărginaşe.</p>
                  <p rend="justify">Dar primăvara biruia şi aci.</p>
                  <p rend="justify">Din gunoaie şi din smârcuri dispăruse urâţenia trivială. Un cireş alb, plecat peste marginea unui gard, era destul să pavoazeze o înfundătură până ieri cangrenată. Se căscau în lături ferestre care-au fost ferecate luni de zile, alungând cocleala unde a hibernat mizeria.</p>
                  <p rend="justify">Cerşetorii arboraseră cârpe noi şi mai puţin zdrenţuite. Nechezau gloabele cotiugarelor scuturându-şi pielea pustuloasă întinsă pe ciolane, adulmecând cu nările în vânt cine ştie ce îndepărtată înviere a pajiştilor. Îi treceau printre picioare haite de câini fugărindu-se după o căţeluşă periată, spălată şi mătăsoasă, scăpată dintr-o curte aristocrată, cu panglică şi zurgălău la gât, ademenită de amoruri proletare, ca fiica împăratului îndrăgostită de ciobanul neîmbăiat.</p>
                  <p rend="justify">Radu Comşa citi pe tăblia albastră a unei străzi un nume care îi spunea ceva.</p>
                  <p rend="justify">Se trudi să-şi amintească, lăsându-şi paşii agale printre zăplazuri cu grădini scufundate într-o tăcere provincială. I se alătură deodată numele de alt nume şi de o întâlnire.</p>
                  <p rend="justify">Într-o seară, cu un an în urmă, cunoscuse un om dintre acei despre care ceilalţi oameni vorbesc întotdeauna cu o superstiţioasă rezervă de respect amestecat cu teamă. Un om care dezlănţuise furtuni, luptase cu legile ţării, ispăşise răzvrătiri în temniţă.</p>
                  <p rend="justify">Acum se ţinea departe de foştii tovarăşi. Se spunea că lucrează la o operă ce va însemna epocă, închis într-o bibliotecă, unde multe tomuri poartă omagii frăţeşti ale celebrităţilor revoluţionare din toată Europa.</p>
                  <p rend="justify">Radu Comşa pornise întovărăşindu-l pe stradă; ca să-i vorbească înfierbântat despre prefacerile ţării, despre chinul sufletesc al celor scăpaţi din război, despre „generaţia de sacrificiu”, cum se spunea atunci, şi alte cuvinte mari care pluteau în aer şi îi erau, în vremea aceea, cu deosebire scumpe. Ieronim Pacu ascultase, fără ca Radu Comşa să-i poată descifra ceva în figură, fiindcă în sfârşitul acela ceţos de februarie, seara era umedă şi „veteranul revoluţiilor” de odinioară îşi înfăşurase partea de jos a obrazului într-un şal de lână; iar partea de sus, cu ochii şi fruntea, o păstra ascunsă de o pălărie neagră cu boruri uriaşe, adevărată pălărie de conspirator, cum mai fabrică numai Italia pentru briganzii filmelor.</p>
                  <p rend="justify">În mijlocul unei fraze, Ieronim Pacu îl oprise:</p>
                  <p rend="justify">— Mă ierţi, tinere! Foarte interesant ceea ce spui! Dar pierd tramvaiul… Când vrei să continui, treci pe la mine. Îmi face plăcere, oricând!</p>
                  <p rend="justify">Se căţărase pe scara tramvaiului, făcându-şi loc cu coatele în mantaua păroasă, prin plebea remorcii.</p>
                  <p rend="justify">De acolo, îşi adusese aminte şi îi strigase, plecat peste bara platformei, strada şi numărul unde să-l caute.</p>
                  <p rend="justify">Radu rămăsese la piciorul felinarului, dezamăgit. Veteranul revoluţiilor se arătase prea puţin pasionat de gândurile care îl munceau pe el şi încă pe atâţia alţii, atunci…</p>
                  <p rend="justify">Acum, poate îl va ajuta să se regăsească.</p>
                  <p rend="justify">Îşi amintea strada, nu-şi amintea numărul. Întrebă la o tutungerie. Vânzătoarea îl informă, serviabilă:</p>
                  <p rend="justify">— Numărul treizeci şi şase. Pe dreapta… O casă cu vi-traj. Domnul Ieronim cumpără întotdeuna tutun de la noi. Tutun de pipă! Luaţi seama la câini…</p>
                  <p rend="justify">Într-adevăr, în portiţă, printre zăbrele, îşi arătară colţii doi câini de stână, apărând cu vrăjmăşie patetică domeniul veteranului revoluţionar. Descoperi un buton de sonerie. Apăsă cu timiditate. O slujnică vioaie, în strai ardelenesc, deschise, poruncind câinilor să tacă.</p>
                  <p rend="justify">Dulăii se liniştiră brusc şi începură să miroasă oaspele prietenos, dând din coadă. Slujnica îl privea drept în ochi, cu o urmă de râs. Venise cu râsul acesta din casă, unde probabil se întâmplase, ori povestea cineva, ceva foarte hazliu.</p>
                  <p rend="justify">Radu Comşa scoase cartea de vizită, recunoscând că deocamdată nici câinii, nici slujnica n-au sumbră înfăţişare de conspiratori.</p>
                  <p rend="justify">Fata şovăi în capul scărilor, dacă să-l poftească înlăuntru ori nu.</p>
                  <p rend="justify">— Adăstaţi să vâăd cie dziece duomnul! N-aveţi tiamă… Nu muşcă, numai gura ie ghie dânşii, tune-i drac, că mâncă die pomană!</p>
                  <p rend="justify">Slujnica nu intră în casă.</p>
                  <p rend="justify">Merse în grădină, unde, în picioare, la o masă, un bărbat în vestă de lână cu mâneci geluia o scândură. Radu Comşa crezuse că e un dulgher. Omul lăsă gealăul jos, se uită la cartea de vizită, se uită la Radu Comşa, care aştepta în capul scărilor. Se vede că nici numele, nici figura vizitatorului nu-i spuneau nimic.</p>
                  <p rend="justify">Făcu un semn, resemnat:</p>
                  <p rend="justify">— În sfârşit! Pofteşte-l, să vedem ce vrea…</p>
                  <p rend="justify">Slujnica îi deschise portiţa grădinii şi o tuli în casă, unde avea de sfârşit râsul.</p>
                  <p rend="justify">Îndată se auziră alte glasuri de femei şi un chiot de copil, în antreul cu geamlâc…</p>
                  <p rend="justify">Ieronim Pacu nu mai păstra nimic din gravura bărboasă de pe vremuri, aşa cum îl înfăţişau foile muncitoreşti: într-o temniţă, sub o fereastră cu gratii şi cu un ulcior de lut alături, sau repezindu-se, cu pieptul desfăcut, într-o barieră de baionete.</p>
                  <p rend="justify">Radu Comşa văzu un moşneag robust, cu fruntea osoasă şi lată, cu barba potrivită scurt şi sură, ca un autentic dulgher.</p>
                  <p rend="justify">Îl invită să se aşeze pe banca de lemn, cu spătar.</p>
                  <p rend="justify">Cu un creion lat, continuă să tragă linii pe o scândură, ferind din cale un metru galben, articulat, de meseriaş.</p>
                  <p rend="justify">Îşi aminti acum capul lui Comşa; semnele lui din obraz nu se uitau uşor.</p>
                  <p rend="justify">— Aşadar, ai venit? Vorbi, potrivind două scândurele cap la cap şi trăgând o linie. Te-am aşteptat… Unii îmi bat la uşă a doua zi… Cei mai nerăbdători! Alţii după doi ani… Cei care ştiu să aştepte… Dar tot pe aci trec…</p>
                  <p rend="justify">Se opri să reteze cu un ferăstrău îngust capătul scândurii. Radu Comşa gândi că, după vorbă, după privire şi toată înfăţişarea, e din neamul oamenilor cu bunătatea posacă; oameni care intimidează copiii şi plictisesc femeile.</p>
                  <p rend="justify">— Aşaaa… Bun! Se adresă scândurii retezate.</p>
                  <p rend="justify">Pe urmă, întoarse ochii verzi-cenuşii spre musafirul de pe bancă.</p>
                  <p rend="justify">— Dragă tinere, te rog spune-mi ce te aduce la mine! Nu lua seama la ce meşteruiesc eu aici… Când lucrez, ascult mai bine. Munca e neplăcută numai când e obligatorie!</p>
                  <p rend="justify">Îşi ridică mâneciie vestei de lână, dezvelind braţe musculoase şi albe. Rotunji muchiile scândurii.</p>
                  <p rend="justify">Radu Comşa pomeni seara în care l-a cunoscut, cu doi ani în urmă. Descoperi cuvinte de ironie amară, pentru a zugrăvi crud deosebirea între naivitatea avântată cu care îi vorbise atunci şi tristeţea cu care a venit să-i vorbească astăzi.</p>
                  <p rend="justify">Ca să fie mai bine înţeles, povesti de la început. Satul, anii de şcoală, războiul, până la mizeria morală din care se ridica şi cădea atras îndărăt…</p>
                  <p rend="justify">— Ştiu! grăi Ieronim Pacu, strângând linioarele metrului, după ce măsurase şi punându-l alături. E fenomenul fatal, de câte ori transferul de clasă s-a făcut brutal. Rămâi izolat! Ai părăsit pe unii şi încă nu te primesc ceilalţi…</p>
                  <p rend="justify">Începu să bată două scândurele într-o stinghie îngustă, alegând ţintele dintr-o hârtie vânătă de băcănie şi ţinându-le, între buze, pe cele potrivite.</p>
                  <p rend="justify">Radu Comşa istorisi cum tot ce-a încercat n-a izbutit. Cele mai generoase hotărâri stau sub prăbuşiri.</p>
                  <p rend="justify">Ieronim Pacu potrivi atent alte două scândurele. Acum se vedea că înjghebează pereţii laterali ai unei cutii.</p>
                  <p rend="justify">Rosti, după ce scoase ultimul cui dintre buze:</p>
                  <p rend="justify">— Ştiu! Dar cel mai bun mijloc pentru a contribui la fericirea universală e ca fiecare să înceapă prin a şi-o face pe-a lui proprie. Goethe a spus-o!</p>
                  <p rend="justify">Radu Comşa evocă amintirea epocii de îndată după război, când mulţi ca dânsul, întorşi din şanţuri, se arătaseră cu atâta însufleţire gata să-şi ofere tinereţea, pentru a realiza o primenire a lumii. Suflu ce a cutreierat toate ţările după vărsarea de sânge şi acum pretutindeni pare că s-a înfundat în smârcuri.</p>
                  <p rend="justify">Ferăstrăul reteză alt cap de scândură. Ieronim Pacu îl ridică de jos. Scutură făina de lemn de pe mâini.</p>
                  <p rend="justify">— Ştiu! vorbi. Sunt împrejurări când egoismul tău coincide cu o emoţie generală. Atunci crezi că devii martir pentru un bine general! De fapt, nu săvârşeşti decât ceea ce îţi dictează acest egoism!</p>
                  <p rend="justify">— Unul câte unul, continuă Radu Comşa, au renunţat. Mulţi nici n-ar vrea să-şi amintească ce-au hotărât odată. Li se par copilării fără urmare. Exaltările unei nopţi, sub impresia alcoolului, de care a doua zi roşeşti.</p>
                  <p rend="justify">Ieronim Pacu tăie două stinghii subţiri, le netezi, bătu un fund la cutie.</p>
                  <p rend="justify">— Ştiu! E o regulă generală ca existenţa agitată a martirilor să sfârşească în pacea confortabilă a sinecurelor!</p>
                  <p rend="justify">Şi acum, Radu Comşa se găseşte într-o izolare desăvârşită. De unde a plecat, nu se mai poate întoarce. Spovădui ce i s-a întâmplat în satul Hârtoape.</p>
                  <p rend="justify">— Ştiu! Dovedi că ştie şi de astă dată, monoton şi nesurprins de nimic, Ieronim Pacu, alegând un lemn rotund şi trăgând cu creionul semnul unei rotiţe. Am spus adineauri că acesta e riscul transferului de clasă prea brutal! Când un individ evadează dintr-o clasă şi nu s-a situat încă temeinic în alta, are motiv să se dezoleze… Constată în jurul lui o desăvârşită indiferenţă! O natură mută, tovarăşi cu care legăturile sunt numai exterioare; aceasta este marea solitudine socială! Aceasta cred că e suferinţa dumitale…</p>
                  <p rend="justify">Radu Comşa mărturisi că la această suferinţă caută as-tăzi un leac… Un sfat. Sunt alţii care vor fi trecut şi dânşii pe aci.</p>
                  <p rend="justify">Veteranul revoluţiilor tăcu un timp, până ce isprăvi patru rotiţe. Începu să le dea găuri cu un burghiu.</p>
                  <p rend="justify">— Inteligenţa n-are nevoie de complici! declară laconic şi continuă să sfredelească găurile, suflând ca să împrăştie tărâţele de lemn.</p>
                  <p rend="justify">Când sfârşi, ridică ochii la o cuşcă atârnată deasupra, în creanga mărului înflorit. Îndreptă o cupă de porţelan şi mustră sticletele dinăuntru.</p>
                  <p rend="justify">— Iarăşi ţi-ai vărsat apa? Acum rabdă, fiule, până şi-o aduce aminte de tine Veronica!</p>
                  <p rend="justify">Radu Comşa crezu că Ieronim Pacu l-a uitat, cum uitase Veronica sticletele.</p>
                  <p rend="justify">Răsucea între degete o spirală de geluitură, cu miros plăcut şi umed de brad.</p>
                  <p rend="justify">Dar Ieronim Pacu nu-l uitase. Îşi dădu uneltele la o parte:</p>
                  <p rend="justify">— O clipă numai şi am terminat!</p>
                  <p rend="justify">Aşeză osii de lemn în rotiţe, prinse cutia deasupra: pe masă apăru un cărucior de copil.</p>
                  <p rend="justify">— Pentru nepotu-meu! lămuri. Cam rudimentar, dar în definitiv plăcerea a fost pentru mine să i-l lucrez! Pentru plăcerea lui se poate cumpăra altul de fabrică, perfecţionat şi mai arătos.</p>
                  <p rend="justify">Îşi scutură praful de lemn şi aşchiile de pe vesta de lână. Se rezemă de masă, cu spatele spre căruciorul alb şi cu faţa la Comşa.</p>
                  <p rend="justify">Ca un lucrător care şi-a sfârşit treaba şi are acum vreme de palavre, aprinse o pipă scurtă.</p>
                  <p rend="justify">— Şi ai venit, aşadar, la mine, cum fac toţi! Ia să mai trec pe la moşneag! El trebuie să aibă pregătită vreo soluţie… El e negustor de himere. Îmi mai poate ogoi amarul cu dulceaţa cofeturilor sale serafice… Mărturiseşte dacă de fapt nu te-a îndemnat să vii la mine acestea?</p>
                  <p rend="justify">Ieronim Pacu zâmbi cu melancolică îngăduinţă pentru această faimă de rebel şi pentru rolul lui de duhovnic.</p>
                  <p rend="justify">— Cunoşti un cuvânt al lui Rouget de l'Isle, tinere Comşa? „Ça va mal, on chante Marseillaise” spunea la bătrâneţe, în zilele revoluţiei din iulie. Nu sunt ca moşneagul Rouget de l'Isle! De câte ori aud cântând Marsilieza, nu ciulesc urechea, cum fac caii de circ când au ajuns la saca şi trec pe lângă o fanfară… Dar nici nu spun că ça va mal! Spun numai că tinereţea trebuie să cunoască şi aceasta. Să treci şi pe aci. Să te muşte puţin viaţa! Unele fructe sunt mai gustoase când au fost ciugulite de păsări. Tinereţea nu cunoaşte fericirea îndoielii… Crede că lumea a fost creată ca să fie dărâmată şi reconstituită după o nouă sinteză. Crezi în idei! Te oferi să mori pentru ele! Dar ideile nu sunt nici bune şi rele, prin ele însele. Depind numai de emoţia care le animează. Şi temperamentul tău decide soarta lor! Mai târziu, abia descoperi tragicul dintre ideea pe care ţi-ai făcut-o despre tine şi realitatea la care ai izbutit. Îmi vorbeşti de fericirea generală? Dar, tinere, fericirea n-o putem da nimănui cu de-a sila! Dacă n-o vrea, nu-i trebuie!</p>
                  <p rend="justify">Ieronim Pâcu pâcâi din luleaua scurtă. Privi în gol. Pe urmă, se mişcă să aşeze bucata de zahăr între gratiile cuştii, de unde sticletele o rostogolise ciugulind.</p>
                  <p rend="justify">Se întoarse spre Comşa, privindu-l cu ochii buni:</p>
                  <p rend="justify">— Uite, cu acest sticlete sunt foarte bun prieten. Nu e aşa, Stik, că suntem foarte buni prieteni?</p>
                  <p rend="justify">Pasărea pestriţă piui, scuturându-şi aripile şi rostogolind cu o lovitură de plisc, din nou, cubul de zahăr. Ieronim Pacu îl dojeni, iar drept pedeapsă îi lăsă zahărul în cojile de seminţe şi în murdărie.</p>
                  <p rend="justify">Continuă:</p>
                  <p rend="justify">— Pe acest amic îl văd într-o zi zburlit şi supărat, nevoie mare! Nu se atinsese de cânepa lui, nici de zahăr, nici de apă… Gogea ca o victimă a infamei reacţiuni încarcerată într-o fortăreaţă politică: Bastilia, Vaţ sau Petropavlovsk… Şi îmi vine deodată un gând: „Bine, moşneag caraghios şi incorigibil revoluţionar! Tu, care ai făcut atâta scandal pentru libertate, cum poţi ţine captivă o nevinovată pasăre care a fost creată să se zbenguie în tufişul grădinilor şi să ţiuie în libertate, cât o ţine gura?” Aceasta mi-am spus şi m-a cuprins o mare ruşine pentru asemenea inconsecvenţă, pe care n-o observasem până atunci… Deschid cuşca, să-i dau libertatea, adică fericirea… Ca un imbecil, la început nici nu voia să iasă! L-am scos cu de-a sila. A trebuit să-l alung! Zboară pe-o creangă, de aci pe acoperiş, pe coş. Nu-i venea că creadă. În sfârşit dispare. Îl salut: „Adio, fiule! Şi poartă-ţi libertatea sănătos!” Pe urmă, îmi văd de lucru, frecându-mi mâinile, cu conştiinţa împăcată că am săvârşit o faptă bună! La masă, povestesc noră-mi fapta mea caritabilă, eu cu dânsa stau, fiu-meu a murit în război! Cu dânsa şi cu nepotu-meu. Îi auzi?</p>
                  <p rend="justify">Ieronim Pacu se opri să asculte glasul copilului şi al nurorii, în antreul cu geamlâc.</p>
                  <p rend="justify">Zâmbi, ca un adevărat şi simplu bunic.</p>
                  <p rend="justify">— Noră-mea, mai realistă, ca toate femeile, se arată mai puţin entuziasmată de bravura mea, decât mă aşteptam. Zice: „Ai făcut rău, tată… Are să dea peste el vreo pisică.” Mi-a stricat toată bucuria… Când citeam, îmi fugeau ochii de pe rânduri… Mă frământa mereu remuşcarea: „Moşneag nebun ce eşti, aşa ai înţeles tu să faci fericirea unei vietăţi care venea atât de delicat să-ţi ciupească în palmă seminţele? La aceasta ţi-a folosit toată înţelepciunea învăţată din cărţi şi din experienţă?” Toată ziua am fost indispus… Nu se prindea lucrul de mine. Am pornit-o în oraş. M-am întors posac. În prag, seara, mă întâmpină nepotu-meu cu glasul tăiat de emoţie: „Bunicule, s-a întors sticletele înapoi!” Am alergat să văd minunea… Sticletele ciugulea liniştit din seminţe… Şi văd pisica vecinului, pe acoperişul bucătăriei, cu ochii sticlind. Îl pândea încă… Mai cuminte sticletele ca mine! Şi te gândeşti cu câtă nedreptate se spune că nu există cap mai sec ca al sticletelui! Dragă tinere, nici fericirea individuală a aproapelui, nici cea general-socială, nu stă în puterea noastră să o procurăm. Fiecare viaţă e delimitată de un cerc invizibil, ca cel tras de vrăjitori la sălbatici, peste care omul nu poate păşi… N-ai drept să-l împingi spre necunoscutul unde nici tu nu ştii ce-i aşteaptă, dacă nu te-ai învrednicit din vreme să-l prevezi şi să-l pregăteşti!</p>
                  <p rend="justify">Ieronim Pacu scutură pipa şi îşi netezi, cu latul palmeî, fruntea osoasă şi pleaşă, cu un gest rămas de bună seamă din vremurile când avea chică de conspirator.</p>
                  <p rend="justify">— Aud că circulă pe socoteala mea tot soiul de basme… Că stau închis şi lucrez la o „operă capitală”. În fine, tot soiul de asemenea fantasmagorii. Tinere Comşa, toate acestea sunt născociri. Aş spune: calomnii! Am un nepot. Am datoria să-l cresc şi să-l fac om întreg, să-i pregătesc fericirea lui individuală. Aceasta încerc! Nici nu râvnesc la altceva. Am început să urăsc şi sfinţii. Sunt pacostea omenirii! Aceştia nu cunosc ce înseamnă îndoiala. De aceea sunt rigizi, inumani şi nu surâd niciodată. Certitudinea e severă şi intolerantă! Viaţa sfinţilor şi a eroilor e foarte frumoasă în cărţi. Dar nu se aminteşte oare, chiar în acele cărţi, că, bunăoară, după moartea unui om de sfinţenia sfântului Francisc din Assisi, oamenii s-au ucis deasupra sicriului, ca să-şi smulgă unul altuia cadavrul? Gândeşte puţin la tâlcul unui asemenea deznodământ. Le aminteşte toate acestea, îmi pare, un om de duh şi încă tânăr: Maurois! Şi să mă întorc la mine… Ce-am făcut, ce-am trăit, ce nădejdi ale altora am dezamăgit, nu importă! Nici nu-mi pasă şi nici nu vreau să mă socot renegat! Animalul nu poate evada din real în ficţiune, fiindcă n-are imaginaţie. Omul însă cunoaşte această evadare, în ideal, în dorinţă, în Dumnezeu, în artă, în socialism, în revoluţie, în iubire, în nemurire… Imaginaţia îi creează alte realităţi. Mi-a creat şi mie! Am crezut în ele! Au crezut şi alţii. S-au risipit. Ne-am risipit fără a lăsa în urmă decât vorbe, vorbe… Mă dezinteresează acum! Dacă mi-ar mai fi îngăduit să folosesc limbajul de altă dată, aş spune că la sfârşitul vieţii priveşti la închipuirile tale de odinioară, ca la fluturii prizonieri într-un bloc de gheaţă… Sunt morţi, congelaţi, şi totuşi numai moartea şi gheaţa îi mai conservă… Dacă sufli deasupra, să topeşti peretele de gheaţă, nu mai rămâne decât un mototol. O vâscozitate… Îmi pare că vorbesc prostii… Mă ispiteşte din nou limbajul foiletoanelor… Acum, te rog să mă ierţi! Mă aşteaptă nepotu-meu să-i duc acest vehicul primitiv…</p>
                  <p rend="justify">Ieronim Pacu scutură pipa pe marginea mesei, o puse în buzunarul vestei de lână şi îl întovărăşi pe Radu Comşa până la portiţă, ducând în mână căruciorul de scânduri.</p>
                  <p rend="justify">În uşa verandei apăru un copil cu şorţ alb. Când văzu jucăria, ridică mâinile în sus de bucurie:</p>
                  <p rend="justify">— Bunicule! Dă-l mai repede, bunicule…</p>
                  <p rend="justify">O doamnă cu părul spic lăsă lucrul alături, fericită de fericirea copilului.</p>
                  <p rend="justify">Radu Comşa trecu pe lângă fereastra deschisă, unde se vedea un perete întreg îmbrăcat cu rafturi de cărţi: tomurile cu omagiul revoluţionarilor faimoşi în toată Europa.</p>
                  <p rend="justify">„E un moşneag nerod. S-a zaharisit!” îşi repeta Radu Comşa, întorcându-se pe strada cu grădini provinciale, unde nu străbătea larma Capitalei şi unde o pisică traversa în vârful labelor, fără nici o grabă, fiindcă vehiculele se rătăceau arar pe aci.</p>
                  <p rend="justify">Înserarea cobora albastră. Becurile nu se aprinseseră.</p>
                  <p rend="justify">Era ceasul când aerul primăverii e dureros şi oamenii păşesc extenuaţi, după o risipă de desfătare prea mare.</p>
                  <p rend="justify">Perechile treceau la braţ, în haine de culori deschise, cu mersul languros, căutându-şi în ochi. Glasurile şoptite aveau mlădieri de suspin. Buzele multora erau atât de aproape, încât ştiai că acuşi, în casă ori într-un colţ mai umbrit, vor sfârşi în sărut.</p>
                  <p rend="justify">O femeie îl privi venind, cu un surâs de îmbiere, căci Radu Comşa era înalt şi zvelt încă. Dar când îi văzu cicatricele din obraz, întoarse capul şi traversă pe celălalt trotuar.</p>
                  <p rend="justify">Ajunse la capul Podului. Trăsurile şi automobilele se întorceau de la Şosea, agale. Unii îşi uitaseră, braţul după mijlocul femeilor. Ochii nu vedeau strada; privirea trecea peste oameni, arbori şi ziduri, cu altă nălucire rămasă în pupilă. Liceeni în culorile vărgate ale echipelor, cu genunchii goi, veneau în cete gălăgioase de la câmpurile de sport.</p>
                  <p rend="justify">Într-o trăsură, trecu Zoe Vesbianu, cu un tânăr în pardesiu cenuşiu şi pălărie moale. Îşi uitase degetele în mâna lui. Nu întoarse capul când Radu Comşa salută.</p>
                  <p rend="justify">Nu-l recunoscuse.</p>
                  <p rend="justify">Pe urmă, chiar pe lângă bordura trotuarului, filă alt automobil, de roşul sângelui închegat, condus de Luminiţa, plecată pe volan. Alături, o nursă cu bonetă de dantelă albă ţinea un copil pe braţe. Radu Comşa strânse pumnii în fundul buzunărilor, până când unghiile se înfipseră dureros în carne.</p>
                  <p rend="justify">Străbătu mai departe Calea Victoriei printre mulţimea înaintând în pas de menuet, în începutul vioriu de înnoptare, când becurile şi vitrinele răsfiră lumini încă prea timpurii.</p>
                  <p rend="justify">Observă că aproape nici un trecător nu e singur: un bărbat, o femeie; o femeie, un copil; doi prieteni, două femei…</p>
                  <p rend="justify">Primăvara nu-i lasă să se închidă în singurătatea lor ostilă dintotdeauna. Bucuria fără pricină se cere împărtăşită; fiecare caută un prieten, un necunoscut, să devină confident, un braţ în care să se reazeme cald.</p>
                  <p rend="justify">Mulţi, desigur, vor trece peste o săptămână cu indiferenţă şi plictiseală unii pe lângă alţii. Acum se simţeau atraşi de puteri tainice, se descopereau mai buni, îşi găseau unul altuia farmec pe care nu l-au cunoscut şi de care se vor mira mâine, cu pudică ruşinare că şi l-au putut atribui reciproc într-o inexplicabilă amăgire.</p>
                  <p rend="justify">Radu Comşa grăbea pe marginea trotuarului, atins de roţi, împroşcat de strigătul birjarilor şi insultat de interjecţiile agresive ale claxoanelor.</p>
                  <p rend="justify">Pe bulevard, se opri din mers. I s-a părut că l-au privit, sleiţi şi indiferenţi, ochii cuiva, cunoscuţi. Da! Ochii lui Titel Iliescu. Era rezemat de bara unei vitrine şi poate că îl privise fără să-l vadă.</p>
                  <p rend="justify">Cu barba de trei zile, cu gulerul neschimbat, cu pleoapele grele, se cunoştea că s-a oprit acolo fără să ştie de ce, aşteptând nu ştia pe cine.</p>
                  <p rend="justify">Radu Comşa se rezemă şi dânsul, alături, pe bara de alamă.</p>
                  <p rend="justify">Celălalt îi făcu loc fără să-l observe, cu gândul absorbit aiurea.</p>
                  <p rend="justify">Acum se vede ce priveşte. Radu se înşelase când crezuse că ochii aceia s-au oprit asupra lui, că l-au văzut.</p>
                  <p rend="justify">Titel Iliescu se oprise pentru altceva.</p>
                  <p rend="justify">Privea un câine, întins la intrarea unui gang, lingându-şi pielea roşie, mâncată de râie.</p>
                  <p rend="justify">Din când în când, câinele se odihnea, clănţănind din dinţi şi tremurând. Pe urmă, începea altă porţiune de piele, strâns numai în mizeria lui, fără să ridice privirea la trecători. Un rândaş, cu şorţ albastru, îl izbi cu piciorul, intrând în gang. Câinele fugi grebănos şi şchiop, sub o vitrină. Se întoarse, când socoti că primejdia a trecut. Se simţea în gura gangului la un adăpost al său, cucerit, unde revenea cu încăpăţânare, cerşind cu ochii lăcrimoşi să fie lăsat în pace.</p>
                  <p rend="justify">Era atâta mizerie tragică în înfăţişarea animalului lingându-şi rănile dezgolite de păr, până la carnea vie şi dezgustătoare, încât lui Radu Comşa îi fu mai multă milă de câine decât de fostul prieten care, în această seară voluptuoasă de primăvară, nu găsea altceva pe ce să-şi odihnească privirea.</p>
                  <p rend="justify">Îi prinse braţul. Titel Iliescu ridică ochii opaci. Fu numai un început de surpriză, îndată împotmolit.</p>
                  <p rend="justify">— Priveai şi tu? întrebă lânced, fără mirare, ca şi cum s-ar fi despărţit de ieri, nu de atâţia ani.</p>
                  <p rend="justify">Şi îndată se hotărî cu energie:</p>
                  <p rend="justify">— Hai să bem un şpriţ!</p>
                  <p rend="justify">Alături, se afla o bodegă. Titel Iliescu intră înainte. Arătă energie doar cât comandă o sticlă de vin; nerăbdare doar până băiatul o desfundă. Dădu pe gât două pahare, unul după altul. Întinse o hârtie băiatului.</p>
                  <p rend="justify">— Ia de la prăvălia de-alături un guler moale, treizeci şi şapte! Repede, până nu se închide…</p>
                  <p rend="justify">Pe urmă, turnă alt pahar. Îl goli. Se răsuci pe scaun, rezemându-se cu creştetul în perete şi privind ţintă rafturile cu sticle.</p>
                  <p rend="justify">Băiatul aduse gulerul învelit în hârtie subţire. Titel Iliescu îl vârî în buzunar, fără să-l desfacă şi să se uite la el. Sorbi alt pahar. Nu-şi şterse buzele ude. Făcu un semn mut cu degetul băiatului să schimbe altă sticlă.</p>
                  <p rend="justify">Radu Comşa nu-şi putea desprinde ochii de la prieten, cu senzaţia de groază a unui om care asistă de pe mal la înecul altui om.</p>
                  <p rend="justify">Nu mai rămăsese nimic din chipul cu trăsături fine, din ochii cu limpezimea bună. Un obraz puhăvit, cu pungi tumefiate sub pleoape, cu vinişoare vinete străbătând pielea. Şi muţenia aceasta, indiferentă şi absentă!</p>
                  <p rend="justify">— Tu nu bei? tărăgăni cleios prietenul. Bea! Eu abia după două sticle încep să simt că trăiesc… Numai după două!</p>
                  <p rend="justify">Aprinse o ţigară. O zvârli. Era umedă. Ceru alt pachet.</p>
                  <p rend="justify">Când aprinse, uită chibritul în mână până ce-şi arse degetele.</p>
                  <p rend="justify">Îl aruncă, fără să tresară, ca şi cum pielea fusese insensibilă flăcării. Fuma cu ţigara spânzurată în colţul buzelor şi cartonul lipit pe buza de jos.</p>
                  <p rend="justify">— Titel! începu Comşa.</p>
                  <p rend="justify">— Hm? Mormăi prietenul cu gura închisă, umplând amândouă paharele deşarte şi întorcându-se să privească rafturile cu sticle.</p>
                  <p rend="justify">— Ascultă, Titel!</p>
                  <p rend="justify">Titel Iliescu ascultă cu ochii la dulapul cu butelii, unde se afla lipită o foaie albă, scrisă cu coada condeiului: A sosit vin de Drăgăşani. Numără literele. A, una; s, două; o, trei; s, patru. Total nouăsprezece… Nu, douăzeci şi unu… Nu, douăzeci! Douăzeci; cu soţ! Atunci mâine are să câştige… Trebuie să se sfârşească ghina! Titel Iliescu juca la club, când nu bea. Şi număra literele firmelor, titlurile gazetelor, totaliza numărul birjelor şi taximetrelor, să verifice dacă sunt divizibile prin doi. Atunci era semn bun: avea să intre în venă. Numerele cu soţ îi purtau noroc; cele neperechi prevesteau pasele negre.</p>
                  <p rend="justify">Comşa vorbea înainte…</p>
                  <p rend="justify">— Eşti nostim, Radu Comşa! Ştii că eşti nostim? Eu, când beau, tac!</p>
                  <p rend="justify">Începu să numere îndată literele din numele lui Radu Comşa: R, una; a, două; d, trei… total nouă litere. Nume cu ghinion. Turnă din nou în pahare.</p>
                  <p rend="justify">— Bea, Radu Comşa! Acesta nu înşeală niciodată!</p>
                  <p rend="justify">Radu Comşa era nemâncat, nu era deprins cu vinul; simţi un adaos de viaţă în vine şi o înduioşare generală pentru prieten, pentru băiatul care servea, pentru patronul care tăia felii de şuncă, pentru el, pentru toată viaţa.</p>
                  <p rend="justify">Titel Iliescu deşerta paharul. Turna altul. Se întorcea să termine un calcul complicat; întâi numărul rafturilor, pe urmă numărul sticlelor din fiecare raft, pe urmă totalul general împărţit prin doi.</p>
                  <p rend="justify">Radu Comşa văzu că unghiile prietenului sunt netăiate, cu negru dedesubt; avea un buton la o manşetă de-un fel şi la celălalt unul altfel; cămaşă fină, dar murdară; hainele arse de ţigară…</p>
                  <p rend="justify">— Ascultă, Titel! continuă Comşa să povestească, în sfârşit, unui suflet ceea ce purta în el de zile şi zile şi ani. Ascultă!</p>
                  <p rend="justify">— Radu Comşa, Radule! Războiul a făcut şi altfel de infirmi. Invalizi care nu se văd! N-au rănile afară… Apropie paharul! Ciocneşte şi taci! Eu, când beau, tac! Beau mult şi tac întotdeauna!</p>
                  <p rend="justify">Bău, turnă şi iar tăcu.</p>
                  <p rend="justify">La mijlocul nopţii, obloanele se lăsară cu vuiet; patronul îşi ceru iertare că închide. Ieşiră, plecându-se pe uşa cu jumătate din tăblia de fier coborâtă.</p>
                  <p rend="justify">Radu Comşa vedea oamenii clătinându-se straniu, apropiindu-se şi dispărând. Dar simţea o fericire necunoscută. Titel Iliescu îi prinse braţul.</p>
                  <p rend="justify">— Acum nu te las, Radu Comşa! Mergi cu mine…</p>
                  <p rend="justify">Radu Comşa nu întrebă unde.</p>
                  <p rend="justify">Mergea oriunde.</p>
                  <p rend="justify">Se rezemă cu mâna de un perete, cât prietenul îi dăduse drumul să oprească un birjar.</p>
                  <p rend="justify">Zidul cu patru etaje îi păru că se clatină sub mână şi se surpă, ca un decor de carton.</p>
                  <p rend="justify">Râse singur de această senzaţie. Pe urmă, se uită împrejur ruşinat, să descopere dacă nu l-a auzit cineva râzând singur.</p>
                  <p rend="justify">— Mergi cu mine! îl împinse Titel Iliescu în trăsură.</p>
                  <p rend="justify">— Unde?</p>
                  <p rend="justify">— Ce-ţi pasă!</p>
                  <p rend="justify">— Ştii că eşti nostim?</p>
                  <p rend="justify">— Taci! Mergem să continuăm, şi să tac!</p>
                  <p rend="justify">Aşadar, la cabaret voia să-l ducă? Abia acum a înţeles. N-a mai fost la cabaret de ani. De altfel, de câte ori a călcat el într-un cabaret? Trăsura rătăceşte pe străzi, se încrucişează cu altele, îi inundă o clipă farurile automobilelor. Nu mai ajung? N-a crezut niciodată că Bucureştiul e atât de nesfârşit… Au ajuns! Portarul îl salută pe Titel Iliescu familiar, ca pe-un client cunoscut… Şi garderobiera la fel… Nu, şampanie nu bea! Tot vin… Titel Iliescu face semne mute chelnerilor. Îl servesc toţi, fără să-i mai aştepte comanda. Ştiu ce înseamnă fiecare gest al acestui client statornic.</p>
                  <p rend="justify">Dansează o femeie goală, numai cu două cupe de metal la sâni şi o cingătoare, tot de metal, la mijloc.</p>
                  <p rend="justify">Are părul negru-albăstriu, retezat liniar pe ochi; ochii lungiţi ca basoreliefurile egiptene. Face, din când în când, semn cu privirea lui Titel, să-i arate că l-a văzut. Toate îl cunosc… Chelnerul întreabă la ureche dacă să servească o sticlă la masa unde e domnişoara Yvonne şi alta la masa unde e domnişoara Katuşka.</p>
                  <p rend="justify">Titel Iliescu dă din cap: „Bine! Să servească şi să-l lase în pace!” Apoi dispare. Unde stă atât? Radu Comşa îşi toarnă singur acum. Priveşte cu un surâs de beatitudine alt număr din program. O pereche. Se învârt, fiindcă dansează, ori fiindcă toate îi joacă acum înaintea ochilor? Radu fixează un punct din cortina ridicată. Punctul nu se mişcă. Dar mesele de jos ondulează. S-a întors Titel… E bărbierit şi cu guler curat. Acum Radu Comşa a înţeles ce destinaţie avea gulerul cumpărat la bodegă. Desigur, se afla aci şi un coafor. Îi e milă de fostul prieten. Ar vrea să-i spună cuvinte bune, care să-i îmblânzească durerea ascunsă, cine ştie ce durere… Dar celălalt toarnă, bea şi tace! E cu spatele întors la sală. A venit dansatoarea cea goală. E acum într-o toaletă argintie, cu flori verzi ca algele de mare împletite pe trupul unei înecate. Îl dezmiardă pe Titel sub bărbie; îşi face loc pe genunchii lui. Omul îşi întoarce capul plictisit, îi trece mâna peste umăr, ca să apuce paharul.</p>
                  <p rend="justify">— Beţiv! Eşti un beţiv scârbos! îl dojeneşte dansatoarea înfăşurată în alge.</p>
                  <p rend="justify">— Sunt un beţiv scârbos! recunoaşte Titel Iliescu, fără să i se clintească un muşchi din obrazul buhăit cu pleoapele pe jumătate închise. Da! Sunt un beţiv scârbos. Ei, şi?</p>
                  <p rend="justify">Femeia se uită pe urmă la Radu:</p>
                  <p rend="justify">— Şi prietenul tău? Desigur, tot un beţiv. Păcat de el… Ce are la obraz? Numai cu oameni de aceştia umbli!</p>
                  <p rend="justify">Titel Iliescu întinde mâna după sticlă. Îşi toarnă.</p>
                  <p rend="justify">— Ei, şi? Păcat de prietenul meu… Păcat de mine. Păcat de tine! Păcat! Păcat de noi toţi! Ce-ţi pasă? Nu mai vorbi atât. Lasă-mă în lumea mea. Eu, când beau, tac!</p>
                  <p rend="justify">— Beţiv scârbos! îl mustră încă o dată femeia cu o ultimă mângâiere pe bărbie, trecând la altă masă, unde a invitat-o discret un chelner.</p>
                  <p rend="justify">Radu Comşa a recunoscut acolo pe generalul Pol Vardaru. E în haine civile. Cu un comandor de marină. Poartă monoclu în arcada sprincenei, părul e alb cu desăvârşire, dar pare cel mai jovial şi satisfăcut om, aşa cum se află înconjurat de femei. Erau trei; cu dansatoarea s-au făcut patru. L-a recunoscut şi generalul Vardaru. Îl cheamă.</p>
                  <p rend="justify">— Titel, numai o clipă, mă ierţi? Mă cheamă…</p>
                  <p rend="justify">Titel Iliescu face un semn indiferent cu mâna:</p>
                  <p rend="justify">— Ei şi? Poţi să pleci, poţi să rămâi! Mi-e perfect egal. Eu beau singur şi tac…</p>
                  <p rend="justify">Radu Comşa îşi adună toată voinţa să meargă drept. A răsturnat un scaun. Se întoarce să-l aşeze, dar i-a luat un picolo înainte. Se învârte toată sala. Mesele se depărtează, îi fug înainte; când merge, piciorul depăşeşte distanţa pe care o calculase. Jazbandul urlă. Perechile se răsucesc. Toate acestea îl ameţesc mai mult decât vinul…</p>
                  <p rend="justify">A ajuns. Cade pe-un scaun.</p>
                  <p rend="justify">Pavel Vardaru îi întinde un pahar de şampanie. Îşi prezintă tovarăşii de masă. Toţi sunt oameni simpatici. Radu Comşa ar putea să jure pentru toţi că sunt oameni fără pereche! Şi generalul Vardaru şi comandorul de vas care vorbeşte femeilor ca într-o tavernă de port, cu numiri pe şleau şi înjurături teribile. Femeile fac haz, privindu-l cu o poftă rea, aţâţată, în ochi.</p>
                  <p rend="justify">— Bătrân pirat! i se adresează generalul la fiecare început de frază.</p>
                  <p rend="justify">Piratul s-a ridicat să prindă o femeie şi să încheie o socoteală veche, se vede. Dar nu ajunge până la ea. Se leagănă dublu, ca pe-un vas bântuit de îndoită furtună: ruliu şi tan-gaj. A renunţat şi revine turnând o înjurătură de matrod care despică în două catapeteasma cabaretului.</p>
                  <p rend="justify">— Bătrân pirat! îl bate generalul Vardaru cu palma pe umăr, plin de admiraţie protectoare.</p>
                  <p rend="justify">Femeile chicotesc. Una a pus în capul lui Pol Vardaru o pălărie cu pene.</p>
                  <p rend="justify">Generalul schiţează, cu pălăria de indian, un început din dansul scalpului. Ce societate veselă! Radu Comşa n-a văzut niciodată atâta veselie… Pavel Vardaru îşi aminteşte de el, îşi scoate monoclul, privindu-i cu dezaprobare cicatricea gurii. A gândit ceva? Şi-a adus poate aminte de buzele lui Radu Comşa, de odaliscă. Dar n-a rostit nici un cuvânt. Îşi aşează monoclul la ochi şi luptă cu o femeie care-l scotoceşte în buzunar. E prins într-o plasă de serpentine. Când mişcă mâna, foşnesc benzile de hârtie, târâie scrumiere, răstoarnă ceştile de cafea.</p>
                  <p rend="justify">Toată sala e panglici de serpentine, verzi, galbene, roşii, acăţate în candelabre, făcând păienjeniş între mese, flutu-rând peste capete.</p>
                  <p rend="justify">— Bătrân pirat!</p>
                  <p rend="justify">Bătrânul pirat hohoteşte cu glas detunat, care acolo, pe mare, va fi acoperind desigur vuietul elicei. Povesteşte o anecdotă, fireşte, din Marsilia. Are pe fiecare genunchi câte o femeie. Una îi zburleşte părul. Alta se chinuie să prindă în ochi monoclul lui Vardaru. Toţi râd. Toate râd. Toţi şi toate vorbesc deodată.</p>
                  <p rend="justify">Pe el l-au uitat.</p>
                  <p rend="justify">Radu Comşa se ridică sprijinindu-se de spătarul scaunului. Îşi ia noapte bună! Păşeşte în zig-zag şi râde. A nimerit la altă masă, târând după el o trenă de serpentine… Îşi cere iertare şi râde. Domnii de la masă şi femeia întorc capul. Râsul lui Comşa îi strâmbă prea dezgustător obrazul. Dar el râde. Acum de nimic şi de nimeni nu-i pasă! Toţi sunt oameni admirabili! Titel Iliescu e acolo. El singur nu râde. Toarnă, tace şi bea… Îi toarnă şi lui.</p>
                  <p rend="justify">Ochii lui Titel Iliescu sunt cenuşii acum. A alungat altă femeie care-a venit să se aşeze la masa lui. Să-l lase singur! El, când bea, tace! A început numai de două ori să spună ceva şi s-a oprit.</p>
                  <p rend="justify">O dată:</p>
                  <p rend="justify">— Radu Comşa, socotelile mele sunt făcute. Mai am bani pentru un an… Faites vos jeux! Pe urmă? Pe urmă… Rien ne va plus!</p>
                  <p rend="justify">Sfârşeşte cu un gest de retezare, privind o bandă de serpentină legănându-se în candelabrul din mijloc, până ce s-a înfăşurat în jurul unei perechi de dansatori şi s-a rupt. Poate se gândea la cârciumile unde se va târî; poate la alt sfârşit.</p>
                  <p rend="justify">Vorbi fără să se uite în ochii celuilalt:</p>
                  <p rend="justify">— Radu Comşa… Tu ştii? Am vrut de multe ori să te caut. Pe urmă, m-am gândit că e mai bine aşa… Radu Comşa, îţi mai aminteşti de prietena ta, Zoe? Zoe Vesbianu? Pe Zoe Racliş am iubit-o! E foarte de mult… Acum nu-mi mai pasă. A fost a mea, după ce-a fost şi a ta, şi a altora. După ce a fost a tuturor! Acum nu-mi mai pasă…</p>
                  <p rend="justify">Sorbi paharul încet, ca o otravă ucigaşă, dar plăcută.</p>
                  <p rend="justify">Târziu, adăugase pentru el:</p>
                  <p rend="justify">— Când se încovoaie sub dezmierdarea mâinii, e acum ca o panteră care se ghemuieşte să sfâşie… Eu am iubit altă Zoe! Pe aceea n-are s-o cunoască nimeni. Am omorât-o pe una în cealaltă… Radu Comşa, întinde paharul! Eu, când beau, tac! Acesta nu înşeală niciodată, Radu Comşa, s-o ştii de la mine.</p>
                  <p rend="justify">A rezemat tâmpla în palmă. A închis ochii de la spectacolul sălii.</p>
                  <p rend="justify">Pleoapele au coborât încet cortina peste ultimul act unde eroina a murit.</p>
                  <p rend="justify">Apoi s-a scuturat cu o tresărire, ridicând paharul:</p>
                  <p rend="justify">— De aceea, când beau, tac! Tăcerea e singurul mijloc de a nu spune prostii…</p>
                  <p rend="justify">De aci înainte, Radu Comşa nu-şi mai aminteşte cum au trecut ceasurile. Jazbandul şi orchestra viorilor se alternau, cadenţând turmentarea în spasmuri epileptice. Oamenii aveau ochii păienjeniţi, femeile părul lipit, cu ondulaţiile desfăcute. Numai chelnerii circulau corecţi, ca dresorii într-un circ de fiare dezlănţuite, veghind la dorinţa tuturor, în fracurile negre, cu piepţii cămăşilor coşcoviţi.</p>
                  <p rend="justify">Un alcoolic precoce, la spatele lor, repeta aceeaşi obsesie de examen, în urechile chelnerilor când strigau comanda, în faţa muzicanţilor, parodiind tactul:</p>
                  <p rend="justify">— Est vulgus cupidus voluptatum, et şi codem princeps trahit.</p>
                  <p rend="justify">Umbla prin sală, cu paharul în mână, împleticindu-se:</p>
                  <p rend="justify">— Quidquid oritur quolecumque est, causam habeat natura…</p>
                  <p rend="justify">Titel Iliescu răsucea gâtul sticlei în răcitoare, cu fălcile încleştate, cu ţigara lipită de buza de jos.</p>
                  <p rend="justify">— Bea, Radu Comşa! Acuşi se face ziuă şi n-avem timp!</p>
                  <p rend="justify">Gândurile lui Radu Comşa se împleticeau în convulsii neisprăvite. Un gând se amesteca neaşteptat cu altul, îşi pierdea urma. Totul apărea acum anormal şi totuşi plăcut. Totul se asemăna cu noaptea de la Iaşi, în toiul războiului, la clubul unde l-a dus prinţul Gurii Vorsaghin, şi totuşi e altfel!</p>
                  <p rend="justify">Dispăruse noţiunea zilei de mâine, se simplifica tot, se urzeau din ceaţă hotărâri brusce şi eroice, a căror împlinire îi pare acum cel mai uşor lucru din lume. Pe urmă, îl cuprinse din nou mila pentru prietenul care tăcea şi bea. Titel cel cu ochii buni şi atoateiertător de altădată; cel care povestea atât de încântător! Şi Zoe… Cine-ar fi crezut? Toată viaţa e plină de taine. A văzut-o astăzi… Cu un tânăr cu mutra pudrată; o puşlama de dancing, desigur. Şi cu alţii a văzut-o, altă dată. Întotdeauna cu altul, schimbat. Iar acesta de aci stă, tace şi bea.</p>
                  <p rend="justify">S-a ridicat să-l sărute îmbălat, pe frunte.</p>
                  <p rend="justify">Titel Iliescu îl privi sever:</p>
                  <p rend="justify">— Stai liniştit şi bea!</p>
                  <p rend="justify">Alcoolicul, ajuns la masa lui Vardaru, închina comandorului de vas:</p>
                  <p rend="justify">— Sic navis venerunt… Nu! Pardon! Barbari nostros navibus egredi prohibebant…</p>
                  <p rend="justify">Râsul bătrânului pirat acoperi explozia tobei de jazband.</p>
                  <p rend="justify">Acum toate se învârt. Se scufundă într-o ceaţă. Dacă mai stă încă o clipă, are să cadă jos.</p>
                  <p rend="justify">Cu o ultimă încordare a voinţei, Radu Comşa se roagă:</p>
                  <p rend="justify">— Titel, mă înăbuş… Să ieşim… d-a… d-aici…</p>
                  <p rend="justify">Titel Iliescu priveşte fix numărul de la garderobă pe care l-a pus pe masă: 17,1+7 = 8, soţ, soţ înseamnă că se curmă ghina.</p>
                  <p rend="justify">La uşă, îi petrece alcoolicul sughiţând:</p>
                  <p rend="justify">— Hâc! Pardon! Magis mirări se aiebat quod non iam în Asia essent…</p>
                  <p rend="justify">Afară, şoferii deschid portierele maşinilor, licitându-se:</p>
                  <p rend="justify">— Aci! Liber, conaşule! Liber…</p>
                  <p rend="justify">— Mergi cu mine! Hotărî cu autoritate Titel Iliescu. Mişcarea îţi face bine!</p>
                  <p rend="justify">Şi sever, cu mustrare şi compătimire:</p>
                  <p rend="justify">— Nu ştii să bei!</p>
                  <p rend="justify">Radu Comşa îşi dă toate silinţele să calce drept. Strada şalupează. E acum o stradă dintr-un tablou dinamist: etajele cresc, scad, faţadele se apropie, felinarele au urcat la al treilea rând, coboară şi s-au topit.</p>
                  <p rend="justify">Strada înaintează cu el.</p>
                  <p rend="justify">— Nu pot… Lasă-mă! Se rugă, aşezându-se pe o treaptă, cu pălăria în mână.</p>
                  <p rend="justify">Titel Iliescu îl priveşte cu milă şi cu dispreţ.</p>
                  <p rend="justify">— Bine! Am spus că nu ştii să bei! Te duc la o trăsură…</p>
                  <p rend="justify">Îl trage de umărul hainei să-l ridice. A găsit ceva mai bun decât o trăsură.</p>
                  <p rend="justify">O femeie.</p>
                  <p rend="justify">— Ia-l la tine… Sau la el… Cum vrei!</p>
                  <p rend="justify">Femeia îl ia în posesiune cu autoritate.</p>
                  <p rend="justify">Titel Iliescu le întoarce spatele şi se depărtează spre capătul străzii, încet, ca un om care n-are ce face cu restul nopţii.</p>
                  <p rend="justify">S-a mai întors să-i privească din urmă. Apoi dispare la colţ, cu ţigara stinsă, lipită de buze, bătând cu bastonul în marginea de granit a trotuarului. Femeia luptă să-l târâie pe Radu Comşa. E beată şi dânsa, dar mai puţin. Şi ea, în orice caz, e deprinsă.</p>
                  <p rend="justify">Are sprincenele îmbinate, sânii enormi, disproporţionaţi cu restul trupului slab. Strânge bărbatul aproape, încălzin du-i mâna subsuoară, unde e umedă de sudoare.</p>
                  <p rend="justify">Radu Comşa s-a dezmeticit puţin.</p>
                  <p rend="justify">Se uită din când în când la obrazul femeii; îi pare cunoscută figura de undeva, sub pudra groasă, cu buzele roşii, văpsite fără măsură, peste conturarea lor firească.</p>
                  <p rend="justify">Amândoi se bălăbănesc, în norii măturătorilor. El vrea să meargă într-o parte, dânsa îl târâie în alta. Vorbeşte răguşit; îl face beţiv. Înaintea sergenţilor trec cât pot mai ţepeni, să nu pară ameţiţi. Pe urmă, când s-au depărtat, femeia începe iar. Au ajuns pe uliţi necunoscute, cu casele joase. Se apropie sfârşitul nopţii.</p>
                  <p rend="justify">E în aer pregătirea unei triumfale dimineţi de primăvară. Cu piuit de păsări şi cu geană stânjenie de cer, peste case.</p>
                  <p rend="justify">Radu Comşa declamă, cu mâna lărgită spre cer:</p>
                  <p rend="justify">et de divines matinées.</p>
                  <p rend="justify">De cristal, de soie et d'argent!</p>
                  <p rend="justify">— Ssst! Taci, că se trezesc vecinii! îi astupă gura femeia cu sânii enormi. Am ajuns! Aşteaptă…</p>
                  <p rend="justify">Radu Comşa se reazemă de perete, cât femeia caută cheia în pungă şi deschide.</p>
                  <p rend="justify">Păşeşte după ea, împleticindu-se, într-o tindă întunecoasă. A izbit cu piciorul o găleată de tablă. Femeia îl târâie de mână înlăuntru. Îl loveşte din prag un miros dospit şi închis, de parfum prost, de săpun, de apă zăcută.</p>
                  <p rend="justify">— Nu te mişca! Aşteaptă s-aprind!</p>
                  <p rend="justify">Lumina s-a risipit, roză, în capsula de hârtie colorată care îmbracă globul. Femeia îşi aruncă pălăria. Dă foc maşinii de spirt.</p>
                  <p rend="justify">— Haide! îi şopteşte şuierător. Dezbracă-te!</p>
                  <p rend="justify">Radu Comşa păşeşte prin cameră, împiedicându-se de scaune. Procedează la recunoaşterea locului, inspectând cadrele de pe pereţi.</p>
                  <p rend="justify">— Ai să-mi răstorni lucrurile! Se supără încă o dată, răguşit, femeia. Uff, toţi beţivii sunteţi la fel!</p>
                  <p rend="justify">Femeia şi-a aruncat bluza. E numai în fustă şi în cămaşa umflată peste sânii din cale-afară de mari.</p>
                  <p rend="justify">Vine şi-l ajută să se dezbrace. Vede acum mai bine semnul din obrazul bărbatului: strâmbă dezgustată din buzele roşii ca o rană hidos deschisă.</p>
                  <p rend="justify">Întreabă stupid, arătând cicatricea:</p>
                  <p rend="justify">— Ce e asta? Cum poţi umbla cu asta? Şi îţi mai vine încă să bei, cu porcăria asta în obraz!</p>
                  <p rend="justify">Radu Comşa se reazemă de perete râzând idiot, îşi ceru iertare că poate umbla şi că bea cu porcăria aceea în obraz.</p>
                  <p rend="justify">A pus mâna pe o fotografie înfiptă în rama oglinzii: un bărbat cu şapcă de apaş şi cu pantofi de tenis. Altă fotografie: un plutonier.</p>
                  <p rend="justify">Umblând, răstoarnă un borcan. Îl aşează prompt la loc, râzând şi vorbind singur:</p>
                  <p rend="justify">— Nu e nimic. Pardon!</p>
                  <p rend="justify">Fotografiile îl interesează din cale-afară. A mai descoperit una: o femeie goală şi un bărbat… dezgustător! Şi încă una!</p>
                  <p rend="justify">Radu Comşa cade pe scaun dezmeticit deodată. De pe cartonul palid, îl priveşte Dan Şcheianu.</p>
                  <p rend="justify">— Lasă aceasta! Nu-ţi permit! îi smulge femeia fotografia din mână. Nu-i pentru mutra ta de beţiv!</p>
                  <p rend="justify">A dus cartonul la piept, cu gestul familiar al femeilor când se apără. Radu Comşa luptă să i-o smulgă îndărăt. Mâna se întinde moale şi cade… Nu! Nu-i mai trebuie…</p>
                  <p rend="justify">— Te-ai supărat? întreabă femeia îngrijorată acum că omul poate să plece.</p>
                  <p rend="justify">— Nu! Face semn din cap Radu Comşa.</p>
                  <p rend="justify">Şi se uită cu alţi ochi la stăpâna cartonului decolorat. Aşadar, într-o amintire, Dan Şcheianu mai trăieşte încă! Toţi l-au uitat. Prietenii, revistele nu-i mai pomenesc numele; e şters definitiv din orice amintire, şi iată că cineva îl apără. Cineva? Vietatea aceasta poate fi cineva? Mai are ceva omenesc?</p>
                  <p rend="justify">Radu Comşa se uită prosteşte la femeia care îşi scoate acum ciorapii, trăgându-i pe dos, ca o piele jupuită.</p>
                  <p rend="justify">O recunoaşte.</p>
                  <p rend="justify">Tovarăşa lui Dan Şcheianu, pe cheiul mării, la Con-stanţa: „Lenuşca, dă-mi!” Întindea mâna după cutia cu praf alb şi Lenuşca se apăra…</p>
                  <p rend="justify">Femeia e acum dezbrăcată şi de cămaşă. Umblă goală prin casă, aşa cum e deprinsă să umble cu animalică impudoare în faţa celui dintâi necunoscut. Singura îmbrăcăminte e perechea de pantofi cu tocuri înalte. Sânii îi spânzură monstruoşi, cu două rotocoale mari în vârfuri, ca două cicatrici circulare de arsură.</p>
                  <p rend="justify">Stinge flacăra spirtului. Aşează pernele.</p>
                  <p rend="justify">— Haide odată! N-ai să mă ţii toată noaptea!</p>
                  <p rend="justify">Radu Comşa suflă în lampă. Pipăie până la pat şi, când îi întâlneşte trupul gol, se prăvale cu un muget de animal, încleştând în braţe, în carnea lâncedă şi flască, toate femeile care în această primăvară sunt ale altora.</p>
                  <p rend="justify">Glasul răguşit sună în întuneric:</p>
                  <p rend="justify">— Eşti nebun? Ce înseamnă asta? Ufff, toţi beţivii… Când are să sfârşească odată?</p>
                  <p rend="justify">Pe urmă, calmat, într-un târziu, căscând:</p>
                  <p rend="justify">— Vezi că-mi murdăreşti cearşaful cu ghetele! Cum spuseşi că te cheamă?</p>
               </div>
               <div type="div3" rend="P6">
                  <head>Capitolul IV.<lb/>ÎNTOARCEREA UNDE AU FOST JURĂMINTELE.</head>
                  <p rend="justify">Domnul Lică Cartojan atinse birjarul pe spate să oprească.</p>
                  <p rend="justify">Zărise la staţia de tramvai pe Radu Comşa aşteptând la bordura trotuarului, cu ochii într-un ziar. Îşi făcuse socoteala repede: acesta e omul care îi trebuia!</p>
                  <p rend="justify">Sări din trăsură şi, când fu lângă Comşa, îşi anunţă prezenţa cu un bobârnac în ziar.</p>
                  <p rend="justify">— Traditore, traditore! Ni-am lihămitit di atâta opozâţâie, ş-acuma cetim şi videm: cădi ori nu cădi infama reacţiuni?</p>
                  <p rend="justify">Domnul Lică Cartojan era ca întotdeauna cu mutra de vulpe vicleană şi ca întotdeauna nedespărţit de umbrela provincială, deşi ploaia nu stropise de două săptămâni.</p>
                  <p rend="justify">Prinse mijlocul lui Comşa, familiar, şi intră – cum spu-nea – „direct în chestiune”.</p>
                  <p rend="justify">— Puiule, am şi ti rog ciava! Măcar cî mi şi pari cî ţi-ai cam dipartat di partid… Mi şi întâmplă una niplăcutî! Îmi vini mâni un proces la Casaţâie. Avocatu cari-o pledat la Ieşi în apel îmi telegrafiazî în ultimu moment că nu poati vini. O dat o boalî pişti iel! Tocma mî ducem la unu di-aici, cum mi-o dat iel adresa-n depeşî. Dar ştii cî nu-mi placi şi mî adresez la fel di fel di nicunoscuţi… Îmi-faci mari sărviciu, puiule: chestie di un şfert di cias! Ai şi vezi când studiezi dosaru; un fliac! Am câştigat la tati instanţâli. Eu în Bucureşti nu pre cunosc lumi; numa di-ai noştri, din partid… Dari partidu-i una şi afacirile sunt alta!</p>
                  <p rend="justify">După o pauză, făcând cu ochiul, ca între oameni care ştiu despre ce e vorba:</p>
                  <p rend="justify">— Biniânţeles, când îi vorba di amara opozâţâie! La puteri îi altceva; cari om nu s-a-nfrupta câţi oliacî dac-o luptat pentru partid?</p>
                  <p rend="justify">Îi dădu drumul de mijloc şi îl privi în ochi:</p>
                  <p rend="justify">— Am înţăles cî primeşti!</p>
                  <p rend="justify">Radu Comşa nu spusese că primeşte, dar gândul îi surâdea. Avocatura lui mergea slab. O lăsase, o reluase; clienţii nimereau numai din întâmplare şi pentru treburi mărunte.</p>
                  <p rend="justify">Domnul Lică Cartojan se ivise la timp.</p>
                  <p rend="justify">— Să vedem… Până nu studiez dosarul, ce-aş putea spune?</p>
                  <p rend="justify">— Atunci îi ca şi făcut, puiule! se bucură domnul Cartojan. Întimpinările la motivele recursului invocaţi di adversar îs puse la punct di avocatu meu! Numai li dizvolţi. Văd cî aşteptai un tramvai… Dă-l naibii di tramvai şi hai şi luăm masa împreuni! Îţi explic cum şti toatî daravera, cât gustăm din nişte mititei cu gogoşari, care-s singuru lucru bun cari-mi place la bucureştenii iştia…</p>
                  <p rend="justify">Radu Comşa luă masa la restaurant împreună cu domnul Lică Cartojan şi se lămuri.</p>
                  <p rend="justify">Rămase surprins numai că domnul Cartojan se judeca pentru o întreprindere din judeţul Bacău. Îl credea operând numai la Iaşi, unde îşi avea sediul electoral.</p>
                  <p rend="justify">Domnul Lică Cartojan îl compătimi:</p>
                  <p rend="justify">— Ţi-am spus eu, puiule, cî nu eşti di politicî! În politicî, drăguţi, şi-ţi faci afacirile cât mai diparti di alegători. Altfel ti scormoneşti ba unu ba al tu, te mai bagiucureşti-o gazetă, mai intri în conflict cu oameni chiar di la tini din partid, cî di unde mânci tu, vra să şî-nfrupti şi altu… Eu am, puiule, douî câmpuri di operaţâie! La Ieşi fac politicî şi oamenii mî ştiu ca atari; la Bacău, şi mai am încî o făbricuţî în tovărăşie cu un pehlivan din Ardeal, acolo îs negustor… Eu la Ieşi fac sârvicii la alţii, la Bacău şi la făbricuţa mea din Ardeal cer şi-mi facî alţâi sârvicii, măcar di-ar fi acia alţii, nişti bandiţi din infama reacţiuni!</p>
                  <p rend="justify">Radu Comşa studie dosarul, pledă şi câştigă procesul.</p>
                  <p rend="justify">Nu-i păruse afacerea prea curată.</p>
                  <p rend="justify">Procesul îl câştiga domnul Lică Cartojan şi îl pierdea o obştie de ţărani. Dar avocatul obştei se prezentase numai de formă; dreptatea, după lege, trecuse încă din prima instanţă de partea domnului Cartojan.</p>
                  <p rend="justify">Sentinţa rămase definitivă.</p>
                  <p rend="justify">— Brava, puiule! Ştiem cî n-am dat greş! clipi domnul Lică Cartojan din ochii de vulpe, cu deplină mulţumire. Cum agiung acasî, îţi expediez onoraru… Nu pre am parale la mini, cî Bucureştiu ista m-o uscat. Da cum agiung… Fii fărî griji! Sau mai bine altceva… Ai procesî cumva aieste vo două zili, ori poati ieşti mai liber?</p>
                  <p rend="justify">Radu Comşa răspunse că n-are procese aceste vro două zile.</p>
                  <p rend="justify">Domnul Cartojan se veseli:</p>
                  <p rend="justify">— Atunci am nimerit-o! Eu plec disarî… Nu mă duc la Ieşi pânî săptămâna viitoari. Mă opresc întâi la Bacău… Am şi depeşat să mă aştiepti otomobilul făbricii la gări… Am înţeles, dupî cât mi-ai spus, că locurili undi tăiem noi li cunoşti di pi vremea războiului, ş-am mai înţeles că ţi-ar faci plăceri şi li mai vezi… Ai o ocazâie cum nu şi poati mai bunî. Ti duc şi ti aduc pânî ia gări, la Bacău, cu otomobilu. Stai o zî, faci plimbări cât îmi văd ieu di daravelurili meli, ţi-ntorci şi cu banii… Zău, că-mi faci mai întâi mari plăceri! Să vezi ce frumos am curăţat noi pi undi o fost ticăloşâia ceea di război! Daci ţi-ai hotărât, ni videm la gări. La revideri!</p>
                  <p rend="justify">Radu Comşa nu ieşise din Bucureşti de câteva luni, din iarnă. Şi la câmp nu fusese din anul trecut, de la cel din urmă drum al lui în satul părintesc, Hârtoape. Îşi spunea că undeva există verdeaţă şi câmp liber, iar el le uitase.</p>
                  <p rend="justify">De multă vreme se hotărâse să se întoarcă şi acolo odată, în locurile pe care le-a cunoscut numai sub bătaia tunurilor. Amânase, îl ţinea legat aci viaţa ca pe o muscă prinsă în hârtia cu clei.</p>
                  <p rend="justify">Seara, fu la Gara de Nord.</p>
                  <p rend="justify">Luase un bilet de clasa a doua; domnul Lică Cartojan avea unul de clasa întâi.</p>
                  <p rend="justify">— Ei, ci ni facim acu, puiule? întrebă dezolat.</p>
                  <p rend="justify">— Nu ne facem nimic! E foarte simplu… Dumneata mergi în vagonul dumitale, eu într-al meu. Ne dăm amândoi jos în gara Bacău… Tot odată ajungem!</p>
                  <p rend="justify">— Ei, nu aşi, fraţi! Să-l schimbăm… Plătim diferenţa pânî nu şi închide casa… Ia dă-l oliacă la mini, că văd cî-s tot mai discurcăreţ ieu, măcar că-s provincial!</p>
                  <p rend="justify">Radu Comşa, care n-avea cherestea în ţinutul Bacăului, nici o făbricuţă în Ardeal, şi trăia cu strânsă economie, schimbă biletul ca să ţină companie domnului Cartojan.</p>
                  <p rend="justify">Până la Buzău, află astfel preţul diferitelor calităţi de scânduri, la Galaţi şi loco gară; ticăloşia căilor ferate care urcă la fiecare trimestru tariful, dar nu pune la dispoziţie vagoane decât cu „şpagă” la personalul din staţii; află catastrofele schimbului; incapacitatea guvernului în politica economică şi alte multe chestiuni care îl dureau mult pe domnul Lică Cartojan.</p>
                  <p rend="justify">Pe urmă, dincolo de Buzău, când se goli vagonul, Lică Cartojan întinse sub picioare un ziar şi peste obraz desfăcu altul, adormind subit, cu o miraculoasă trecere de la agita-rea cea mai cumplită la un somn vecin cu moartea. Radu Comşa ieşi pe culoar; deschise fereastra să respire noaptea răcorită.</p>
                  <p rend="justify">Luna ţinea fidelă tovărăşie trenului, în întunericul de dincolo de scânteile locomotivei. Haltele cu lumini somnoroase rămâneau năluci în câmpuri mute.</p>
                  <p rend="justify">Radu Comşa îşi aminti dintr-o pâclă unde dormiseră, întunecate, cuvintele locotenentului Ghenea despre expresurile arogante, rostite odată în astfel de tren şi în astfel de noapte, camaradului sublocotenent Bogdan Cernegură, când încă nu-i cunoştea. Are să-i vadă mâine movila de pământ, unde tot neastâmpărul acela, care părea etern, a amuţit. Gândi la taina lui grea, de moarte, neisprăvită atunci pe brancardă, luând-o cu el în lumea de unde n-avea s-o mai ştie nimeni, niciodată. Se alese din pâclă şi chipul lui Mihai Vardaru; dar nu chipul lui tânăr şi voios, ci numai hâda arătare cu obrazul înălţat din balta cu aţe verzi, cu lipitoarea cuibărită în orbită. Gândi şi la Bogdan Cernegură, rezervistul enigmatic şi tăcut, poate prizonier, poate mort, poate mort în prizonierat; dispărut fără urme, cum îi spusese tata Pleşea, în cafeneaua din Bucureşti.</p>
                  <p rend="justify">Pe urmă, Radu Comşa se gândi la el, iar vântul rece al nopţii fu amar.</p>
                  <p rend="justify">În gara Bacău îi aştepta fratele mai june al domnului Cartojan, director general al întreprinderii. Exemplar aidoma cu domnul Lică Cartojan, cum seamănă un pui de vulpe cu vulpea mai bătrână.</p>
                  <p rend="justify">Când află că procesul s-a isprăvit şi că a fost câştigat, îşi manifestă bucuria, scoţând pălăria de doc, trântind-o în palmă şi aşezând-o apoi pe cap, cu funta la frunte.</p>
                  <p rend="justify">— Bini c-am văzut-o şi pi asta! Di-acuma ni punem pi lucru sărios!</p>
                  <p rend="justify">Se plimbă în hainele de sport, cu jambierele galbene şi cu pardesiul de pânză, măsurând peronul şi frecându-şi mâinile exact cum şi le freca domnul Lică Cartojan.</p>
                  <p rend="justify">Era în culmea agitării.</p>
                  <p rend="justify">— Di-acuma, bădie Lică, ai şi vezi cum ţi-i frec eu pe mârlani! Au şi să-nveţi dumnialor, şi mî cunoascî şi şi mî pominiascî!</p>
                  <p rend="justify">Radu Comşa intră în restaurant să-şi încălzească stomacul cu un ceai fierbinte. Îi părea bine că a venit, dar începea să regrete că se întoarce acolo în tovărăşia acestor oameni cu gândul numai la afacerile lor, la cine ştie ce fel de afaceri!</p>
                  <p rend="justify">Domnul Lică Cartojan îşi repară puterile cu o gustare mai solidă: sardele, brânză, pastramă şi câteva ţuici. Plăti galanton şi consumaţia lui Radu Comşa, cu toată împotrivirea.</p>
                  <p rend="justify">Afară, îi aştepta un Ford hârbuit şi ruginit ca un ibric.</p>
                  <p rend="justify">— Poate vrei şi stai lângî şofer, puiule? întrebă ospitalier domnul Cartojan. Îmi convini şi mii! Pe drum numai bini mî puni Ticu în curent, cum mai stau lucrurili pi-aici… Eu aşa lucrez, puiule! Un fraţi aici, unu la făbricuţa din Ardeal. Au şi dânşii de lucru şi câştige oliacă di părăli, iarî eu n-am tiamî cî furî şi părăduieşti unu străin!</p>
                  <p rend="justify">Maşina ţâşni într-un huruit de fier vechi, cu o sprinteneală şi un avânt neaşteptat de la înfăţişarea-i preistorică.</p>
                  <p rend="justify">Şoferul slobozi cu o bucurie de sălbatic samovarul foşăind, zbârnâind, strănutând şi jucând în arcuri, pe drumuri colboase, pe creste de dealuri şi peste podeţe. Radu Comşa îşi făcea degetele picioarelor cârcei în ghete, de câte ori maşina aruncată la cotituri pârâia pe roţile de dindărăt, părea că se răstoarnă peste cap sau că se va desface brusc din toate încheieturile, să umple drumul de şuruburi şi hârburi.</p>
                  <p rend="justify">Dej maşina nu se desfăcu şi nu se rostogoli peste cap.</p>
                  <p rend="justify">În două ceasuri erau la Oneşti. De aci înainte Radu Comşa recunoscu locurile.</p>
                  <p rend="justify">Îi păreau deşarte şi mai largi, fără forfota la care le văzuse întâi.</p>
                  <p rend="justify">De după culmi ar fi aşteptat poate să se înalţe o pasăre de metal, încercuită de noruleţi albi, ca cei din jurul serafimilor pe icoane; să bubuie salvele unei baterii care-a fost uitată acolo şi s-a deşteptat aşa, ca într-o anume dimineaţă, când mergea într-o căruţă de campanie alături de Mihai Vardaru.</p>
                  <p rend="justify">Drumul era umblat numai de cară cu boi, ferindu-se în mers domol spre şanţuri, cu oameni mergând pe lângă încărcături. Iar după culmi, se ridica şi se lăsa numai un nor alb, de vară.</p>
                  <p rend="justify">— Eu am să rămân oliacî la fabrici, puiule! îl bătu domnul Lică Cartojan pe umăr, de la spate. Dacă vrei, ti dai oliacă gios să ti dizmorţăşti şi să vezi locurili! Suntem chiar pi-o linie undi-o fost tranşeili… Pi urmă, ti duci maşina la sat, vezi şi acolo ci ai di văzut şi vin ieu şi ti aduc înapoi… Tot am oliacî di răfuialî cu dumnialor, de la obştie. Am şi li aduc veşti buni!</p>
                  <p rend="justify">Fordul îşi zdruncină fiarele pe ponoarele unui drum de cară.</p>
                  <p rend="justify">Radu Comşa se răsuci să vadă: pe acolo, mai departe, era poteca pe unde urcau. Se auziră ferăstraiele ţipând în tăcerea pădurii. Maşina încetini pe lângă un convoi de scânduri. Domnul Lică Cartojan strigă ceva la oameni, făcând cu degetul ameninţător.</p>
                  <p rend="justify">Cărăuşii rămaseră cu pălăriile în mână.</p>
                  <p rend="justify">Pe urmă, şoferul slobozi iar, hurducându-i peste hopuri. Înconjură o împrejmuire de leaţuri; roţile călcară pe pământ moale cu rumegătură de lemn şi aşchii; săltară pe linia îngustă şi ruginită; intrară pe poarta fabricii şi se opriră, poticnindu-se, în faţa unei case albe, cu o inscripţie pe placă de lemn:</p>
                  <p rend="justify">BIROU.</p>
                  <p rend="justify">În hambarele de scânduri, ferăstraiele spintecau văzduhul cu vaiete întrerupte.</p>
                  <p rend="justify">Tăceau o clipă, începea altul, se întreceau într-un fel de chiote triumfătoare.</p>
                  <p rend="justify">Domnul Lică Cartojan îşi frecă mâinile şi vorbi:</p>
                  <p rend="justify">— Aiasta-i muzica ci-mi placi! Puiule, daci vrei şi ti speli şi şi ti scuturi oliacî di colb, ti duci Ticu în odaia lui. Îţi pregăteşti Lenţa tati celi! Pi urmî, ti plimbi undi-ţi spuni inima! Eu am de lucru o târî în cancilarie…</p>
                  <p rend="justify">Radu Comşa îşi răcori ochii. Inima nu-l îndemna să intre în fabrica unde ferăstraiele despicau brazii cu miros iute şi ud.</p>
                  <p rend="justify">Se depărtă pe după împrejmuirea de scânduri, în pădure.</p>
                  <p rend="justify">De la o potecă înainte, începu să-i fie cunoscut drumul. Pe urme, iar nu-l mai cunoscu.</p>
                  <p rend="justify">Aici fusese pădure; e acum pământ pleş, cu smeuriş. Se împiedică într-un capăt de sârmă ghimpată, ca o capcană răsucită în vârful unui par putred. Parcă mai la dreapta… Acolo a fost bordeiul lor; e o groapă scufundată în care au crescut bălării. Se ascunde un animal într-o gaură. Pe urmă, şanţul surpat; abia o adâncitură cu buzele rotunjite de ploi. O băltoacă. Tresări… Sunase „ştioc”, ceva ca un glonţ în pământ. A fost numai o broască, ţâşnind în apa clocită! Dar pe jos a găsit un cartuş de alamă verde-neagră. Tot pământul e presărat de sfărâmături de metal; însă nu se mai văd sfărâmăturile, le-au acoperit muşchiul şi iarba.</p>
                  <p rend="justify">Au murit aci oameni şi se aşteptau să se omoare?</p>
                  <p rend="justify">Tăcerea e ireală. Cerul înalt. Numai în vale gem ferăstraiele.</p>
                  <p rend="justify">Aici a fost locul cel mai apropiat între tranşee. De aci privea el şanţurile nemţeşti, cu lăcomie şi cu zvâcniri scurte în inimă… Din movila de pământ atârna zdreanţa unui sac negru şi putred. Le părea atât de misterioasă tranşeea aceasta din faţă! Acum poate vedea, în sfârşit, ce e acolo.</p>
                  <p rend="justify">A mers. Un şanţ dărâmat, ca şi celălalt, cu vrejuri şi spini. N-ar fi crezut niciodată că erau atât de aproape! O piatră zvârlită mai tare ar fi ajuns de la unul la altul.</p>
                  <p rend="justify">Şi încă o sârmă peste care a călcat, în alt par putred: numai că e o sârmă de a „lor”. Un bordei de ofiţeri. A fost mai temeinic construit: a rămas gura întreagă.</p>
                  <p rend="justify">În vizuinile acestea se pândeau unii pe alţii! Pe făşia aceasta îngustă de pământ, credeau ei că se dezlănţuie un cataclism cosmic? N-a fost nimic! Abia câteva scurmături în ţărână, pe care le-a cicatrizat vremea, le-au netezit ploile şi le-au îmbrăcat buruienile.</p>
                  <p rend="justify">Numai morţii nu mai au nici o întoarcere.</p>
                  <p rend="justify">Iar dacă s-ar întoarce, nu le-ar suna oare straniu ţipătul ferăstraielor retezând lemnul, în vale?</p>
                  <p rend="justify">Radu Comşa se întoarse unde altădată a mai stat. La butucul de lângă bordeiul lui, când citea scrisorile; scrisorile de la Luminiţa.</p>
                  <p rend="justify">În capătul acela, întotdeauna îşi găsea de lucru Stelian Minea, descifrând ziarul, când el desfăcea plicul; dincolo Bogdan Cernegură, cu fruntea în palmă…</p>
                  <p rend="justify">Prin ce minune trunchiul a rămas? E acum putred. Miroase a mucigai; au crescut ciuperci din miezul umed. Când atinse una, se sfărmă fragilă şi au fugit gângănii. Cum au încăput oare în scorbura aceasta şi cum au putut oare trăi? Aveau două paturi: acolo Ghenea a vrut odată să-i spună ceva şi a tăcut. Poate era aproape să-şi spovedească taina pe care a dus-o cu el. Erau aproape de moarte, dar nu se simţeau încă destul de aproape să-şi spună într-adevăr ceea ce înlăuntru îi rodea.</p>
                  <p rend="justify">Nici o ţipenie. În tainica tăcere a sihlei, suspină muribund numai un ecou refugiat acolo din cine ştie ce adâncuri. Răşina topită de căldură biruie mirosul răcoros al tufelor de mentă. Bâzâie ţânţari în fâşiile de raze.</p>
                  <p rend="justify">Pe aici cobora la „Casa Neamţului”. A regăsit drumul.</p>
                  <p rend="justify">Dar şi zidul cel din urmă a căzut.</p>
                  <p rend="justify">Cărămizile şi treptele au fost cărate undeva să slujească la vreun adăpost nou. Ciudat mai durează totuşi flori sălbatice printre ierburi şi recunoaşte fire de legume. Pete rotunde şi goale în pământ arată pecingini în care n-a mai putut prinde viaţă nici o iarbă. Urmele focurilor vechi. De aici a plecat Mihai în cea din urmă zi. Şi dincoace, într-o noapte, au hotărât aproape cu jurământ, când se vor întoarce în cealaltă viaţă, să cheme la dânşii oamenii care-şi împărtăşeau necazurile în jurul tăciunilor. Soldatul Bocăneţ, arătarea lui Mucenicu; alţii despre care nu-şi mai aminteşte nici cum se numeau… Nu i-ar mai cunoaşte şi nu l-ar mai cunoaşte!</p>
                  <p rend="justify">Bate lin o talangă de turmă. Printre brazii de sus se iţesc pete albe pe celălalt munte. De acolo îşi purta săbiile de lumină proiectorul.</p>
                  <p rend="justify">A pornit înapoi. Pe măsură ce se apropie, răcnetul ferăstraielor creşte. Iar metalicul sfâşiat al pânzelor dinţate de oţel, chiotul de biruinţă, ameninţă toată pădurea. Ele singure au pus stăpânire aci. Pădurea va să fie pe încetul înghiţită de baraca de jos.</p>
                  <p rend="justify">Se aud acum şi lovituri de secure, glasuri omeneşti, trosnetul copacilor prăbuşiţi. Pe urmă, strigătul laolaltă al oamenilor, când răsucesc un trunchi greu cu ţapinele. Ecoul se întoarce ostenit, după ce-a colindat toate văgăunile.</p>
                  <p rend="justify">— Ei, puiule, cred că ţi-o plăcut! îl întâmpină, frecându-şi mâinile, domnul Lică Cartojan. Păcat cî pădurea-i cam stricaţi di ticăloşia ceia di război! Altfel ar fi fost o afaceri şi mai faini!</p>
                  <p rend="justify">Domnul Lică Cartojan păşeşte peste butucii răsturnaţi, urmat de fratele mai mic, după cum puiul învaţă să iasă la vânat după vulpea bătrână.</p>
                  <p rend="justify">— Eu am avut o idee buni, puiule! Am adus lucrători din Bucovina şi din Maramureş. Ieşti, aşa, sâgur! Pi-acolo-i lipsî şi foamiti, îs bucuroşi cî li dî cineva di lucru şi câştigi o bucăţi di pâni. Am făcut ş-o cantinî… Banu ieşi de la mini şi şî-ntoarci tot la mini!</p>
                  <p rend="justify">Domnul Lică Cartojan mai împărţi câteva ordine, mai ceru câteva lămuriri. E vorba să se înceapă un parchet nou. Dintracela are să curgă mană.</p>
                  <p rend="justify">— Aiştea-s nişte brazi drepţi ca lumânarea… Lemn fain! Cât zici, Ticule, şi ne iaşi dintr-o bucăţi?</p>
                  <p rend="justify">Amândoi fraţii fac socotelile. Brazii aşteaptă, resignaţi, cu vârfurile neclintite în cer.</p>
                  <p rend="justify">— Acuma, drăguţi, şi ni întoarcem la fabrici! Eu n-am isprăvit cu condicili mele. Daci ţi-i voia să pleci îndată, dau ordin şoferului… Eu îs di păreri, inşi, şi iei întâi masa cu noi… O pus Lenţa, cumnată-mea, nişte pui la fript, oliacî di brânzi cu smântâni, mai un vinişor… Nu vrei? Eu nu ti silesc! Găseşti ceva de-mbucat şi la crâşmî, în sat…</p>
                  <p rend="justify">Porunci şoferului să tragă Fordul.</p>
                  <p rend="justify">— Numai, ti rog, drăguţi, şi mi-l trimeţi îndatî înapoi! Cum sfârşesc aici, viu şi ieu şi mî răfuiesc cu dumnealor… Şi pi disarî, ieşti la noi! Pregăteşte Lenţa nişte curechi cu raţî… Dormi într-un pat mai acătări, pe urmî, mâni dimi-neaţî, ieşti la gări…</p>
                  <p rend="justify">Samovarul ţâşni iar peste hopuri şi şanţuri, coborându-l pe drum ocolit, în sat.</p>
                  <p rend="justify">Când ajunse, Radu Comşa nu ştia unde să oprească. Abia acum îşi dădu seama că din satul cel adevărat nu cunoştea pe nimeni afară de mătuşa Ilinca şi – de ce-a scuturat aşa din cap? – şi pe fata mătuşii Ilinca.</p>
                  <p rend="justify">Cei care însemnau într-adevăr satul erau atunci înghiţiţi de numărul armatei: casele deveniseră cartierul cutărui ori cutărui ofiţer. Mai ştia că o parte din sat căzuse sub bătaia tunului, după ce-a fost rănit, când trupele s-au retras şi când numai după câteva zile de luptă frontul a fost împins la loc.</p>
                  <p rend="justify">Străbătu pe jos drumul de la un capăt la altul. Multe gospodării noi, altele lărgite; nici un semn nu mai rămăsese că au spart pe aici obuzele.</p>
                  <p rend="justify">Viaţa se refăcuse îndată.</p>
                  <p rend="justify">Copiii hăuleau pe uliţi. Îl lătrară câinii şi se potoliră. Aci a fost cartierul şi popota; şcoala e văruită proaspăt, poartă o inscrpţie nouă. Cartierul căpitanului Pleşea. Şi dincoace, casa mătuşii Ilinca…</p>
                  <p rend="justify">Radu Comşa avu o şovăire înainte de a deschide poarta. Fântâna înalţă cumpănă nouă, acoperiş nou de şindrilă îmbracă şi casa; dar florile de nalbă, ca şi atunci, se ridică până în streaşină. Un copil tăbârceşte un pisic pe lângă poartă; o fetiţă cu ochi verzi.</p>
                  <p rend="justify">Acolo e fereastra de la odaia „lui”, unde pe masă veghea muza Elegiei şi a lui Omir, Erato, atingând cu degetul coarda nevăzută a lirei.</p>
                  <p rend="justify">Îl întâmpină un bărbat spătos, în cămăşoi neîncins, care clădea un stog. Rezemă ţăpoiul de fân.</p>
                  <p rend="justify">— Aş vrea să vorbesc cu mătuşa Ilinca! rosti Comşa, uitându-se la fetiţa cu ochii verzi, ca să nu întâlnească ochii bărbatului.</p>
                  <p rend="justify">— Hă-hă! Să fii dumneata sănătos, de când îi oale şi ulcele baba Ilinca!</p>
                  <p rend="justify">Radu Comşa rămase cu mâinile spânzurând de-a lungul trupului.</p>
                  <p rend="justify">Omul se dădu mai aproape, scuturându-şi fânul din păr.</p>
                  <p rend="justify">— Poţi să-mi spui mie, domnule, dac-ai avut ceva cu răposata…</p>
                  <p rend="justify">— Nu…! N-am nimic de spus… Credeam… O ştiam de pe vremea războiului. Am trecut pe aici… Zic să mă abat, să văd ce mai face…</p>
                  <p rend="justify">— Atunci îi fi cunoscând şi pe Catrina? S-o chem pe dânsa… Catrinăă-i!</p>
                  <p rend="justify">O femeie cu pruncul la sân se uită pe fereastra deschisă; pe fereastra de atunci.</p>
                  <p rend="justify">Încruntă privirea la străinul care vorbea cu bărbatu-său, dar nu-l cunoscu.</p>
                  <p rend="justify">Un târgoveţ cu un semn urât la gură:</p>
                  <p rend="justify">— Catrină! Chemă încă o dată omul. Ce dracii moşmoleşti acolo, femeie?</p>
                  <p rend="justify">— Îndată, Culai! sună dinlăuntru glasul, acelaşi.</p>
                  <p rend="justify">— Rămâi sănătos, bade! se întoarse deodată străinul. Eu numai pe răposata voiam s-o văd…</p>
                  <p rend="justify">Omul închise poarta după el şi, fiindcă era gospodăros, gândi că trebuie să-i întărească leaţurile care s-au uscat şi joacă.</p>
                  <p rend="justify">— Întreba de mă-ta, ierte-o Dumnezeu, acolo unde se află! lămuri femeii care ieşise cu pruncul în braţe, netezindu-şi părul sub broboadă. Zice c-a cunoscut-o pe timpul războiului… Era chiar belit la obraz; acela îi sămn de schijă…</p>
                  <p rend="justify">— Şi ce-o plecat, parcă-l alunga cineva? se miră femeia, desfăcând din nou sânul şi potrivindu-l în gura copilului.</p>
                  <p rend="justify">— Cine să-l ştie? A fi având vo negustorie pe-aici şi-i grăbit omul.</p>
                  <p rend="justify">— Avea un semn urât, săracu! încheie, fără nici o bănuială, cea care se numise odată Catrinel.</p>
                  <p rend="justify">Apoi omul apucă ţăpoiul şi se întoarse la stog: femeia intră în casă.</p>
                  <p rend="justify">Radu Comşa merse repede; numai când fu departe domoli pasul.</p>
                  <p rend="justify">Razele cădeau vertical. Se încingea arşiţa. Trecură scârţâind trei cară cu fân, în colb.</p>
                  <p rend="justify">Când văzu firma „La infanteristul vesel”, înţelese că aceea e cârciuma despre care pomenise domnul Lică Cartojan.</p>
                  <p rend="justify">Pe zugrăveala tinichelei, infanteristul vesel şi expresionist cinstea la o masă cu faţa prăvălată, să i se vadă toate cele patru laturi, un pahar de vin din care zugravul înfăţişase în acelaşi timp fundul, gura şi o secţie transversală.</p>
                  <p rend="justify">Înăuntru era răcoare, podelele fuseseră stropite cu apă. Două portrete de generali ai războiului priveau sever spre tejgheaua unde bonzăiau muşte pe o farfurie cu slănină uscată.</p>
                  <p rend="justify">Domnul Gheorghiu îl primi, întinzând pe masă un şervet curat din casă. Dar Radu Comşa abia atinse mâncarea; i se oprea în gâtlej. Desfăcu ziarul rămas de dimineaţă în buzunar, după ce termină cafeaua cu miros de orz prăjit.</p>
                  <p rend="justify">— N-ai tăiat nici astăzi, Gheorghiuie?</p>
                  <p rend="justify">— Nu, părinte! Mâni dimineaţă am să tai. Am-eu grijă de sfinţia-voastră!</p>
                  <p rend="justify">Părintele înaintă din prag, uitându-se cercetător la străin.</p>
                  <p rend="justify">— Şi de cafea m-ai uitat, Gheorghiuie! Poate avem drept să bem şi o cafea, dacă dă Dumnezeu şi ne vine veste bună de la Bucureşti…</p>
                  <p rend="justify">— Nu v-am uitat, părinte! Tot mâne… S-o dus nevasta la târg.</p>
                  <p rend="justify">Părintele iar privi lung la străinul care citea un ziar.</p>
                  <p rend="justify">Îşi luă inima în dinţi;</p>
                  <p rend="justify">— Ce mai scrie la gazetă, domnule, dacă nu te supără îndrăzneala mea?</p>
                  <p rend="justify">Radu Comşa împături ziarul, îl puse pe masă, la margine.</p>
                  <p rend="justify">— Eu l-am citit, părinte! Dacă vă face plăcere…</p>
                  <p rend="justify">Părintele se apropie.</p>
                  <p rend="justify">— Îmi dai voie: preotul Atanasie Livezeanu. Întrebam ca un sălbatic, aşa cum suntem noi de pe la ţară, flămânzi să aflăm câte-o ştire mai nouă… Ne vine poşta la două zile o dată şi, când prindem câte-o gazetă, o cetim de-a fir-a-n-păr…</p>
                  <p rend="justify">Părintele Atanasie trecu degetele prin caierul coliliu al bărbii.</p>
                  <p rend="justify">— Sunteţi pe aici cu vreo afacere?</p>
                  <p rend="justify">— Nu, părinte! Am făcut războiul prin locurile aceste şi am venit să văd cum arată acum…</p>
                  <p rend="justify">Părintele Atanasie privi la semnele lui Comşa din obraz şi luă loc pe banca de lângă perete, rezemându-şi o mână în cârja lustruită.</p>
                  <p rend="justify">— Am înţeles eu dintr-odată că acela-i semn de război, domnule! Va să zică aţi venit să vedeţi satul nostru? Dacă aţi făcut războiul prin pădurile noastre, atunci înţeleg… Poate aveţi chiar camarazi şi prieteni îngropaţi pe aici? Multă tinereţe şi-a lăsat oasele în pământul nostru…</p>
                  <p rend="justify">Radu Comşa recunoscu fără poftă de vorbă, că a venit să vadă şi morminte de prieteni.</p>
                  <p rend="justify">Părintele Atanasie privi departe, cu ochii care vedeau în ceaţă.</p>
                  <p rend="justify">— Acuma, domnule, vin rar oameni care să-şi mai aducă aminte! Înainte, la început, îndată după pace, îşi mai căuta unul un frate; văduva, locul unde a fost îngropat bărbatul. Pe urmă, s-au liniştit cu toţii! Pe om îl prinde viaţa îndată… Chiar mă gândeam, domnule, că omul nu numai că uită morţii lui, dar poate n-ar fi bucuros să ştie că s-ar putea întâmpla minune să se întoarcă vreunul! Gândeşte-te dumneata ce-ar fi să se scoale odată atâta amar de morţi din război, într-o înviere numai a lor, şi să se întoarcă pe la case? Crezi dumneata că ar găsi o mulţumire pentru dânşii? Iar pentru cei vii ar fi o mare bucurie să se pomenească cu aşa oaspeţi? Unii şi-au împărţit moştenirea; alţii au călcat cuvântul lăsat cu limbă de moarte; văduvele s-au măritat şi copiii şi-au rânduit treburile după capul lor… Sculatul din morţi ar fi un nepoftit care să strice viaţa celor vii şi toţi n-ar şti cum să se scape mai grabnic de dânsul! Mă uit numai la cele ce văd aici în sat, la noi. Şi mă gândesc amar pe urmă, că tot aşa se petrece în toată ţara, şi pe urmă la toate neamurile care s-au avut în duşmănie… Îţi vine să crezi câteodată că, dac-ar învia aceia de le scrie pe cruce „eroi”, de teama socotelilor, ar cere cei vii să scoată armatele şi să-i mai omoare o dată… Şi-ar striga mai grozav întru aceasta cei care i-au jălit atunci mai din toată inima! Ar cere-o, mai vârtos, ca să nu mai vadă cumva înviaţii din morţi ce-a rămas cu vremea din jalea lor pe care-o credeau veşnică şi au uitat-o de parcă nici n-a fost!</p>
                  <p rend="justify">Părintele Atanasie îşi aşeză ochelarii şi se uită peste titlurile mari ale gazetei.</p>
                  <p rend="justify">O împături la loc:</p>
                  <p rend="justify">— Aşadar, domnule, zici că mi-o leşi mie? Îţi mulţumesc tare mult… Să crezi dumneata, îl duc acasă şi-l citesc dintr-un capăt în altul, literă de evanghelie. Şi pe urmă, după ce-am sfârşit, îmi pare rău că l-am citit… Îţi spun drept, domnule, că eu nu pot să pricep unde merge omenirea noastră! Toţi spuneam că, după ce s-o face pace, are să fie odihnă pentru toţi şi tihnă să se bucure de bunurile pământeşti şi să caute şi de cele ale sufletului. Când deschizi gazeta, vezi numai că iar se adună fel de fel de conferinţe şi fac planuri şi se tocmesc, iară nici o nădejde de înţelegere nu se arată… Se pun alte biruri şi lumea se teme de alte urgii; poate să fie iar măcel; iară despre răscoală, citeşti că sunt acuma până prin China şi până la marginea pământului. Noroadele nu-şi mai găsesc astâmpăr şi oameiii îmi par că mai rău s-o înrăit! Ziceam că după întâmplările cumplite prin care a trecut, omul are să se întoarcă să-şi caute alinare în el. De unde această minune? Mai lacom s-arată încă de cele pământeşti şi parcă-i grăbit să nu cumva să mai trăiască şi alţii!</p>
                  <p rend="justify">Părintele Atanasie se uită mâhnit la un şirag de covrigi întinşi pe un băţ deasupra tejghelei, parcă de acolo avea să vină dezlegarea.</p>
                  <p rend="justify">— Chiar la noi în sat, avem astăzi oleacă de frământare, lntr-un necaz cu cei care nu se mai satură… Este aici un domn, unu Lică Cartojan…</p>
                  <p rend="justify">Radu Comşa ridică ochii.</p>
                  <p rend="justify">— Iară cu acest domn Lică Cartojan ne judecăm noi de doi ani! Au înjghebat oamenii o obştie aici, să taie dânşii pădurea… Ziceau că li se cuvine atâta, după ce le-au fost gospodăriile sfărâmate şi pământurile doi ani călcate de armată… Pe urmă, oamenii au văzut că s-au cam pripit şi n-au putut strânge banii la vreme. Atunci a răsărit, nu ştiu de unde, domnu Lică Cartojan, să pună el banii câţi lipseau, în dreaptă tovărăşie. Face contractu cu obştea, începe lucrul; când au răsuflat oamenii să închege oleacă de bani, domnu Cartojan al nostru tot amâna: „lăsaţi, oameni buni, că nu-i grabă şi nu vă pune nimeni cuţitu în gât!” Oamenii se minunau ce noroc a dat peste dânşii să aibă de-a face cu un suflet să-l pui la rană, ca al domnului Cartojan… Îşi prind ei cu banii alte nevoi: unu să-şi dreagă casa, altul să-şi roadă pământul care a fost bătătorit de cai, mai cumpără o vită… Până când într-o bună dimineaţă, se trezeşte obştea cu citaţie, dată în judecată de domnu Cartojan cel bun să-l pui la rană, sub cuvânt că nu şi-a respectat la vreme contractul şi cere stricarea actului, ca să rămână singur stăpân pe pădure…</p>
                  <p rend="justify">Radu Comşa nu mai privea acum în ochii preotului, albaştri şi cu lumina slăbită. Se uita ţintă în farfuria murdară, unde bâzâiau două muşte. Iar în sosul sleit şi dezgustător se vedea hrănindu-se din dezgustătoarele rămăşiţe. Ştia amănunţit, din dosar, povestea părintelui Atanasie. Şi îşi spunea că la aceasta a fost, oricât, măcar la ultimul act care a pecetluit despoierea, complice. Când pledase, obştea aceasta nu fiinţa pentru el decât o abstracţie, un adversar invizibil, într-un proces după toate formele legii terminat şi câştigat.</p>
                  <p rend="justify">Acum îi apărea realitatea altfel; în carne şi oase; oameni cu necazurile lor şi oameni care au fost jefuiţi de un drept.</p>
                  <p rend="justify">Părintele Atanasie îşi strânse gazeta:</p>
                  <p rend="justify">— De asta îţi spuneam eu, domnule, că suntem într-oleacă de frământare! Aşteptăm să ne vie din ceas în ceas telegrama, ori omul nostru de la Bucureşti. Ieri s-a judecat procesul la Casaţie, poate s-o milostivi Dumnezeu să treacă dreptatea de partea noastră. Altfel ne lasă sărmani pe toţi domnul acesta Cartojan! Telegrama văd că nu vine… Cu poşta noastră de la ţară, n-ai parte să afli nici dacă s-a îndurat Dumnezeu să-ţi mai lese zile bune ori dacă ţi-a luat răsuflarea…</p>
                  <p rend="justify">Radu Comşa împinse de dinainte farfuria dezgustătoare. Muştele zburară în cercuri scurte şi se întoarseră iarăşi la rămăşiţele sleite.</p>
                  <p rend="justify">Părintele Atanasie îi strânse mâna, ca un om care s-a uşurat povestind un necaz celui dintâi întâlnit şi îi e recunoscător că a avut răbdarea să-l asculte.</p>
                  <p rend="justify">— Şi îţi mulţumesc, domnule! Arătă ziarul.</p>
                  <p rend="justify">Radu Comşa roşi de-i rămaseră cicatricele albe, nu ştia încă părintele Atanasie ce fel de mulţumire i se cuvenea!</p>
                  <p rend="justify">Din prag, preotul se întoarse către domnul Gheorghiu:</p>
                  <p rend="justify">— Nu mă uiţi, fiule, mâne? Poate dă Dumnezeu şi avem disară bucurie… De două zile nici n-am atins gura de mâncare.</p>
                  <p rend="justify">Negustorul îşi aşeză covrigii, farfuria cu slănină uscată şi cuţitele de pe tejghea. Vorbi către străin:</p>
                  <p rend="justify">— Bietu părintele nostru, de când cu procesu ista, pot zice că nu mai ştie ce e aceea somn şi mâncare… La el au venit oamenii să-i ceară sfat când au pornit obştea şi acuma se ştie cu răspundere pentru toţi nevoiaşii din sat… Dară lui domnu Cartojan nici nu-i pasă! El se are bine cu subprefectu, cu prefectu şi se are bine cu toţi câţi împart legea. Mi-am vârit şi eu economiile la obştie! Acum, să vedem ce răspuns vine. Dac-am pierdut, putem spune că ni s-a dus munculiţă noastrtră pe gârlă şi că trebuie s-o începem din capăt…</p>
                  <p rend="justify">Domnul Gheorghiu scoase un carnet cu scoarţe de muşama vărgată din saltarul tejghelei şi se scufundă în socoteli misterioase, cu plumbul violet pe care îl tot muia în gură.</p>
                  <p rend="justify">În jurul lui Radu Comşa se adunau muştele ca în jurul unei putreziciuni.</p>
                  <p rend="justify">Cele două portrete priveau cu milă scârbită la socotelile din carnetul vărgat. „Acuşi vor afla toţi!” gândi Radu Comşa şi îi fu ruşine că tot satul, şi părintele Atanasie, şi domnul Gheorghiu cu economiile lui, îl vor vedea plecând alături cu domnul Lică Cartojan, în maşina lui care trăncăneşte de trezeşte toţi câinii, şi vor şti poate că el l-a ajutat la judecata din urmă.</p>
                  <p rend="justify">Plăti, schimbând o hârtie nouă, din cele de la domnul Lică Cartojan.</p>
                  <p rend="justify">Iar drumul la cimitirul de sus, în soare şi sub ochii ţăranilor din ogrăzi, fu lung, cum nu l-a ştiut.</p>
                  <p rend="justify">Trecu puntea pârăului unde era scăldătoarea lor. Albia se schimbase; unde fusese zăgazul, erau numai pietre uscate şi albe. Mlada era roasă de o turmă. Apa se risipise pe prunduri, în aţe subţiate de secetă.</p>
                  <p rend="justify">Poteca ducea numai până la cimitirul satului cu cireşi bătrâni şi tei, şi cu bisericuţa de scândură acoperită cu şindrilă neagră. De-acolo înainte, spre celălalt cimitir, cărarea se astupase; nu mai călca picior omenesc. Morţii erau cuprinşi de ierburi şi de uitare, în marginea fâneţei.</p>
                  <p rend="justify">Gardul de sârmă era spart, un viţel ridică botul şi-l privi cu ochi umezi, miraţi.</p>
                  <p rend="justify">Din podeţul de scânduri se desfundaseră bârnele; o rezemătoare căzuse, atârnând într-un singur cui. Crucile erau astupate de iarba înaltă şi grasă. Ploaia mâncase din ele. Vânturile le culcaseră. Pământul era pe alocuri scufundat, răscolit de muşuroaiele cârtiţelor. Făpturile oarbe ale întunericului şi-au săpat hrubele lor printre oase de morţi.</p>
                  <p rend="justify">Radu Comşa căuta numele.</p>
                  <p rend="justify">Nu se mai citeau decât câteva. Soldaţi necunoscuţi erau acum aproape cu toţii. Găsi crucea căpitanului Ionescu: „Ce e aia moarte? Ce e aia veşnicie?” Crucea se prăvălise strâmbă. O apăsă cu pieptul în pământ, să-i mai dea viaţă de un an. Nu descoperi mormântul lui Ghenea; putea fi oricare dintre cele fără nume: „Dacă ne vom întoarce vreodată de aici, Comşa, avem o mare datorie…”</p>
                  <p rend="justify">Radu Comşa se văzu, între aceşti morţi ai vieţii lui moarte, avocatul domnului Lică Cartojan.</p>
                  <p rend="justify">Şi mai căută încă, de la cruce la cruce… „Vreau să rămân acolo, între soldaţi”. Oasele lui Mihai Vardaru erau aici, între soldaţi. Crucea lui ca toate, iarba înaltă ca peste toate.</p>
                  <p rend="justify">Radu Comşa se gândi întâi să smulgă spinii cu canafuri violete. Dar nu-i smulse. Mihai l-ar îi mustrat: Să-i rămână groapa în uitare, cum în uitare e a tuturor.</p>
                  <p rend="justify">O pasăre argintie, înşelată de nemişcarea lui, pogorî pe un vârf de sânziană, se legănă şi, cu un piuit, zbură în alt vârf de iarbă înspicată.</p>
                  <p rend="justify">Zburau albine cu pungile încărcate de polen în iarba coaptă. Fâneaţa cânta de zumzetul gâzelor. Soarele se înclina spre culmi. Nici o suflare; numai viţelul fumuriu păştea mai departe, cu botul în iarbă.</p>
                  <p rend="justify">Acum morţii erau încorporaţi câmpului, făceau parte din fâneaţa grasă. Nici o zbatere; tăcerea numai, nemărginită, şi cerul boltit…</p>
                  <p rend="justify">Dacă s-ar ridica toţi de aici, să se întoarcă spre cei la care li s-au oprit, în spaima morţii, gândul ultim, nimeni nu i-ar primi!</p>
                  <p rend="justify">S-ar umplea lumea de prea mulţi strigoi!</p>
                  <p rend="justify">Radu Comşa chemă din pământul cu flori şi cu scaieţi amintirea lui Mihai. Şi întâia oară după mulţi ani, nu-i mai veni amintirea hidoasă cu viermele vâscos în ochi; ci Mihai acel de pe treapta de piatră, în poiana cu dungi lucii pe iarba lucioasă, ca semne trase cu unghia pe-o catifea verde. A ridicat atunci ochii de copil care-a plâns: „Am să-ţi spun altă data! Acum nu mai are nici o însemnătate.”</p>
                  <p rend="justify">Ce ştia acum numai pentru el? De aceea nimic nu mai străbate la nimeni, iar aici e numai pământ peste oase părăsite.</p>
                  <p rend="justify">Stelian Minea împături biletele. Numără minuţios restul, ca orice provincial venit în Capitală cu buget limitat, din care trebuie să stoarcă maximum de desfătări cu minimum de speze.</p>
                  <p rend="justify">Margareta avea de ce să fie încântată. Programul ei se realiza întocmai: o seară la Operă, una la Naţional, una la Teatrul Mic. Numai de s-ar ţine croitoreasa de cuvânt, să-i fie rochia gata în termen; iar pălăria, numai de n-ar trece peste o mie opt sute.</p>
                  <p rend="justify">Altfel, Stelian Minea ştia că n-are să-i mai tihnească aceste trei zile. Căci grijile lui erau acum de această natură, de doi ani, de când se însurase. Adică, mai exact, de când fusese însurat printr-un complot, vast, tenace şi subtil, al coconetului de toate vârstele şi toate categoriile din orăşelul unde căpătase catedra definitivă.</p>
                  <p rend="justify">La Bulevard, ceasul arăta trei. Îi mai rămâneau, aşadar, patru ore de libertate.</p>
                  <p rend="justify">Margareta se dusese la o prietenă, iar Stelian Minea regreta din tot sufletul că nevastă-sa nu are mai multe asemenea prietene aci. Tovărăşia ei pe stradă devenea un supliciu. Mai întâi, era cu un lat de palmă mai înaltă decât dânsul; scandalos de voinică şi de rumenă. De câte ori arunca ochii, fără voie, în geamul vitrinelor, se vedea pereche reflectată grotesc: el mărunt şi firav, ea înaltă şi zdravănă; ca o mamă cu odrasla convalescentă, ieşită la plimbare. Pe urmă, îl jena felul ei de a vorbi tare şi vulgar; staţionarea îndelungată la vitrinele parfumeriilor, modistelor şi pantofăriilor; aerul ei agasat, de câte ori se oprea şi el la fereastra unei librării; luxul vestimentar, de gust îndoielnic; tot ce-i ofensa discreţia lui, cu care fusese învăţat să se strecoare prin viaţă, atrăgând cât mai puţin luarea-aminte a semenilor.</p>
                  <p rend="justify">Intră la Alcalay. Alese câteva cărţi, numai după îndelungă chibzuială, cu aceeaşi preocupare să nu depăşească suma prevăzută în acest redus capitol bugetar.</p>
                  <p rend="justify">La ieşire, se izbi piept în piept cu Onisfor Sachelarie.</p>
                  <p rend="justify">— Onisfor!</p>
                  <p rend="justify">— Steliane!</p>
                  <p rend="justify">Se îmbrăţişară ca şi altădată şi se depărtară cu un pas îndărăt unul de altul, să se contemple după atâţia ani. Exact ca odinioară într-o noapte de viscol, în Iaşii refugiului! Fură amândoi satisfăcuţi de examen. Toată înfăţişarea indica o prosperitate mediocră: stabilizarea definitivă în marele anonimat.</p>
                  <p rend="justify">Onisfor Sachelarie purta guler tare, haină neagră şi corectă; Stelian Minea îşi spuse că reprezintă acum tipul desăvârşit al ardeleanului rigid şi solemn, cum îl zeflemiseau caricaturile şi anecdotele timpului.</p>
                  <p rend="justify">Îl întrebă dacă nu e cumva deputat sau director de bancă.</p>
                  <p rend="justify">— O, nu! Se apără Onisfor Sachelarie. Noi rămânem încă osândiţi la opoziţie îndelungată! Din pită unsă mâncă numai netrebnicii care vi s-au vândut vouă, pentru blidul cu linte!</p>
                  <p rend="justify">El deocamdată are numai un birou avocaţial într-un oraş din nordul Ardealului, unde se bucură de o clientelă serioasă şi sigură.</p>
                  <p rend="justify">A venit la Bucureşti, în interesul unui asemenea client, şi de trei zile colindă ministerele.</p>
                  <p rend="justify">— Ci, tune-i mama dracului de excelenţe, că nu poţi ajunge până la ele, parcă pe toţi i-a făcut mă-sa grofi! Mă cuget, durere, că şi ardelenii noştri s-au ciocoit, drăguţii de ei, încă mai năstruşnic, de îndată ce ajung domni… Adăşti trei audienţe, până se milostiveşte să-ţi privească chipul şi să-ţi asculte năcazul, ca să te amâne la ziua mai de apoi!</p>
                  <p rend="justify">Stelian Minea îşi şterse ochelarii bombaţi, ca să-l admire mai bine.</p>
                  <p rend="justify">Glumi, eu binevoitoare dorinţă de împăciuire:</p>
                  <p rend="justify">— Va să zică, ne regăsim pe aceleaşi poziţii, dragă Onisfoare? Regăţeni şi ardeleni! Nu mai încăpem unii de alţii… Să ne scoatem ochii mai adânc, că nu degeaba suntem fraţi!</p>
                  <p rend="justify">Celălalt încruntă sprincenele stufoase şi făcu un semn de lehamite: mai bine să nu mai vorbim despre chestiunea aceasta!</p>
                  <p rend="justify">Îi propuse altceva. Mergea tocmai la madam Czvimbrovskich, madam Cimbru, unde se află un nepot în gazdă.</p>
                  <p rend="justify">Madam Cimbru a murit. Nava cu pasagerii altei generaţii o conduce acum Lisbet, care şi-a găsit un bărbat, în sfârsit; un om de poliţie, care se îmbată şi o bate.</p>
                  <p rend="justify">Dacă Stelian Minea e curios să revadă veranda mesei lor de altădată şi să cunoască succesorii în discuţiile lor aprinse de odinioară, Onisfor Sachelarie îl invită să-l întovărăşească, în trăsură, până acolo.</p>
                  <p rend="justify">— Te avizez că ai să petreci o jumătate de oră intere-santă poate, dar neplăcută! Junii din generaţia nouă n-au nimic sacru… Respectiv, distrug tot şi arată faţă de înaintaşi necuviinţă şi dispreţ!</p>
                  <p rend="justify">Stelian Minea primi. Nu-l speria până într-atât furia iconoclastă a acestei generaţii încriminate, îl ispitea deopotrivă perspectiva de a revedea veranda proiectelor grandioase, cât şi dorinţa de a mai gusta din fructul, acum interzis, al controverselor acerbe.</p>
                  <p rend="justify">În urbea lui, toţi cunoscuţii erau toropiţi într-un neant de abrutizare.</p>
                  <p rend="justify">Jucau cărţi, nu discutau decât politică, se înfundau la chefuri imbecile, înveselindu-se foarte la aceleaşi glume repetate cu o monotonie de viaţă animală. Toată viaţa lui era ternă şi leşietică. Acasă îl aştepta o femeie gureşă şi hărţăgoasă, plângându-se etern de obrăznicia slugilor şi de scumpete, zeflemisindu-şi cu neîndurata superioritate a mediocrităţii practice bărbatul prea jigărit şi timid: un om de nimic, un filosof! „Filosof” era şi epitetul de derâdere cu care îl întâmpinau colegii în cancelaria liceului; precum şi circumstanţa atenuantă, pe care concetăţenii crunt înarmaţi pentru viaţa lor de larve o acordau acestei fiinţe şubrede, cu capul mare susţinut pe un gât ca un vrej, trăind în lună şi preocupat de abracadabrante idei generale, ce nu ţin de foame.</p>
                  <p rend="justify">— Lăsaţi-l pe bietul Minea, că el e un d-ăla… în sfârşit, mă-nţelegi… un filosof!</p>
                  <p rend="justify">Diagnoza era în acelaşi timp protectoare şi compătimitoare, cum se cuvenea unui exemplar de umanitate dezarmat şi cu responsabilitatea redusă.</p>
                  <p rend="justify">O discuţie în veranda lui madam Cimbru îl tenta de aceea, ca o temerară incursiune în trecut, o chemare a păcatului vechi; întoarcerea măcar pentru o clipă într-o lume care-a fost cândva şi a lui, iar acum e scufundată pentru totdeauna într-un paradis irevocabil pierdut.</p>
                  <p rend="justify">Trăsura îi purtă pe străzi întortocheate, cu acoperişuri din ce în ce mai joase şi cu grădini din ce în ce mai largi.</p>
                  <p rend="justify">Amândoi se răsuceau să descopere vechile staţii de tramvai, haltele de încrucişare, casa unde stătea un fost coleg.</p>
                  <p rend="justify">Din nou, centrul Capitalei se îndepărta cu larma asurzită, şi totul lua o înfăţişare calmă şi somnolentă de oraş provincial. Ici-colo, se înălţaseră clădiri uriaşe cu câte cinci şi şase etaje.</p>
                  <p rend="justify">O asemenea construcţie, cu zidurile roşii neisprăvite şi cu punţile schelelor prăfuite de var, li se păru o prezenţă deplasată şi insolentă peste drum de casa lui madam Czvimbrovskich.</p>
                  <p rend="justify">„Asta strică tot farmecul străzii!” gândi Stelian Minea. „Miroase a parvenitism”.</p>
                  <p rend="justify">Şi intră în verandă cu oarecare emoţie. Cu toată miopia, recunoscu îndată, în perete, tabloul: Liniştea domneşte în Varşovia şi portretul domnului Anton Czvimbrovskich, ciocnind sticla de rom cu doi prieteni necunoscuţi la bâlciul din Nămăeşti.</p>
                  <p rend="justify">Nepotul lui Onisfor Sachelarie bătu călcâiele, se îndoi de mijloc şi, salutând ceremonios, după moda chezaro-crăiască, încă în vigoare în Ardeal, se prezintă lui Stelian Minea:</p>
                  <p rend="justify">— Liviu Moldovan!</p>
                  <p rend="justify">Apoi, prezintă ceilalţi patru camarazi: Vasia Secară, cu păr decolorat şi ochi albaştri, în bluză rusească, neagră, încheiată cu nasturi de sidef la gât; Matei Sărăţeanu, în costumul unei echipe celebre de fotbal, cu genunchii goi şi tricoul vărgat, alb şi portocaliu, proaspăt întors de la o întâlnire de antrenament; Leon Constantinescu, pierdut într-o imensă pereche de pantaloni charleston, şi Nadia Ciobanu, persoană asexuată şi plină de siguranţă în mişcări, întinzând mâna fără să scoată ţigara din gură.</p>
                  <p rend="justify">Stelian Minea păstră pentru el remarca involuntară că pe „vremea lui” nici o studentă nu se încumeta atât de liber să participe, singură, la o adunare între colegi.</p>
                  <p rend="justify">Toţi tăcură, stingheriţi de aceşti intruşi.</p>
                  <p rend="justify">Nadia Ciobanu aprinse o ţigară de la cealaltă sfârşită; îşi făcu de lucru răsfoind o carte de anatomie.</p>
                  <p rend="justify">— V-am întrerupt, desigur? căută să încălzească atmosfera Stelian Minea. Vă rog să continuaţi! Masa aceasta şi pereţii aceştia ne cunosc bine, pe prietenul Onisfor Sachelarie şi pe mine… Ne-am pierdut multe nopţi aici, împărţind firul de păr în patru. Am cedat mâna! E rândul dumneavoastră acum! Ca în goana torţelor, dacă vă amintiţi, la vechii elini, unde făclia trecea din mână în mână…</p>
                  <p rend="justify">Toţi surâseră de politeţă şi tăcură.</p>
                  <p rend="justify">Studenta cu bluza rusească şi cu părul tuns schimbă cartea de anatomie, pe un roman, şi, pe sub gene, o clipă măsură, cu o înveselire interioară, chircitura aceasta cu fruntea de hidrocefal şi cu ochelari de miop, vorbind cu atât de imprudentă dezinvoltură despre un exerciţiu sportiv, unde se cere agerime, vigoare şi altfel de trup. Şi-l închipui gol, ca alergătorii greci, gâfâind cu torţa în mână, ridicol şi pipernicit, cu membrele lui de păianjen printre ceilalţi concurenţi, care toţi vor fi fiind, desigur, cu pieptul lat, cu muşchii în fus şi cu tendoanele elastice, ca Matei Sărăţeanu, de faţă.</p>
                  <p rend="justify">Comparaţia fu zdrobitoare pentru Stelian Minea. Noroc că profesorul nici n-o bănuia!</p>
                  <p rend="justify">Îşi potrivise ochelarii mai bine să vadă, ca un vechi prieten, amănunţit, tabloul episodului din Varşovia, la al cărui spectacol lăcrima domnul Anton Czvimbrovskich, leahul pribeag, în ceasurile când romul şi mastica îl predispuneau la elegie…</p>
                  <p rend="justify">Se întoarse către Onisfor Sachelarie:</p>
                  <p rend="justify">— De câte ori mi-am amintit eu tabloul acesta pe front! Era destul să-mi răsară în minte, ca să-mi apară îndată ca una din fericirile bune şi calde; confort, casă, calm, cum credeam că n-o să le mai revedem niciodată după război!</p>
                  <p rend="justify">Pe urmă, către ceilalţi novici:</p>
                  <p rend="justify">— Trebuie să ştiţi, domnilor, că aici ne-a găsit mobilizarea în August 1916! Pentru noi, casa lui Madam Cimbru e un monument istoric!</p>
                  <p rend="justify">Tinerii luară act cu indiferenţă de acest fapt important.</p>
                  <p rend="justify">Pentru dânşii, războiul însemna un eveniment prea îndepărtat, mai mult abstract. Sfârşitul unei epoci şi începutul unui alt ev, cum sunt delimitate capitolele în manualele de istorie.</p>
                  <p rend="justify">De politeţe şi cu o abia bănuită intenţie de persiflare, tânărul cu genunchii goi şi cu piept de luptător întrebă:</p>
                  <p rend="justify">— Aţi participat la război?</p>
                  <p rend="justify">— Evident! răspunse Stelian Minea. Din şase, câţi ne aflam aci, niciunul n-a lipsit! Şi doi au căzut: Boroş în Ardeal, Lăscăruş Codreanu la Argeş…</p>
                  <p rend="justify">Studenta cu bluză rusească alungă de sub ochi pagina din romanul împrumutat de colegul cu pantaloni charleston, ca să şi-l imagineze pe domnul acesta, ugilit ca un pui de curcă, sărind peste meterezele tranşeelor, răcnind şi zvârlind cu grenade în atacuri, repezindu-se printre baionete şi tăind drum în piepturi omeneşti.</p>
                  <p rend="justify">Imaginea fu imposibilă şi absurdă. Închipuirea refuză să o accepte.</p>
                  <p rend="justify">Stelian Minea trase un scaun, fără să fi fost invitat. Şi, fără să gândească, se aşeză la locul care era al lui.</p>
                  <p rend="justify">Îndată se simţi cum a fost.</p>
                  <p rend="justify">Contactul material al mesei, cu muşamaua vărgată sub cot, îi dădu senzaţia că ieri s-a ridicat de acolo şi că nu face decât să continue ceea ce au lăsat întrerupt. Prezentul mediocru şi ireparabil, nevasta rea de gură şi autoritară, sura existenţă de provincie cu orice perspectivă închisă, ca de un zid opac, colegii de cancelarie cu intrigile şi aerul lor superior şi protector, glumele crude ale elevilor; toată realitatea aceasta fu suspendată printr-o magie.</p>
                  <p rend="justify">El, cel adevărat, era numai acesta de aci.</p>
                  <p rend="justify">Privi la fiecare dintre cei de pe pat şi de la masă, ca să le reconstituie, după fizionomie, firea şi preferinţele. Era într-adevăr o lume nouă şi necunoscută! Dar nu-l intimida…</p>
                  <p rend="justify">— Prietenul Sachelarie m-a prevenit că vom găsi aci o companie incomodă… chiar ostilă! El crede că, deşi ne despart numai zece ani, alcătuim două generaţii atât de străine şi de duşmane, încât nu există nici o punte de reconciliere… Sunt sigur însă că prietenul Sachelarie se înşeală! Oamenii se schimbă, dar ideile rămân aceleaşi! Oamenii şi sistemele. Nimeni n-a gândit ceva nou de la Platon încoace…</p>
                  <p rend="justify">Cel care opuse îndată altă părere fu Vasia Secară, studentul în cazacă neagră:</p>
                  <p rend="justify">— Am înţeles îndată că dumneata ai fost cel care te-ai înşelat, nu domnul Sachelarie! Noi ne-am mai întâlnit o dată cu domnul Sachelarie şi am discutat atât de înfocat, încât a plecat supărat! Atunci am aflat de la dânsul câteva din părerile dumitale, căci, pentru dumneata, domnul Sachelarie are mare admiraţie şi iubire… Am înţeles că eşti un raţionalist, un occidental, unul din învăţaţii aceia sceptici care, până acum câţiva ani, juraţi pe cărţile lui Anatole France din prima parte a vieţii sale… Şi e destul atât, ca să înţelegem că ne despart nu zece ani, ci o jumătate de secol, un secol, nu un secol, mai mult încă! Între noi este Voltaire…</p>
                  <p rend="justify">Stelian Minea îşi aruncă în treacăt, sub sticla bombată a ochelarilor, privirea la studentul cu pantalonul charleston, între el şi care se afla Voltaire.</p>
                  <p rend="justify">Vasea îi surprinse privirea şi îi ghici gândul.</p>
                  <p rend="justify">Vorbi îndată, în numele tuturor:</p>
                  <p rend="justify">— Desigur, dumneata ne găseşti adunaţi prea din toate colţurile lumii, ca să apărem ca o unitate constituită. Ce zici? Unul, Leontin, cu shimmy şi charleston, cu Cocteau şi Gide; altul, Matei, cu sportul şi Henri de Monthérlant; celălalt, Liviu, cu autohtoniştii lui; Nadia, cu Gorki, Maiakovski, Lenin; ce legătură poate exista între tinerii aceştia? Eu n-am jucat niciodată charleston şi camaradul meu, Leontin, nici nu vrea să audă de paneurasianism. El e pentru apărarea occidentului, cu Massis! Şi totuşi ne suportăm, ne simţim solidari, ne învrăjbim numai când e vorba de vechiul regat şi de Ardeal, atunci ne întrecem fiecare a ne găsi drepturile uzurpate de ceilalţi şi a ne exagera calităţile şi nefericirile regionale… Încolo ne strângem cot la cot, când ne aflăm în faţa dumneavoastră! Fiindcă dumneavoastră, pe noi nici nu încercaţi să ne înţelegeţi şi ne condamnaţi; iar noi; pe dumneavoastră vă înţelegem şi tocmai de aceea vă dezaprobăm… Sunteţi laşi!</p>
                  <p rend="justify">— Fiindcă nu suntem în stare de rebeliune faţă de ordinea acceptată a statului? întrerupse Onisfor Sachelarie. Ce ştii dumneata despre laşitate şi bravură, când n-ai cunoscut riscul permanent al morţii?</p>
                  <p rend="justify">— Lasă asta! interveni Stelian Minea, fiindcă nu-i plăcea niciodată să se pomenească despre faptele lor din război. Suntem laşi? Să vedem de ce? Îţi spun drept că e o acuzaţie nouă şi sunt foarte curios să ne auzim rechizitoriul…</p>
                  <p rend="justify">Tânărul cu bluza neagră înţelese că a mers prea departe.</p>
                  <p rend="justify">Se simţi dator să atenueze acuzaţia.</p>
                  <p rend="justify">— Vorbim în afară de persoane, nu e aşa? Vorbesc despre generaţia dumneavoastră şi nu numai despre aceasta de aci… Dar despre cea din toată Europa! Camarazii dumneavoastră de arme, aliaţi sau inamici… Vă numiţi generaţia sacrificată…</p>
                  <p rend="justify">— Nu ne numim defel… Astea sunt vorbe! Le-a rostit cineva în vreun discurs ori le-a scris în vreun apel, şi formula a prins; dar nu ne-am însuşit-o toţi! Majoritatea suntem mai modeşti! se apără Stelian Minea.</p>
                  <p rend="justify">— Ba nu! Indiferent de unde a venit cuvântul, e just… Căci sunteţi într-adevăr generaţia sacrificată. Dar nu din vina altora… Aţi capitulat singuri! Aţi câştigat victoria şi pe urmă n-aţi ştiut să o duceţi până la sfârşit. V-aţi temut de viitor, ca femeile de şoareci… Acum toată viaţa vă e o succesiune de regrete. Viaţa vă stătea înainte şi aţi căutat-o în urmă… Te întreb, domnule Minea, dacă nu e un spectacol ruşinos cel de la Liga Naţiunilor şi de la toate congresele care mai durează şi acum? Cârpesc şi ciopârţesc tratatele iniţiate de ani de zile, se tocmesc şi mai lasă de ici unul şi de colo altul; ca şi cum binele omenirii poate să vină numai de la aceste chestiuni utilitariste şi materiale.</p>
                  <p rend="justify">— Ştii că eşti curios, dragă domnule! se miră Stelian Minea. Ce vină am eu, de la catedra mea obscură dintr-un orăşel ticălos, că premierul Franţei şi cancelarul Germaniei se tocmesc la Liga Naţiunilor? Pot eu să fac ceva?</p>
                  <p rend="justify">— Acum nu! reluă înverşunat studentul basarabean. Acum e prea târziu! Dar aţi fi putut… Căci vina de aci porneşte. Aţi capitulat şi aţi lăsat să vă conducă cei bătrâni… Adică acei care refuzau să înţeleagă că sufletul omenirii cere o schimbare… I-aţi lăsat pe dânşii, şi ei se încăpăţânează să creadă că un cataclism ca războiul n-a dezlănţuit alte crize decât deprecierea monetară şi problema refacerilor! Ei nu pot vedea că există o revoluţie a sufletelor şi a conştiinţelor, o revoluţie socială în curs, o îndârjire a luptei de clasă… Aceasta o spuneaţi singuri înainte de război şi aţi uitat-o! O regăsim în toate cărţile, care în timpul războiului justificau războiul. Atunci făgăduiaţi altă lume, spuneaţi şi eraţi siguri că luptaţi pentru altă lume, şi acum vi s-ar părea cea mai mare fericire să reconstituiţi lumea cea veche, aşa cum a fost ea înainte… Sunteţi nemulţumiţi şi nu ştiţi de ce! Doriţi ceva, şi nu ştiţi ce! Iar situaţia vă este agravată, fiindcă nici o generaţie n-a mai avut, ca dumneavoastră, posibilitatea de a da vieţii pecetea pe care aţi fi voit-o… Toţi, când v-aţi întors de pe front: român, francez, neamţ, toţi aveaţi dreptul să realizaţi omenirea pentru care aţi combătut. Nimeni n-ar fi îndrăznit să vă conteste acest drept! Nici n-ar fi avut puterea materială să o facă… Şi aţi dezertat unul câte unul! Acum, alungaţi şi lăsaţi pe dinafară, atribuiţi vieţii deprimarea dumneavoastră interioară, trăiţi meschin, vă văietaţi; aveţi frică şi ură de viaţă! Şi vă scandalizează că noi vrem să ne trăim viaţa, aşa cum o înţelegem…</p>
                  <p rend="justify">— Da! Charleston, sport! întrerupse cu dispreţ Onisfor Sachelarie.</p>
                  <p rend="justify">— De ce nu? Charleston, sport. Şi celelalte… Nu se exclud! Generaţia dumneavoastră era livrescă. Nu-şi scotea nasul din cărţi şi, din pricina cărţilor, nu vedea şi nu trăia viaţa… Ori oameni rebegiţi, să-i culci cu o suflare; ori oameni invadaţi de grăsime… Sport, charleston, manifestaţii de stradă, revoluţii, greve, propagandă subversivă… Toate ne atrag, sunt crizele tinereţii noastre. Din ele, are să se aleagă ca uscatul de ape, după deluviu, o nouă omenire cu fericirea sa. Pe care, bineînţeles, nu o puteţi admite şi n-aveţi s-o puteţi suporta, căci nimic nu este mai greu decât să faci pe oameni să accepte o fericire nouă… Le trebuie cea morfolită de veacuri! Tânjesc după ea…</p>
                  <p rend="justify">— Vă invidiez dacă puteţi crede că din anarhia aceasta poate să iasă o omenire nouă! rosti fără convingere Stelian Minea.</p>
                  <p rend="justify">— Anarhie! Nimic nu seamănă mai mult cu o casă în ruină decât una care se construieşte. Ni se pare că o spune Cocteau al amicului Leontin. Şi o verific aceasta în fiecare zi, privind cum se înalţă casa din faţă… Nici o obiecţie nu putem face, nici arhitectului, nici lucrătorilor, până când nu vom vedea-o gata…</p>
                  <p rend="justify">Vasia întinse picioarele, privindu-şi vârful ghetelor şi aşteptând de la Stelian Minea o apărare a generaţiei sale.</p>
                  <p rend="justify">Dar Stelian Minea tăcea, turtind vârful unei ţigări stinse. Tot ce ar fi avut de spus îi părea inutil.</p>
                  <p rend="justify">Se simţea într-adevăr ostenit, ca un om care a trăit un veac şi nu mai are nimic, nici de spus, nici de dorit.</p>
                  <p rend="justify">Ceilalţi începură să vorbească în şoaptă despre lucruri care îi priveau numai pe ei.</p>
                  <p rend="justify">Nadia, după ce ascultase tot timpul cu ochii numai la Vasia, se întreba de ce nu-l poate iubi pe el, care înţelege atâtea, care ştie atâtea şi pune atâta pasiune în toate; pe el, care o iubeşte cu atât de tăcută deznădejde; şi de ce se simte irezistibil atrasă de Matei Sărăţeanu, care, deşi e mai frumos şi puternic, e atât de simplu? Matei Sărăţeanu o învălui cu privirea şi ea rămase cu zâmbetul îngheţat pe buze, ca porumbiţa magnetizată de şarpe.</p>
                  <p rend="justify">Onisfor Sachelarie intră cu nepotul într-o cameră cu fereastra la stradă, să-i dea sfaturi şi ceea ce aştepta nepotul mai mult: bani de buzunar.</p>
                  <p rend="justify">Stelian Minea se simţea cu desăvârşire străin; se ridică de pe scaunul şi de la locul fost „al lui”. Întrebă dacă n-ar putea-o vedea pe Lisbet, vechea sa gazdă.</p>
                  <p rend="justify">— Nu cred că e „vizibilă”! lămuri, cu înveselire cruntă, Leontin, cel cu pantalonii charleston. I-a venit jupânul cu chef şi l-am auzit muştruluind-o ca la poliţie… Acum el sforăie şi ea plânge! Pe urmă, el are să se trezească şi ea are să-i fiarbă o ciorbă de potroace… E un tip şic jupânul, costaud, şi ştie cum trebuie să se poarte cu femeile!</p>
                  <p rend="justify">Stelian se gândi că Lisbet ispăşeşte crunt rătăcirea tinereţii. Îşi aminti:</p>
                  <p rend="justify">— Şi Toni? Mai există Toni?</p>
                  <p rend="justify">— Oho! Şi încă cum există! Cel mai teribil brigand al cartierului. Când e jupânul aci, nici el nu-i „vizibil” Nu vor să se vadă, ca luna cu soarele.</p>
                  <p rend="justify">Onisfor Sachelarie apăru întovărăşit de nepotul pe a cărui figură se vedea strălucind toată satisfacţia că suma de buzunar n-a dezminţit aşteptările. La spatele lui Onisfor, făcu un semn camarazilor, cu latul palmei pe obraz că „l-a ras”. Căci, pentru el, Onisfor Sachelarie nu era decât un unchi cam caraghios şi pedant, strâmt la minte, dar în definitiv generos la pungă.</p>
                  <p rend="justify">Nepotul se dovedea din altă stofă, mai elastică; se „regăţeniza” mai uşor.</p>
                  <p rend="justify">Îşi luară rămas bun.</p>
                  <p rend="justify">— Mai veniţi pe la noi, când treceţi prin Bucureşti! se simţi dator să-i invite, fără intenţie maliţioasă, studentul cu bluza neagră. Madam Lisbet are să regrete că nu v-a văzut! Ne vorbeşte întotdeauna cu mare stimă despre dumneata, domnule Minea.</p>
                  <p rend="justify">Stelian Minea încercă să glumească:</p>
                  <p rend="justify">— Sper că ea nu-i atât de vrăjmaşă, ca dumneata, generaţiei noastre.</p>
                  <p rend="justify">— De ce? Discuţia n-are supărare! N-am vrut să vă ofensez cu nimic…</p>
                  <p rend="justify">La spatele lor, când coborau scările, Leontin, cel ce pantalonii charleston şi cu părul lins, repetă gestul lui Liviu Moldovan la spatele unchiului.</p>
                  <p rend="justify">— Bravo, Vasia! L-ai ras!</p>
                  <p rend="justify">În trăsură, Onisfor se întoarse către prieten:</p>
                  <p rend="justify">— Ce dracu, tăcuşi şi tu, toată vremea? N-ai găsit nimic să-i pui la respect?</p>
                  <p rend="justify">Stelian Minea privi şiragul caselor fără să răspundă. Într-adevăr, făcuse figură de idiot. Acum abia îi apăreau, numeroase şi nedezminţite, toate argumentele pe care le tăcuse adineaori. Onisfor Sachelarie îşi spuse că prietenul s-a abrutizat în provincie, dacă a putut suporta atâta insolenţă, fără să găsească o replică; el, care le răspundea altădată tuturor, cu o sută de argumente.</p>
                  <p rend="justify">— Ce-o mai fi făcând oare domnişoara Belty? îşi aminti Stelian.</p>
                  <p rend="justify">Onisfor Sachelarie dădu din umeri cu indiferenţă.</p>
                  <p rend="justify">Nu ştia ce-o fi făcând domnişoara Betty, nici nu se mai gândise vreodată şi nici nu-l interesa.</p>
                  <p rend="justify">Pe lângă dânşii, ţâşni zgomotos, lăsându-i în urmă, o motocicletă cu ataş; conducea Matei Sărăţeanu, în tricoul lui vărgat, alb şi portocaliu, cu o beretă bască pe sprinceană; la spate, Leontin, cu pantalonii charleston, ţinându-l de subsuori şi, în ataş, ghemuită în leagănul lăcuit, Nadia, cu o ţigară între buze… Toţi întoarseră capul şi îi salutară amical.</p>
                  <p rend="justify">Maşina săltă vertiginos peste gropi şi pietroaie, filând trecătorii şi bordura trotuarelor, viră nebuneşte şi dispăru.</p>
                  <p rend="justify">— Ce oameni! Ce oameni! Se minună cu indignare Onisfor Sachelarie. Au să-şi rupă gâtul!</p>
                  <p rend="justify">— În orice caz, ei au trecut şi noi le înghiţim praful! constată Stelian Minea, risipind cu mâna norul de praf în care respira.</p>
                  <p rend="justify">Onisfor încruntă sprincenele, neconvins, fiindcă, după el, asemenea apucături şi asemenea idei nu făgăduiau nimic bun. Opri. Se ducea la un sanatoriu, unde se afla în convalescenţă un bătrân pentru care purta mare evlavie. Îi rosti numele. Era al unui fost conducător ardelean, în procesele vestite de acum douăzeci şi treizeci de ani, client al temniţelor politice din Vaţ şi din Seghedin.</p>
                  <p rend="justify">Stelian Minea se miră aflând că venerabilul luptător mai trăieşte.</p>
                  <p rend="justify">Nimeni nu-i mai pomenea numele, nu mai apărea nicăiri; de aceea îl credea mort şi de mult îngropat, ca atâţia care visaseră o Românie Mare şi de care România Mare se lepădase acum.</p>
                  <p rend="justify">Rămase singur. Nu ştia ce să facă până la şapte seara cu toată libertatea pe care o dorise. Rătăci pe străzi. Nu mai cunoştea pe nimeni.</p>
                  <p rend="justify">Larma trecătorilor şi îmbulzeala vehiculelor îi păreau insuportabile acum, când se dezvăţase de ele. Îşi spuse că n-ar mai putea trăi aci.</p>
                  <p rend="justify">Descoperi că i-a intrat în sânge existenţa lui mucedă şi fumurie de provincie, că doreşte să se întoarcă îndărăt, mai repede, ca viermele în culcuşul lui.</p>
                  <p rend="justify">La hotel, îl primi Margareta, furioasă. Rochia nu era gata.</p>
                  <p rend="justify">— Aşa e, dacă mă potrivesc eu ţie! Ce eşti? Bărbat? O cârpă!</p>
                  <p rend="justify">Stelian Minea nu ştia de ce e vinovat şi la ce i s-a „potrivit „ Margareta, lui. Nici ce legătură este între bărbăţia sa, de cârpă, şi între neexactitatea croitoresei. Dar nu în-cercă să pătrundă aceste misterioase corespondenţe, al căror secret îl cunoaşte numai logica femeiască.</p>
                  <p rend="justify">Se aşeză pe marginea canapelei şi, desfăcând pachetul de cărţi, începu să taie foile unui volum, cu o elocventă şi dispreţuitoare impasibilitate.</p>
                  <p rend="justify">Femeia nu lăsă să treacă nesancţionată această mută provocare. Îi smulse cartea şi o zvârli cât colo.</p>
                  <p rend="justify">— Ce, crezi că am venit aci să te contemplu citindu-ţi terfeloagele tale? Ia-ţi pălăria şi hai la croitoreasă!</p>
                  <p rend="justify">Îl prinse de braţ; iar Stelian Minea se supuse docil, căci pe mâna lui descărnată şi pipernicită strângerea fu puternică şi implacabilă, ca o luare în posesiune.</p>
                  <p rend="justify">Şi astfel, resignat, merse să se piardă în anonimatul cel de toate zilele.</p>
                  <p rend="justify">Camerista desfăcu cu o suavă gingăşie, una câte una, rochiile din geamantanul deschis în mijlocul dormitorului, printre alte valize mai mărunte, şi cutiile de pălării, lăcuite.</p>
                  <p rend="justify">Exclamaţiile de admiraţie întovărăşeau crescendo fiecare exemplar rar, purtând marca faimoaselor case din Rue de la Paix şi Faubourg Saint-Honoré.</p>
                  <p rend="justify">Zoe Vesbianu le zvârlea cu indiferenţă pe spătarul scaunelor. Totuşi mătăsurile moi, blănurile şi ţesăturile elastice îi dezmierdau plăcut vârful degetelor.</p>
                  <p rend="justify">Şi fiecare toaletă, cu amestecul său de parfum, însemna o amintire arzătoare şi atroce, ca trecerea printr-o văpaie, cum fusese toată viaţa de două luni, din care se întorcea.</p>
                  <p rend="justify">— N-au să mai încapă în şifonier! se sperie servitoa-rea. Avem acuma mai multe decât un magazin de mode…</p>
                  <p rend="justify">Zoe nu observă impertinenţa acestei familiarităţi şi nici acel „avem”, care punea laolaltă, în fond comun, garderoba stăpânei şi a servitoarei.</p>
                  <p rend="justify">Altădată, ar fi restabilit distanţele cu un singur cuvânt sever. Acum, lunecarea în jos se făcuse pe nesimţite, pe măsură ce sluga devenise confidenta şi, oarecum, complicea stăpânei. Zoe nici nu se mai gândea la aceasta.</p>
                  <p rend="justify">Mototolind o eşarfă moale, de mătase, în pumn, privi o clipă pe geam colţul ştiut din faţă.</p>
                  <p rend="justify">O cârciumă de şoferi şi birjari, unde privirea era deprinsă să regăsească, întotdeauna, o prezenţă tenace, plină de misterioasă ameninţare şi cu toate acestea devenită indispensabilă, ca oxigenul văzduhului aspirat.</p>
                  <p rend="justify">Sluga surprinse privirea.</p>
                  <p rend="justify">Vorbi, fără să-şi întrerupă lucrul mâinilor:</p>
                  <p rend="justify">— De trei săptămâni nu mai vine! Am dat bacşiş sergentului să-l alunge. L-a luat din scurt şi Mâlos, rândaşul. Cârciumarul zice că nu pare să fie un pungaş… Un beţiv, un păcătos! Dar nu un pungaş…</p>
                  <p rend="justify">Zoe închise ochii, ca la o durere lăuntrică ce-a fost amorţită şi se deşteaptă. Atât de deprinsă era să ştie veghind acolo omul acela, spectrul acela, descărnat şi statornic!</p>
                  <p rend="justify">Când era acolo, se temea, fiindcă nu ştia ce vrea, ce pândeşte şi ce aşteaptă. Acum, când nu mai e, se teme fiindcă a plecat şi nu poate şti ce pregăteşte.</p>
                  <p rend="justify">A crezut că scăpase. Plecase două luni, să se elibereze de încleştarea acestor două priviri mute, care o urmăreau şi prin somn, cu visuri de spaimă.</p>
                  <p rend="justify">Afară, cel de pe trotuarul din faţă, neclintită strajă la uşa cârciumii. Intra, deşerta un pahar de otravă şi se întorcea îndărăt, la post, cu ochii fixaţi la fereastra ei şi cu rânjetul acela! Ochi halucinaţi, în care tremura nebunia.</p>
                  <p rend="justify">Şi aci, înlăuntru, ceştelalţi ochi, mocniţi, de huhurez.</p>
                  <p rend="justify">Se întoarse către fotoliul de paralizat, pe rotile, unde Sofron îi urmărea fiecare mişcare, cu o privire miloagă, coagulată şi lăcrimoasă, în care tresărea câteodată o scurtă fulgerare de ură neputincioasă, îndată pironită.</p>
                  <p rend="justify">Sofron Vesbianu crezu că în sfârşit Zoe şi-a amintit de existenţa lui. Se sili să surâdă recunoscător. Faţa puhavă şi dezgustătoare rămase însă neclintită. Muşchii nu se supuneau. Numai în gâtlej scânci o schelălăială animală.</p>
                  <p rend="justify">De două luni o aşteptase, lăsat pe seama slugilor, care uitau să-i dea de mâncare şi scotoceau prin sertare, fără ruşine, sub privirea lui furioasă şi fără putere. Şi acum le-ar fi uitat toate, pentru o singură vorbă de bun găsit şi o pri-vire de milostivire. De dimineaţă, când Simplonul era la trei ore distanţă de Bucureşti, cu semne din mâna stângă, care i se mai supunea voinţei, ceruse să-i aducă bărbierul şi să-l primenească. Se lăsase îmbăiat şi pieptănat, ras şi îmbrăcat în halat nou. Două luni zăcuse în murdărie, bărbos, cu piepţii plini de sosuri, nespălat şi duhnind. Acum ceruse oglinda; în halatul vărgat de lână, cu obrazul bărbierit şi pudrat, se socotise îndestul de arătos şi de vrednic ca s-o primească pe Zoe, sărbătoreşte. Slugile nu-i mai scoteau limba şi nu-l mai zădărau ca pe-un câine printre gratii.</p>
                  <p rend="justify">Dar Zoe intrase în casă, ignoriudu-i cu desăvârşire existenţa. Şi de astăzi dimineaţă tot aşteaptă.</p>
                  <p rend="justify">A fost, aşadar, numai o părere că şi-a amintit de el.</p>
                  <p rend="justify">S-a întors nepăsătoare la pălăriile aruncate pe mese, la flacoanele nedestupate, la maldărele de ciorapi şi la cutiile cu o sută de nimicuri.</p>
                  <p rend="justify">De departe, în dimineţi teribile, după nopţile care îi frigeau trupul şi sufletul, la Paris, la Nisa, la Cannes, Zoe Vesbianu se gândise uneori cu îmblânzită milă la dânsul. Atunci, ca să se achite faţă de suflet, se hotărâse să-i aducă aceste obişnuite dovezi materiale că şi-a amintit şi de el: cutia cu butoni de perle şi portţigaretul de email cu desen cubist. Dar acum, îndată ce-l regăsise aşa cum l-a lăsat, hâd şi neclintit între pernele jâlţului, toată scârba şi ura se redeşteptaseră mai crude. „Am să fac cadou butonii lui Emil – hotărâse – şi portţigaretul îl trimit lui Serge!”</p>
                  <p rend="justify">Momâii din fotoliu îi aruncă în batjocură o păpuşă de pâslă roşie, un Mefisto cu picioarele prelungi, amintirea unei nopţi frumoase la cel mai vestit cabaret din Place Pigalle.</p>
                  <p rend="justify">— Na! Joacă-te! Tot eşti în mintea copiilor…</p>
                  <p rend="justify">Servitoarea râse, dovedind că este exact de aceeaşi părere. Simţi momentul potrivit să adaoge o informaţie suplimentară:</p>
                  <p rend="justify">— Se scapă acuma pe el! Nesimţitul!</p>
                  <p rend="justify">Răspunsul, mojic şi murdar, făcu erupţie numai în creierul gelatinat al paraliticului, fără să se poată materia-liza în vorbe.</p>
                  <p rend="justify">Limba neînsufleţită nu îngădui decât un mormăit bestial, între grohăitul de porc şi mugetul de bivol.</p>
                  <p rend="justify">De un an de când Sofron Vesbianu zăcea condamnat fără nădejde în jâlţul acela, viaţa lor ajunse treptat-treptat aci.</p>
                  <p rend="justify">Zoe îi hohotea în nas. Când trecea pe dinaintea lui, îi arunca o sfârlă în batjocură. Nu se sfia să-şi aducă amanţii în casă, să se lase sărutată sub ochii lui; pleca pentru o săptămână ori pentru o lună şi revenea irezistibil atrasă îndărăt. De fiecare dată, cu o treaptă mai adânc coborâtă în infern; mistuită de aceeaşi arşiţă de distrugere şi de răzbunare împotriva tuturor: a ei, a vieţii, a călăului încleştat pe scaun, cu ochii holbaţi.</p>
                  <p rend="justify">Camerista răsturnă pe biroul mic de trandafir un braţ de cataloage, programe şi anunţuri, recolta nopţilor şi zilelor din două luni. Zoe alese un carton şi rămase îndelung cu ochii pierduţi în inscripţia neagră şi roşie: Grand ErmitageMoscovite. Diners et soupers. Concerts russes. Chants bohémiens et cosaques. Le prince Goury Vorchaguin, danseur caucasien.</p>
                  <p rend="justify">Prinţul Gurii… Ermitage! Ce noapte spasmodică şi ce lume stranie, cu nebunia distracţiei atât de aproape de-a ei! Şi cât de mică e această planetă; cum se regăsesc toţi, fără să se caute!</p>
                  <p rend="justify">Orice a trăit până în noaptea aceea nu se poate asemui cu ceea ce i-a fost dat să vadă şi să trăiască atunci! Intrase ameţită, târziu după miezul nopţii, cu Eduard; nici nu-şi mai aminteşte cum se numea mai departe… Şi îndată îi păru rău: se anunţa o noapte plicticoasă. A cita oară vedea oare un cabaret de ruşi, cu aceleaşi figuri monotone, pereţii tapisaţi roşu, acelaşi cor de ţigănci, aceiaşi foşti ofiţeri de gardă imperială deveniţi chelneri şi aceleaşi fete de generali, pianiste? Ceruse să plece în altă parte; se pregăteau să se ridice, lăsând sticla de şampanie pe jumătate… Şi deodată din fum şi din ameţeala irizantă a băuturii, a ţâşnit, ca un demon în mijlocul sălii, pe vârful degetelor în cizmele moi, în costum de cazac de carnaval, prinţul Gurii Serghievici Vorşaghin. Ce dans sălbatic, cu chiot şi cu salturi printre vârfuri de cuţite! A recunoscut-o şi el, de la cel dintâi strigăt de surpriză… După ce-a terminat, a venit să se aşeze la masa lor fără să se aştepte poftit. Pe urmă, noaptea aceea şi cealaltă noapte! Oamenii aceia ciudaţi, prinţul devenit sluga fostei sale slugi, amestecul de cruzime şi de sentimentalism, nesaţiul de abrutizare în băutură… Banda înreagă târâtă în toate cabaretele şi tavernele din Place Pigalle şi Clichy, femei bete smulgându-şi părul în accente epileptice, sărutându-se şi sfâşiindu-şi obrazul cu unghiile. Nici nu-şi aminteşte când s-a despărţit de Eduard şi de prietenul lui, să rămână numai cu aceştia. Îi tresar în minte numai crâmpeie. Nume nehotărâte: Liuba, Ştefan, Doniaşa, Grigori… Şi cupiditatea din ochi, de câte ori deschidea poşeta să plătească. Pe urmă, un vânzător de păpuşi, bărbos, beat, plângând cu fruntea lată pe colţul mesei: Artemie Barnef. I-a rămas numele printr-un ciudat capriciu al memoriei. Şi alte nume, şi alte titluri… Avocaţi şoferi, şi prinţi bucătari. În fascinatoarea lumină roşie a firmelor luminoase treceau de la un local la altul, clătinându-se în piaţa cu miros de benzină şi de fard; ceaţa se mărea, se chemau unii pe alţii, se strigau pe nume; erau toţi dintr-o singură mare familie care se descompunea intrată în putrefacţie, cu geloziile şi urile lor, cu lăcomiile şi exploziile lor de orgoliu… Cineva i-a vârât în nas cutia de fildeş cu cocaină. A băut spirturi tari, din sticle cu forme ciudate, cu un pai înfipt în plută… Şi deşteptarea într-o cameră necunoscută, cu oasele dureroase şi gura coclită, unde s-au aflat pe saltelele întinse pe jos, fără să mai ştie fiecare a cui a fost şi fără să-şi amintească ce-au făcut până au ajuns acolo! Trei zile, prinţul Gurii nu s-a dezlipit după aceea de ea, fortificând-o cu pilda seninătăţii netulburate, cu care trecuse prin cele mai întunecoase peripeţii şi până la cele din urmă căderi… Dansator, călăreţ de circ, corist, chelner, şofer, nu se mira de nimic! Nu se plângea de nimic! Nu se împotrivea la nimic! Arăta acelaşi obraz oval şi calm, cu aceiaşi ochi limpezi şi cu aceleaşi mişcări indolente, de felin. Numai în râs suna ceva fals şi crud, ca un scrâşnet de sticlă pisată… Trei zile a crezut că-l iubeşte, că în sfârşit a descoperit pasiunea cea mare şi purificatoare. Pe urmă s-a topit brusc în ceaţa unde s-au depăr-tat toţi. S-a deşteptat în a patra dimineaţă fără el, şi cu o brăţară şi două inele mai puţin. N-a simţit nici dezgust, nici indignare. N-a fost oare, prinţul Gurii, cu atâta umor delicat, încât i-a trimis într-un plic, cu toate mulţumirile, buletinul de gaj de la Muntele de pietate!</p>
                  <p rend="justify">Zoe Vesbianu aşeză în cutia de scrisori, la păstrare, cartonul prospect al cabaretului rus, de unde prinţul Gurii Serghievici Vorşaghin, dansator caucazian, zâmbea serafic, în costum războinic şi fotogenic, cu două cartuşiere încrucişate pe piept, şi eu teribile cuţite inofensive, înfipte în cingătoare.</p>
                  <p rend="justify">„Mai comod era acesta, gândi, decât cel de afară. Cel puţin ştii ce vrea!”</p>
                  <p rend="justify">Şi îndată păşi la fereastră, să vadă dacă pe trotuarul din faţă n-a apărut cumva arătarea fidelă, enigmatică şi plină de necunoscută ameninţare.</p>
                  <p rend="justify">Trotuarul era gol.</p>
                  <p rend="justify">Numai băiatul de prăvălie, cu şorţul verde, stropea cu o tinichea asfaltul. „Desigur, a aflat că am fost plecată şi încă nu ştie că am revenit.” Când va şti, se va posta iarăşi, fără îndoială, şi iarăşi Zoe Vesbianu va trăi zilele şi nopţile sub teroarea acestui spectru, întors din depărtările moarte ale unui altfel de trecut. Îl ştie cine e, cine a fost. Dar ce închipuire omenească ar putea înţelege ce vrea? Ce aşteaptă? De ce a apărut dintr-o dată, ca acel creditor demo-nic, la scadenţa uitată, din legenda omului care şi-a vândut umbra? „Socotelile mele sunt făcute… Eu am iubit altă Zoe. Pe aceea n-are s-o cunoască nimeni. Am omorât-o pe una în cealaltă. Pe urmă?” Socotelile lui Titel Iliescu au fost făcute şi au fost de o înspăimântătoare exactitate.</p>
                  <p rend="justify">Totul s-a împlinit cum a preştiut.</p>
                  <p rend="justify">Anul s-a încheiat. Ultimul ban s-a topit. Uşile cluburilor s-au închis acestui beţiv fără guler şi cu haine zdrenţoase. I-au rămas cârciumile cele mai infame şi tovărăşiile cele mai crunte. A învăţat să ceară, ca să aibă ce bea. Numai o singură eroare a existat în această înfricoşător de precisă socoteală. „Eu am iubit altă Zoe. Am omorât-o pe una în cealaltă.” Paşi clătinaţi de beţiv l-au târât aci. La fereastra Zoei de-acum, unde se înverşunează să o caute pe cealaltă. Să pândească şi să o aştepte. Să se mulţumească fiindcă o vede. Ceilalţi pot să se teamă; ei să-i fie frică, fiindcă nu-şi închipuie ce vrea. Sergentul să-i poruncească să circule. Şi argaţii să-l îmbrâncească în pumni. El capătă un ban, se întoarce aci, plăteşte cel mai ieftin şi mai ucigaş rachiu şi aşteaptă. E mulţumit că o ştie dincolo de zid, înfricoşată de prezenţa lui.</p>
                  <p rend="justify">El este aici, remuşcarea şi viaţa; spectrul unui trecut ireparabil nimicit.</p>
                  <p rend="justify">Când o vede, rânjeşte, şi este satisfăcut de rânjetul acesta, care, desigur, ei trebuie să-i gâtuie somnul cu vedenii de spaimă.</p>
                  <p rend="justify">Stă şi rânjeşte. Cu încăpăţânare de beţiv şi de nebun, nu-i pasă de vânturi şi ploaie, de ochii oamenilor. Viaţa curge pe lângă el fără să-l atingă: trecători, femei, copii care se sperie de acest vagabond peticit şi se ascund în poalele mamelor. El este aci şi atât! Restul nu mai are nici un interes.</p>
                  <p rend="justify">„Desigur, mâine, când va şti că m-am întors, din nou va rânji spectrul acesta fidel cum n-a fost nimeni, neîndurat cum n-a fost nimeni!” gândi Zoe Vesbianu şi se cutremură. Firul de acum două luni se leagă de unde a fost întrerupt. Cel de aci, şi cel de la spate. Două perechi de ochi, muţi şi nebuni, spionându-i fiecare pas, martorii fiecărui pas, păzind-o cu înfiorătoare statornicie.</p>
                  <p rend="justify">Zoe porunci cameristei să împingă scaunul cu rotile în camera de alături, ca să-i piară din ochi momâia cu privire de huhurez. N-avea de unde să presimtă că de cealaltă privire, cea mai teribilă, a fost eliberată de o putere mai mare decât puterile omeneşti.</p>
                  <p rend="justify">Sofron Vesbianu cercă să se acaţe de feţele meselor şi de mobile, cu mâna sănătoasă. Ca un copil rău refuzând să se lase dus la culcare, gârâie din gâtlej, furios, o bolboroseală de sunete.</p>
                  <p rend="justify">Dar glasul n-are nici o putere.</p>
                  <p rend="justify">Şi servitoarea i-a făcut vânt scaunului cu piciorul până în perete, cu spatele la restul camerei, ca să aibă în faţă numai zugrăveala roşie, unde cunoaşte cu de-amănuntul fiecare ornament al desenului.</p>
                  <p rend="justify">Acolo e colţul unde e „pedepsit” ceasuri întregi şi uitat cite o zi, de câte ori arată nesupunere, încearcă să zbiere sau când, din treacăt, după vechiul nărav, vrea să pişte cu cele cinci degete valide sânii fetei din casă.</p>
                  <p rend="justify">Stă cu nasul în perete, clocind gânduri crâncene care nu se pot preface în fapte.</p>
                  <p rend="justify">A surprins privirea Zoei, pe fereastră.</p>
                  <p rend="justify">A înţeles ce căuta.</p>
                  <p rend="justify">De omul acela are şi el frică şi pe acela, aşa zdrenţăros şi lihnit cum e acum, îl urăşte mai mult decât pe toţi sclivisiţii obraznici şi neruşinaţi pe care îi târâie Zoe după dânsa, îi aduce în casa şi la masa lui, ca să-i râdă în faţă şi să-i îmbrăţişeze, sub ochii săi, nevasta. Acela a fost înaintea tuturor: şi a lui Radu Comşa, şi a prinţului Vorşaghin, şi a celor ce-au venit după dâuşii.</p>
                  <p rend="justify">Când Zoe Racliş se afla pe băncile pensionului, pentru omul acela ea fusese o altfel de fiinţă, nepământeană; cum n-a mai părut nimănui; cum nici nu îndrăznise să-i spună şi nici nu cutezase să-i atingă obrazul cu vârful buzelor. Poate atunci Zoe nici nu bănuia. A aflat numai după ce Sofron Vesbianu, chiar în dimineaţa nunţii, a venit bâlbâindu-se de indignare, ridicol şi borţos în haina de ceremonie, să întrebe cine e tânărul acela şi cu ce drept a îndrăznit să-l oprească în drum, cu vorbe necuviincioase şi să-i atingă, în derâdere, obrazul cu dosul palmei. Alţii i-au arătat că la asemenea îndrăzneală nu se răspunde decât cavalereşte, cu o acceptare de luptă: un duel. A strâns din umeri. El şi duel! Ca şi cum, dacă e vorba de luptă, nu fusese el cel care o câştigase, de vreme ce câştigase femeia?! Ca şi cum, nu tot el câştigase celelalte lupte de mai târziu, oricare?! Chiar şi aceea dintre el şi Alexandru Vardaru, când îi plătise scump umilinţa îndurată, prinzându-l pe generalul Pol Vardaru într-o capcană complicată de poliţe şi ipoteci, pentru ca pe urmă să-i scoată averea la mezat şi tot el să i-o cumpere?! A fost ultima dovadă de iscusinţă a minţii, de calcul feroce şi răbdător, înainte de a cădea răpus, batjocură a slugilor şi femeii care, cu avuţia lui agonisită şi pentru el de acum inutilă, îşi plăteşte toate poftele şi îşi hrăneşte iubiţii. Ciudat! Pe toţi aceştia îi urăşte. Dar pe niciunul nu-l urăşte atât cât pe acel care aştepta până acum trei săptămâni afară, în cârpele lui de vagabond. Acela numai, numai acela a deţinut o Zoe care nu mai există în nici o amintire, nici într-a ei, desigur; alta, pe care nici el n-a putut-o cumpăra şi nici alţii n-au mai putut-o cuceri. Şi de aceea îl urăşte, cu toată drojdia puterilor…</p>
                  <p rend="justify">Se gândeşte Zoe la el?</p>
                  <p rend="justify">Când îl vede aşteptând afară, în zdrenţele lui, cu rânjetul lui, ce simte oare? Ce-şi aminteşte? De ce o surprinde întotdeauna palidă când se întoarce de la fereastră, cu buza de jos tremurând, şi alungându-şi cu mâna dinaintea ochilor, ca o părere? Acum, desigur, e tot la fereastră, îl pândeşte. Nu! A sunai telefonul. O aude… Nu se jenează niciodată în faţa lui. Da! Serge! Îi trimite maşina… Într-un sfert de oră are să fie aci!</p>
                  <p rend="justify">Sofron Vesbianu, cu nasul înfipt în perete, auzi ordinul trimis şoferului; maşina ieşind pe poartă. O auzi revenind şi auzi glasul lui Serge, şi sărutările lor, şi întrebările lor.</p>
                  <p rend="justify">Pe toate acestea le suportă de un an şi ştie că nu mai există nici o scăpare. Zoe îi aduce sub ochii lui, descoperind poate o acră voluptate în dezmierdările acelea sub asistenţa neputincioasă, cum n-a visat niciodată, în cele mai sălbatice dorinţi, să-şi răzbune tot ce-a îndurat şi a trăit.</p>
                  <p rend="justify">Se aud paşii. Vin. Glasul lui Serge:</p>
                  <p rend="justify">— Unde e Budulache? Să-l vedem pe Budulache!</p>
                  <p rend="justify">Budulacbe e el.</p>
                  <p rend="justify">Aşa l-au botezat de un an, de când se află aci prizonier în pernele jâlţului. Unul, cel dintâi, a găsit că seamănă cu un Buda grotesc, cu burta lui sferică şi cu faţa lăbărţată.</p>
                  <p rend="justify">Pe urmă i-au găsit şi un diminutiv: Budulache!</p>
                  <p rend="justify">Iar porecla dezmierdătoare a fost trecută din unul în altul, într-o fidelă succesiune, la toţi amanţii Zoei.</p>
                  <p rend="justify">— Pa! Budulache!</p>
                  <p rend="justify">Serge a răsucit scaunul de spătar, ca să-l întoarcă spre el cu faţa şi să-l admire mai deplin.</p>
                  <p rend="justify">S-a dat cu un pas îndărăt; cu amândouă mâinile în fundul buzunărilor, îşi strâmbă gura vicioasă într-un râs înveselit şi îşi dă pe spate capul copilăresc încă, clătinând părul negru şi luciu.</p>
                  <p rend="justify">Niciodată n-a văzut ceva mai nostim, ca privirea furioasă a acestei movile de grăsime învelită în halatul vărgat.</p>
                  <p rend="justify">— Regarde-le! Est il beau?</p>
                  <p rend="justify">Îi aruncă pe cap o pălărie de-a Zoei, cu pene, cu dexteritatea unui aruncător de discuri, ca astfel parodia lui Buda, Budulache, să arate încă mai amuzant.</p>
                  <p rend="justify">Sofron Vesbianu nu poate ajunge cu mâna sănătoasă până la cap; n-o poate ridica decât până la jumătate. Şi nici nu poate clătina capul să o scuture.</p>
                  <p rend="justify">A rămas cu pălăria pe-o ureche, cum sunt unele gravuri de buldogi, în revistele umoristice.</p>
                  <p rend="justify">Spumegă şi grohăie.</p>
                  <p rend="justify">Cei doi îi întorc spatele. Serge a dus mâna după mijlocul Zoei, căutându-i capsele rochiei. Îşi ia seama şi, filotim, îi zvârle un ziar lui Sofron… Aşa, are să-i treacă timpul mai uşor, ca unui client în sala de aşteptare a dentiştilor.</p>
                  <p rend="justify">— Uitam, Serge! Dă-mi portţigaretul tău!</p>
                  <p rend="justify">Serge întinde docil un portţigaret de piele, încăpător şi simplu cum se cuvine generaţiei sale sportive.</p>
                  <p rend="justify">— Pfui, ce oroare! Banalitatea banalităţilor! M-am gândit la tine şi ţi-am adus altceva…</p>
                  <p rend="justify">Zoe a trecut în cealaltă cameră şi revine cu portţigaretul de aur şi de email cu desen cubist.</p>
                  <p rend="justify">— Voilŕ! Să dăm mâine să-ţi graveze în interior monograma…</p>
                  <p rend="justify">Recunoscător, Serge o strânge în braţe, îi acoperă umerii cu sărutări, sânii.</p>
                  <p rend="justify">Rochia s-a desprins din umeri şi cade.</p>
                  <p rend="justify">— Hî! Hî-hî!</p>
                  <p rend="justify">Spumegarea lui Sofron Vesbianu nu-i tulbură cu nimic. Sunt deprinşi cu prezenţa aceasta care le dă o inedită voluptate îmbrăţişărilor. O caută chiar.</p>
                  <p rend="justify">— Ce-i, Budulache? Întrebă Serge, fără să întoarcă ochii.</p>
                  <p rend="justify">— Hî! Hî-hî!</p>
                  <p rend="justify">Glasul are alt sunet, ca niciodată.</p>
                  <p rend="justify">— Ce dracu o fi având broscoiul? se minunează, în sfârşit, Serge.</p>
                  <p rend="justify">Şi când se întoarce, vede într-adevăr că Sofron arată altă înfăţişare decât cea cunoscută. Un triumf în privire, o bucurie, lucind straniu şi monstruos, numai în ochi, cu restul figurii neclintit.</p>
                  <p rend="justify">Dar privirea strigă această bucurie inumană şi neliniştitoare, cum ar începe să râdă orbitele unui craniu. Şi mâna sănătoasă bate pe genunchi ziarul.</p>
                  <p rend="justify">— A înnebunit Budulache! spune, cu simplitate şi din nou cu indiferenţă, Serge. Să vedem ce-o fi descoperit atât de amuzant în gazetă?</p>
                  <p rend="justify">Îi smulge gazeta şi citeşte acolo unde Sofron Vesbianu bătea cu degetul. Nu e nimic! O simplă ştire, la rubrica faptelor diverse:</p>
                  <p rend="justify">O  DESCOPERIRE LUGUBRĂ.</p>
                  <p rend="justify">În fundătura Tăchiţă Mărculescu numărul 3 bis, poliţia a făcut aseară o descoperire lugubră. Proprietara casei, observând că unul din locatari nu a mai dat de două săptămâni nici un semn de viaţă şi văzând uşa închisă, a anunţat comisariatul circumscripţiei, întrucât din cameră venea un miros greu şi suspect. Subcomisarul N. Alexandrescu a procedat la deschiderea casei prin forţarea broaştei. Intrând apoi în cameră, a dat peste un spectacol oribil. Pe pat se afla cadavrul locatarului, îmbrăcat şi intrat în descompunere, cu părţi din figură şi din membrele superioare mâncate de şobolani. Procedându-se la identificarea cadavrului, s-a stabilit că mortul se numeşte Constantin Iliescu, fost rentier şi fost ofiţer în rezervă, căzut în ultima vreme în cel mai abject alcoolism. După toate probabilităţile, a sucombat în urma unui acces de delirium tremens. Neexistând nici o bănuială, parchetul a autorizat înmormântarea”.</p>
                  <p rend="justify">Serge dădu din umeri şi aruncă ziarul. Ce o fi găsit imbecilul amuzant în această istorie?</p>
                  <p rend="justify">— Ce e? întrebă Zoe cu indiferenţă, după ce încă o dată s-a dus până la fereastră, pentru a vedea dacă cel de acolo n-a revenit şi neştiind că n-are să mai revină niciodată:</p>
                  <p rend="justify">— Nimici O prostie! Se vede că Budulache s-a ramolit complet.</p>
                  <p rend="justify">Apoi, cu braţul elastic şi puternic, Serge o cuprinse de mijloc şi o răsuci, astupându-i gura, ostenită şi rece, cu buzele.</p>
                  <p rend="justify">Luminiţă, Oare cum s-ar putea să răspund sincer invitaţiei tale, fără să fiu cumva rău înţeleasă?</p>
                  <p rend="justify">Mă îmbii să vin la tine şi să rămân până la completa însănătoşire. Îmi descrii chiar camera rezervată, uzând de toată şiretenia ta, pentru a mă ispiti cu slăbiciunile la care ştii că nu pot rezista prea mult. Mă asiguri că voi fi ca la mine acasă…</p>
                  <p rend="justify">Dragă Luminiţă, de când eu nu mai am casă, nu este prima dară când mi se spune că în casa altuia m-aş putea simţi ca sub acoperişul mea.</p>
                  <p rend="justify">Am încercat o dată, la sora mea, Emilia, unde era deja biata maman. N-aş repeta experienţa. Şi era doar o soră pe care o iubesc şi mă iubeşte, am crescut împreună, iar tu ştii că Emilia e cea mai blândă şi răbdătoare fiinţă de pe lume.</p>
                  <p rend="justify">Dar ea are copii, alte griji, satisfacţiile ei sunt de altă natură. Îmi era penibil la masă să fiu tratată când ca invitată, când aşa, ca un fel de supraveghetoare a copiilor. Îmi dau seama că sunt rea acum, interpretând dragostea şi ospitalitatea lor meschin.</p>
                  <p rend="justify">Imaginează-ţi însă, ce figură făceam, când bărbatul Emiliei îşi, aducea aminte, între două feluri de mâncare, să întrebe:</p>
                  <p rend="justify">— Ei, Eleno, ce mai ştii de la Scarlat?</p>
                  <p rend="justify">De la Scarlat nu ştiam nimic, fiindcă el scrie o dată la lună, şi atunci, câteva rânduri în fugă şi indiferente, ca o datorie achitată în silă.</p>
                  <p rend="justify">Plecam ochii în farfurie.</p>
                  <p rend="justify">Mâncarea îmi rămânea în gât. Îmi era teamă să nu observe copiii că am ochii uzi. Le simţeam privirile iscodindu-mă pe furiş, cu toată curiozitatea nemiloasă a copiilor.</p>
                  <p rend="justify">Emilia încerca să schimbe vorba. Maman ofta. Şi atunci era un noroc pentru mine, dacă unul din copii săvârşea o necuviinţă, să merite o admonestare şi toată atenţia să se deplaseze de la mine. După aceea, seara, când copiii pregăteau lecţia, eternul refren:</p>
                  <p rend="justify">— Du te să-ţi explice Elena! Ea are vreme… Eleno, te rog ascultă-l tu!</p>
                  <p rend="justify">Era lucrul cel mai firesc, fiindcă bărbatul Emiliei venea obosit de la procesele lui, Emilia nu-şi vedea capul de grijile gospodăriei, pe când eu n-aveam altceva de făcut decât să mă mut de pe un pat pe altul, să citesc ori să cârpesc ciorapii copiilor. Vezi dar, dragă Luminiţa, că este destul să te simţi obligată faţă de cineva, chiar faţă de cea mai dragă şi apropiată fiinţă, ca îndată să devii bănuitoare şi să ţi se pară că în cel mai inofensiv gest se ascunde o intenţie care să te bleseze.</p>
                  <p rend="justify">Ţi-am povestit atâtea, ca să înţelegi de ce nu pot răspunde la invitaţia ta. Prietenia noastră, Luminiţo, să rămână aşa cum a fost, fără umbra unei urâţenii din acestea la care ne sileşte viaţa. Doreşti tu, oare, ca aflându-mă lângă tine, în casa ta, la masa ta, să fac fără să vreau, în fiecare moment, comparaţie între nefericirea mea şi poate să te invidiez? În noi stau ascunse atâtea sentimente de care ne-ar fi ruşine, dacă le-am scoate la iveală!</p>
                  <p rend="justify">Am primit fotografiile. Sunt delicioase. Acum, când îţi scriu, le am pe masă, sub ochi, şi mă uit din când în când la dânşii. Mihai îţi seamănă leit, deşi, când privesc de aproape, văd că ochii nu sunt ai tăi. Sunt mai mari şi seamănă cu ochii bietului Mihai Vardaru. Iar Mimi e pur şi simplu încântătoare. Mă întreb cu cine seamănă? Cu tine nu, căci e blondă, şi nici cu bărbatul tău, pe care mi-l descria nu ştiu cine că e tot brun. Ce fericită eşti tu! Vezi, chiar de departe tot te invidiez! Ai un tovarăş de viaţă excelent, care te înţelege şi îţi dă toate mulţumirile, aşa că nu regreţi nimic din ce-ar fi putut fi şi n-a mai fost. Să uiţi şi poate să-ţi spui că e mai bine aşa. Ai doi copii, două minuni. Averea voastră n-a fost mult zdruncinată de expropriere. Ce aţi mai putea dori şi să nu se realizeze?</p>
                  <p rend="justify">La începutul mariajului, doream şi eu să am un copil.</p>
                  <p rend="justify">Poate mai disperat l-aş dori acum. Aş avea lângă cine mă strânge, cu toată setea mea de afecţie şi de sacrificiu care nu-i mai trebuie nimănui. Dar un copil ar fi o nenorocire cu viaţa mea actuală, să-l târâi de colo-colo, sub acoperişuri străine şi provizorii. Şi pe urmă, ce-ar fi să moştenească ceva din apucăturile lui Scarlat? Mai bine aşa!</p>
                  <p rend="justify">Am întrerupt scrisoarea, fiindcă a venit medicul şi mi-a schimbat bandajul la picior.</p>
                  <p rend="justify">Peste o săptămână mi-l prinde în ghips şi pe urmă voi fi obligată să stau aşa, nemişcată, cu faţa în sus, câteva luni, poate un an. Am înţeles ce mă aşteaptă, deşi nu vor să-mi spună, ca să nu mă demoralizeze – zic ei – dar după câte am suferit, ce-ar mai putea oare să mă demoralizeze, Luminiţo?</p>
                  <p rend="justify">Sanatoriul e curat şi liniştit. Toţi par a fi omenoşi. Am avut noroc că medicul l-a cunoscut pe papŕ, care i-a făcut odată servicii, când era tânăr şi îşi urma studiile. E un fecior de preot dintr-un sat de lângă moşia care a fost a noastră. Papŕ l-a ajutat să plece în străinătate şi acum medicul, care ştie de unde a ajuns aşa cum a ajuns, îşi plăteşte în felul lui, şi prin mine o datorie de recunoştinţă. Cum vezi, nici o faptă bună nu rămâne pierdută. Dar, ce-am ajuns oare, dragă Luminiţo, să dau prilej aproapelui să-şi plătească prin mine datoriile de recunoştinţă? Mi-a făcut condiţii de plată excepţionale şi, când se părea că pentru mine sunt totuşi şi acelea prea grele, m-am pomenit cu o scrisoare de la frate-meu, Todiriţă, care e inginer la o societate petroliferă din Câmpina, rugându-mă să-i fac neapărat plăcerea şi să las să aranjeze el toate chestiunile materiale. Se pare că inginerii de la societăţile petrolifere câştigă acum îndestul de bine, chiar când sunt atât de tineri şi începători, cum e dânsul. Însă ce dovadă de dragoste şi de suflet, din partea lui Todiriţă, pe care-l judecasem atât de sever! Îţi aminteşti că el a fost singurul care s-a opus cu toată energia mariajului meu şi multă vreme nici nu ne-am vorbit. Ce deosebire între el şi Camil! Căci n-aş putea spune acum, care dintre amândoi, Camil sau Scarlat, a provocat ruina noastră şi moartea lui papŕ, când a avut atacul după ce-au fost scoase casele în vânzare… Camil făcea datorii pe de o parte, Scarlat vindea pe de alta, şi se pare că se înţelegeau foarte bine. De altfel, şi acum, la Bucureşti, sunt nedespărţiţi în viaţa lor, pe care n-o pricep.</p>
                  <p rend="justify">Mă gândeam, când au scos lucrurile din casă şi a venit rândul canapelei despre care îmi spunea Todirită să fiu bucuroasă dacă îmi va rămâne, ca să am pe ce plânge; mă gândeam câtă dreptate a avut şi cum numai el singur, un copil, a văzut ce n-am presimţit nici eu, nici papŕ ţi maman, care oricum aveau mai multă experienţă. Iar când ne-am mutat, după moartea lui papŕ, într-adevăr pe canapeaua aceea, Luminiţa, mă ghemuiam, după ce adormea maman, să plâng, în fiecare seară. Scarlat, la Bucureşti, se amuza în vremea aceasta… Ştii cum s-a terminat aventura cu mutarea noastră la Bucu-reşti! Tu erai în străinătate, chiar în anul după încheierea păcii şi poate, dacă te-ai fi aflat la Bucureşti, mi-ai fi fost de multe ori o consolare. Încă nu-l cunoşteam bine. Credeam în el. Îi era aşa de uşor să se joace eu naivitatea mea de fată, care nu bănuia nimic din toate urâţeniile vieţii şi din netrebniciile oamenilor!</p>
                  <p rend="justify">Când am sosit, am luat două camere la hotel. Spunea că e greu să găsim imediat, un apartament confortabil, să-l mobi-lăm, să găsim servitori etc. Am întrebat de casa lui, care spunea că e modestă, ca şi sfoara de moşie, de nu ştiu câte pogoane, cum povesteau de altfel că au toţi refugiaţii.</p>
                  <p rend="justify">Mi-a răspuns echivoc. Credeam că o face din modestie. Numai când era prea târziu, am înţeles că n-are nici o casă şi nici o moşie, cel mult datorii meschine în dreapta şi-n stânga.</p>
                  <p rend="justify">După o lună a sosit şi Camil. M-au târât la restaurante, la teatre, la plimbări. Aceasta la început. Pe urmă, mă lăsau singură la hotel, de cele mai multe ori mi se aducea masa sus. Ei spuneau că au afaceri, nu le ajunge timpul etc. Cu rândul plecau când unul, când altul, la Roman.</p>
                  <p rend="justify">Eu, naivă, credeam în ocupaţiile lor serioase şi mă bucuram că i-a venit şi lui Camil mintea la loc, să se ocupe de ceva mai grav decât timpul şi banii pierduţi la club. Într-o jumătate de an, amândoi îl făcuseră pe papŕ să iscălească atâtea poliţe, sub cuvânt că au găsit plasament în nişte întreprinderi imaginare cu beneficii fabuloase, încât nu mai voia nimeni să-i dea un ban pe semnătură. Pe urmă, au început notele la hotel în întârziere, portarul purtându-se obraznic. Ne-am redus la o cameră. Ne-am mutat la un etaj mai sus, pe urmă la altul. Scarlat uita de mine. De multe ori sunam să-mi aducă un ceai cu corn, acesta era dejunul meu. M-am trezit cu bilete de la femei, îl căutau, îi făceau reproşuri. În sfârşit, n-am să-ţi povestesc aci toată mizeria şi umilinţa pe care mi le-a rezervat cu atâta cruzime viaţa şi mă mir cum le-am suportat! După o scenă, m-am urcat în tren, să văd la Roman ce se întâmpla. Aci altă dezolare! Papŕ începuse să înţeleagă în ce fel de afaceri sunt plasamentele lui Scarlat şi Camil.</p>
                  <p rend="justify">N-am vrut să mă mai întorc. Scarlat mi se pare că atât aştepta. Fiindcă nu mai avea ce stoarce nici el, nici Camil, ne-au lăsat să ne descurcăm noi. Până ce exproprierea ne-a dat ultima lovitură. Papŕ n-a vrut să-şi salveze nimic, deşi ar fi putut să găsească o formă să-şi pună moşia pe numele tuturor, în fine, nu mă pricep ce chiţibuşuri avocăţeşti propu-nea bărbatul Emiliei, magistratul. Când a fost silit să lichideze, pierdea şi casa bătrânească. Bietul papŕ n-a asistat la această vânzare. Dumnezeu l-a cruţat şi l-am găsit într-o seară rece, în birou, cu un volum de Montaigne deschis înainte.</p>
                  <p rend="justify">Îţi imaginezi, pe urmă, dragă Luminiţo, viaţa mea într-un oraş de provincie, după ce eşti ruinată şi te privesc toţi curios ori indiferent, sau, mai rău, te compătimesc.</p>
                  <p rend="justify">Mă simţeam vinovată faţă de toţi ai mei, fiindcă eu fusesem cauza acestei catastrofe şi dădusem un atât de bun tovarăş lui Camil.</p>
                  <p rend="justify">Când treceam pe lângă casa noastră, mi se strângea inima. A luat-o un evreu, proprietarul unei fabrici de piele. Vedeam copiii străini jucându-se în grădina noastră. Lumina aprinsă în camera lui maman, la biroul lui papŕ. Mă întrebam ce e acuma în camera mea. Nu ne-a cruţat de nici o amărăciune viaţa, dragă Luminiţo. Mă întorceam cu maman de la cimitir. Se ducea să pună flori pe mormântul lui papŕ. Ţi cum se re-zema în braţul meu, o simţeam slabă şi împuţinată, iar eu abia îmi stăpâncam lacrimile şi întorceam ochii să nu mi-i surprindă.</p>
                  <p rend="justify">— Nu pe aci, Eleno!</p>
                  <p rend="justify">Înţelegeam. Voia să ocolim pe altă stradă, ca să nu dea pe la casa care a fost a noastră, unde se jucau copiii pistruiaţi şi roşcaţi.</p>
                  <p rend="justify">A luat-o Emilia la dânsa. O cheamă acum Todiriţă la el. Spune că e singur şi că are o locuinţă admirabilă şi prea largă, cu care n-are ce face. Dar ce soartă, Luminiţo, când ţi-e tot părul alb, după ce-ai fost deprinsă să trăieşti din belşug şi în linişte, să te ţină copiii! Oricât te-ar iubi, ei îşi fac viaţa lor, şi tu eşti acolo străină, mosafir. Mă uitam în ochii lui maman. Se sfia să facă observaţie unui copil, să dorească ceva. Când sfârşeau toţi, se închidea în camera ei, cea mai retrasă, un fel de chilioară lângă cămară, şi vedeam pe sub prag, până târziu lumina aprinsă. Ce făcea? De ce nu dormea? Ce gândea acolo singură? Şi mai găsea încă, Luminiţo, putere şi nu ştiu de unde, bunătate, să mă consoleze pe mine. Biete degetele ei slabe netezindu-mi bărbia şi glasul acela înecat, cu care îmi spunea numai atât:</p>
                  <p rend="justify">— Ce e, fetiţo? Ce e, fetiţo? Plângeam amândouă. Ne ascundeam şi, dacă ne surprindea cineva, ne simţeam umilite, parcă am fi săvârşit un lucru urât.</p>
                  <p rend="justify">Ce lungă scrisoare! Mă tem că are să se plimbe pe masa ta multă vreme, până vei avea curajul să o citeşti. Dar pentru mine e o uşurare să-mi povestesc, în sfârşit, cuiva tristeţile. Şi cine alt decât tine, cine le-ar putea înţelege şi simţi?</p>
                  <p rend="justify">Acum mă văd aci. Singură, în celula aceasta cu miros de farmacie, cu patul alb de fier, cu măsuţa pătrată, plecată pe hârtie şi scriindu-ţi. Parcă e undeva, îndepărtată şi ştearsă, numai o umbră din mine.</p>
                  <p rend="justify">Alţii şi-au refăcut viaţa. Dar eu ce mai aştept de la ziua de mâine sau de la cea de peste un an? Îmi scrii că eşti mulţumită, copiii voinici şi cuminţi. Încă o dală spun că pentru tine a fost mai bine aşa cum a fost, Luminiţo. Scrie-mi. Dai nu fi zgârcită. Are să mi se pară că îţi aud glasul, cum îl ascultam altădată, când ne prindea ceasul târziu în dormitorul pensionului, după miezul nopţii.</p>
                  <p rend="justify">Te îmbrăţişez, Elena.</p>
                  <p rend="justify">P. S.</p>
                  <p rend="justify">— Au trecut pe la mine Cora şi Ralu Vardaru, îndată ce au aflat, nu ştiu de unde, că sunt aci. Altele pe care nu le-a cruţat viaţa. Par acum două bătrânele, în hainele negre. Nu se despart şi vorbesc de Mihai, ca şi cum ar fi încă undeva plecat, copil cum îl ştiau, şi de unde are să se întoarcă. A trecut şi Măgduţa Dobreanu, acum Magda maior Ionaşcu. E foarte drăguţă, abia s-a schimbat, n-ai crede că are o fetiţă exact ca ea: aceeaşi gură cât un nasture, aceiaşi ochi cu genele frizate. A făcut un mariaj potrivit. Maiorul Ionaşcu e nepotul lui Vardalŕ, ministrul nostru la Praga, cu legături în toate fa-miliile bune de aci. Se pare că va fi trimis, la Praga ori la Roma, ataşat militar. Se iubesc. Despre Mihai nici o urmă de amintire. Bietul Mihai!</p>
                  <p rend="justify">EPILOG.</p>
                  <p rend="justify">LÂNGĂ LACUL NEGRU, ASFALTIT.</p>
                  <p rend="justify">În iaena anului 1925, Radu Comşa simţi un junghi în gratiile coastelor, în semnul rănii de multă vreme uitat.</p>
                  <p rend="justify">Durerea stărui o săptămână, răscolită fără pricină, pe urmă, tot fără pricină, se potoli. Nu mai gândea la ea, când umezeala primăverii o stârni din nou, încleştându-i dureros şi încheieturile genunchilor.</p>
                  <p rend="justify">— Nu e nimic prea grav! vorbi medicul zgâriind cu tocul automat o reţetă cu ieroglife indescifrabile. Urmezi aceasta şi în două veri de Techirghiol, cu băi de soare, eşti voios ca un fante…</p>
                  <p rend="justify">Ridică ochii la cicatricea din obrazul pacientului şi îşi dădu seama că gluma cu „fantele” n-a fost la locul ei.</p>
                  <p rend="justify">Rectifică, trecând de la familiaritatea glumeaţă cu care-şi trata întotdeauna clienţii, la tonul profesional:</p>
                  <p rend="justify">— O cură de doi-trei ani la Techirghiol… Deocamdată trei linguri de poţiune pe zi! Evită în special umezeala. Altfel te aşteaptă o endocardită…</p>
                  <p rend="justify">Arătând spre cicatrice:</p>
                  <p rend="justify">— De ce nu încerci o grefă? Treci într-o zi pe la Juvara! El, cu plastica lui, te mulează din nou!</p>
                  <p rend="justify">Medicul îl împinse politicos, dar grăbit spre uşă, fiindcă în anticameră aşteptau mulţi.</p>
                  <p rend="justify">Radu Comşa predă reţeta la cel dintâi farmacist, care descifră ieroglifele cu o uşurinţă miraculoasă, sorbi conştiincios trei linguri de poţiune pe zi, se feri de umezeală; durerea dispăru.</p>
                  <p rend="justify">La începutul lui iulie, îşi făcu socoteala economiilor. Erau puţine. Gazetele anunţau că în staţiunile balneare e o scumpete de jaf; se hotărî să se ducă în Moldova la odihnă, la una din mânăstirile Neamţului, unde auzise că locurile sunt pitoreşti, viaţa ieftină şi are să găsească cea mai desăvârşită linişte.</p>
                  <p rend="justify">Alese mânăstirea Agapia. Nu mai fusese niciodată.</p>
                  <p rend="justify">Mânăstirea îi plăcu, în valea îngustă, împresurată de păduri cu bradul coborând până în zăplazul ogrăzilor; casele albe, cu cerdac bătrânesc; florile de bună-dimineaţa, întinse pe sfori până în streaşinile de şindrilă. Aduse un geamantan de cărţi. Maica de gazdă păşea în vârful picioarelor; clopotele şi bătaia măruntă a toacei adânceau tăcerea.</p>
                  <p rend="justify">Radu Comşa respiră într-un început de împăcare cu viaţa.</p>
                  <p rend="justify">În sfârşit, găsea astâmpăr; pustiul de aci îl lăsa numai cu el. După câteva zile, nimeni din tineretul voios de pe valea pârăului nu mai purtă decât o relativă grijă domnului cu semnul urât din obraz care pornea de dimineaţă în pădure, dincolo de stânci, pe potecile cele mai neumblate, cu o carte subsuoară.</p>
                  <p rend="justify">O fată, zburlită, cu ochii drăcoşi şi cu veselia celebră pe pajiştea unde se juca crochet, îl boteză domnul Morocănilă.</p>
                  <p rend="justify">— A trecut domnul Morocănilă la cruce! Se întoarce domnul Morocănilă de la stânci! Să ne pregătim, fetelor, de masă… Înseamnă că e ora douăsprezece şi jumătate!</p>
                  <p rend="justify">Radu Comşa trecea şi se întorcea cu plămânii purificaţi de balsamul răşinii, cu o odihnă împrospătată în trup şi în suflet, fără să ştie că e domnul Morocănilă şi cronometrul vilegiaturiştilor.</p>
                  <p rend="justify">Dar după o săptămână purceseră ploile. Mărunte şi mucede, de cincisprezece ori pe zi.</p>
                  <p rend="justify">Scama norilor atârna de vârful brazilor. Soarele încerca să străbată o jumătate de ceas, se îneca în neguri, ostenit. Pajiştea de crochet rămase pustie. Maicile treceau gheboşate sub umbrele la vecernie. Câinii treceau pe lângă garduri cu blana leoarcă, privind cerşitor la oameni.</p>
                  <p rend="justify">Se lăsa frig, un frig ud, care pătrundea în oase. Îşi luase numai haine de vară. Se muta de pe un pat pe altul, zgribulit, cu pardesiul între umeri, ca un moşneag în care a intrat îngheţul morţii.</p>
                  <p rend="justify">— Aşa-i Agapia noastră! tângui cuvioasa Velasia, cu mâna osoasă, ca moaştele, la gura cu buze subţiri, aducându-i ceaşca cu lapte fierbinte.</p>
                  <p rend="justify">Aşeza tablaua verde cu doi trandafiri bizari pictaţi pe fund, unul albastru şi altul violet.</p>
                  <p rend="justify">— Aşa-i Agapia… Când începe să ploaie, putrezesc şi pietrele! Până acum trăgeam clopotele şi făceam rugăciuni să ne milostivească Domnul cu oleacă de ploaie; acum ne rugăm să o oprească… Mosafirii de la maica Epraxia măcar mai bat cărţile! Mata stai numai singur, eşti mai schimnic decât noi…</p>
                  <p rend="justify">Înlr-o dimineaţă, Radu Comşa nu se mai putu ridica din pat.</p>
                  <p rend="justify">Junghiul îşi înfipse cârligul în coaste; genunchii trosneau, când încerca să-i mişte. Rămase două zile cu plapuma roşie până în bărbie, cu faţa în sus, privind ţintă la icoanele afumate din perete, încununate cu şiraguri de mărgele şi flori de celuloid.</p>
                  <p rend="justify">Pe fereastra strâmtă, lumina pătrundea vânătă şi tristă. Noaptea fâlfăia vântul pe lângă pereţi, ca o pasăre cu aripi prea grele.</p>
                  <p rend="justify">Maica Velasia scoase borcanele cu dulceţuri din sobă şi de deasupra caierele de lână; făcu focul.</p>
                  <p rend="justify">În mijlocul verii, avu senzaţia de iarnă, cu trosnetul lemnelor şi cu flacără jucând dilatată pe pereţi.</p>
                  <p rend="justify">A treia zi chemă un medic.</p>
                  <p rend="justify">Doctorul Mazâlu, de douăzeci şi cinci de ani la fiecare început de iunie, debarca aici dintr-un landou vast şi prăfuit, cu o familie numeroasă de copii, nepoţi, nepoate, slugi, căţei şi pisici, ca să îmbarce în acelaşi landou prăfuit şi vast copiii, nepoatele, slugile, căţeii şi pisicile, abia la sfârşitul lui august.</p>
                  <p rend="justify">Cunoştea toate maicile cu specialităţile lor, după cum le cunoştea metehnele; de aceea păru că a venit să se intere-seze mai mult de un anume şerbet al cuvioasei Velasia, decât de bolnavul din pat.</p>
                  <p rend="justify">După ce înfipse o linguriţă zdravănă în şerbetul de toporaşi şi bău două pahare brumate de apă – „unde se mai găseşte apa de la Agapia?” – plescăi din limbă, ştergându-şi mustăţile stufoase, îl pipăi pe Radu Comşa, îl ciocăni, îl ascultă, îi puse termometrul, subţire şi rece, sub braţ.</p>
                  <p rend="justify">Se ridică cu un suspin, fiindcă era gras şi se pleca anevoie, îşi strânse termometrul în tocul de nichel.</p>
                  <p rend="justify">— Dumneata ai nevoie de Techirghiol şi de soare! Agapia nu-i o afacere!</p>
                  <p rend="justify">Pe urmă, cerând parcă scuze în numele Agapiei:</p>
                  <p rend="justify">— Foarte bun aerul aici! Eu, de douăzeci şi cinci de ani vin… Linişte, pădurea colea! Loc ideal pentru odihnă. Dar nu face pentru dumneata! Doctoria dumitale e salicilatul, soarele şi nămolul, nu ploaia… De-acum, dacă a început să ploaie, o ţine o lună. Ai văzut pe Ciungi? Este un munte aci, care se cheamă Ciungi. Acela-i barometrul local! Când e negură pe Ciungi, slabă nădejde să vedem soarele îndată…</p>
                  <p rend="justify">Se opri ca să cerceteze, pentru a cine ştie câta oară, cu mâinile la spate, o icoană din părete.</p>
                  <p rend="justify">Îşi puse ochelarii şi, după ce-o examină amănunţit, declară cu o vădită satisfacţie de cunoscător:</p>
                  <p rend="justify">— Aista-i lucru vechi… O are maica de la Raluca Sturzoaia! Icoană rară şi scumpă, de la Sfântu Munte.</p>
                  <p rend="justify">Îşi aduse iar aminte de bolnav:</p>
                  <p rend="justify">— Trimitem să ne facă o reţetă la Târgu Neamţ. În câteva zile ai scăpat de criză… Cum te poţi mişca din pat, nu mai sta o zi! Puşcă la Paşcani şi de acolo ia trenul direct la Techirghiol… Acela-i locul tămăduirii!</p>
                  <p rend="justify">Se aşeză la masă şi scrise reţeta pe o foaie de carnet:</p>
                  <p rend="justify">— Sunt sigur că nu cunoşti pe nimeni… Ştiu că acum vii întâia dată. Noi de aici cunoaştem pe fiecare când vine şi când pleacă… Laşi, aşadar, s-o trimit tot eu la târg; eu aici sunt ca la mine acasă! Mă cunoaşte toată mânăstirea, de la cuvioasa stareţă până la cel din urmă vătav…</p>
                  <p rend="justify">Mai cercetă o scoarţă bătută în părete:</p>
                  <p rend="justify">— Aista-i un lucru nou! Constată, fiindcă ştia cu de-amănuntul zestrea fiecărei maici. Un lucru teribil! N-am văzut nici la maica Filoftia aşa lucru fain…</p>
                  <p rend="justify">Le plecare, nu vru să primească onorariul:</p>
                  <p rend="justify">— Mă ofensezi, domnule Comşa! Aici suntem toţi ca într-o familie… Îmi pare rău că trebuie să pleci. Altfel ai fi văzut ce fel de oameni suntem noi, ceştia care venim la Agapia… O familie care se împărţeşte tot anul în ţară şi vara se adună să-şi repare puterile… Mai o excursie, mai un pocheraş ori un maus; tineretul mai flirtează, se mai pune la cale un mariaj – aici mi-am măritat două fete – mai sunt oleacă de nopţi cu lună!</p>
                  <p rend="justify">Doctorul Mazâlu îşi puse la uşă galoşii şi, pregătindu-se să deschidă umbrela, se întoarse din prag:</p>
                  <p rend="justify">— Ne-am înţeles, va să zică? Techirghiol, nămol şi soare!</p>
                  <p rend="justify">Apoi se întoarse către maica Velasia, cea cu nasul încovrigat şi buzele tăiate subţire cu briciul în pielea de pergament:</p>
                  <p rend="justify">— Te ruga nevastă-mea, măicuţă, pentru nişte şerbet… Trei oca de trandafiri!</p>
                  <p rend="justify">După o săptămână, Radu Comşa era la Movila. Îi părea rău după liniştea de la Agapia, care făgăduia să fie atât de deplină, cu toate ameninţările indiscreţilor despre care vorbise doctorul Mazâlu.</p>
                  <p rend="justify">Făcuse popas la Bucureşti o zi, pentru a căuta bani: economiile lui n-ajungeau. Se împrumută. Dintr-o parte două mii, dintr-o parte trei mii, din altă parte cinci mii; era deprins acum. Se bucură că a găsit o cameră la o vilă nouă de la periferia terenurilor. Era într-adevăr cu păreţii subţiri de se auzea tuşind vecinul, dar era ieftină. Descoperi şi un restaurant modest.</p>
                  <p rend="justify">Bucuriile lui erau acum mediocre şi vulgare. Îşi îngăduise însă un lux: cumpărase un şezlong pe care îl lăsase pe plajă, jos, la „Turci”.</p>
                  <p rend="justify">După nouă ani, locurile nu mai erau de recunoscut.</p>
                  <p rend="justify">În peisajul prăfos, crescuseră, cu spontaneitatea ciupercilor veninoase, nenumărate vile cu acoperişul de ţiglă roşie. Era o forfotă de iarmaroc în bărăcile de la şosea, cu miros de carne de oaie. Automobilele şi autobuzele se vânturau în vârtejuri din care oamenii ieşeau ninşi pe umeri şi pe gene, ca dintr-o moară. Frunzele salcâmilor atârnau moarte sub stratul de colb. Copacii păreau mineralizaţi. Arşiţa juca apa morţilor peste câmpuri cu vegetaţia aridă, spinoasă, sfârlogită, de stepă.</p>
                  <p rend="justify">La marginea terenurilor parcelate, sub scheletul schele-lor se ridicau alte clădiri, cu o înfrigurare de colonişti tăbărâţi, într-o singură noapte, într-o Californie unde s-a descoperit o mină plină de fabuloase făgăduinţi.</p>
                  <p rend="justify">Dar marea, îndată ce te apropiai de ţărm, făcea toate acestea uitate şi iertate, consolând de dezolarea pe care o aduseseră oamenii. Acolo se soreau copii cu pieliţa arămie, hohotea altfel de lume; voioasă, îndestulată şi gureşă.</p>
                  <p rend="justify">Radu Comşa află ceea ce nu mai observase de multă vreme. Că hainele lui sunt demodate, sărace, scurte şi strâmbe; cu pete scoase la iveală de praful neogoit din aer; cu marginea cusăturilor roasă.</p>
                  <p rend="justify">Cumpără benzină şi le curăţi singur, o după-amiază întreagă. Când ieşi, hainele erau curate; dar el mirosea ca un şofer în permisie.</p>
                  <p rend="justify">Pe terasa cazinoului, la şapte, când de pe faleză marea se vede schimbându-şi culorile de sidef albastru şi vioriu, el îşi căută un loc la o masă de la margine.</p>
                  <p rend="justify">Chelnerul abia răspunse la chemare; îi trânti dinainte ceaşca de cafea şi paharul de sirop, ca o datorie împlinită în silă. Cafeaua era slabă, prea dulce şi rece; siropul cald. Terasa însă lărmuia de lume; în sala cazinoului urla jazbandul.</p>
                  <p rend="justify">În faţa lui Radu Comşa se afla, la o masă, o doamnă cu părul oxigenat şi doi domni. Unul cu părul lins, cu înfăţişare sportivă, tânăr de tot, în pantaloni de flanelă şi cămaşă de mătase gălbuie; celălalt mai în vârstă, tot corect, cu figura osoasă, cu nările subţiri, mustăţile rase, fruntea înaltă; frumuseţe bărbătească după care întorc femeile ochii pe stradă, dar cu mâneca dreaptă goală, de la umăr.</p>
                  <p rend="justify">Fără să vrea, Comşa fu silit să-i vadă şi să-i asculte.</p>
                  <p rend="justify">Doamna deschise poşeta, îşi pudră nasul, îşi roşi buzele. Făcu un semn din sprincenele subţiri, arcuite, către cel mai tânăr:</p>
                  <p rend="justify">— Domnule Pastion, ultimul! Emil, te rog păzeşte-l tu pe Piki şi, dacă-i aduce laptele, ai grijă… Vezi să nu fie fierbinte, suflă-i tu… Piki, stai mumos la tăticu!</p>
                  <p rend="justify">Domnul fără mânecă luă resemnat pe genunchi, cu mâna sănătoasă, căţelul alb, creţ, mătăsos şi mic cât un pumn, cu zurgălău de metal galben la gât.</p>
                  <p rend="justify">— Mumos, Piki! îl strânse doamna de bot înduioşată de despărţire. Are să-i dea tăticu păpică, pe urmă tutu are să facă dodo cu nunu…</p>
                  <p rend="justify">Se întoarse, răsucindu-se pe tălpile moi ale pantofilor fără tocuri.</p>
                  <p rend="justify">— Haidem, domnule Pastion!</p>
                  <p rend="justify">Piki îşi linse cu limba roşie botul şi privi lăcrimos la nunu, care pleacă să danseze cu domnul Pastion.</p>
                  <p rend="justify">Domnul lăsat singur, desigur soţul, rămase eu mâna sănătoasă pe spinarea căţelului, privi cu ochi gânditori în nemărginirea albastră şi calmă. Fu o părere sau adevăr? Dar Comşa văzu pe figura omului coborând o umbră de mâhnire ascunsă, o tresărire îndată biruită.</p>
                  <p rend="justify">Avea la butonieră semnul roşu, ca o picătură de sânge închegat: „Mihai Viteazul”. Dar cine mai lua seama acum la aceasta, ce însemnătate avea o bucăţică de cârpă?</p>
                  <p rend="justify">Ochii lor se întâlniră o clipă, se încrucişară cântărind stăruitor infirmitatea celuilalt. Apoi, cu pudoare priviră în altă parte, fiecare amintindu-şi ceva uitat, neştiut de nimeni din toţi de aici; ceasul când unul şi-a lăsat acolo mâna; celuilalt, schijele i-au sfâşiat obrazul şi coastele. Ochii reveniră căutându-se, grei, cu un imperceptibil semn de înţelegere, ca între doi complici care nu trebuie să pară că se ştiu. Pe urmă, priviră la tremurul luminos al mării, uşor ca o albastră eşarfă.</p>
                  <p rend="justify">Chelnerul aduse serviciul de cafea cu lapte, feliile de cozonac.</p>
                  <p rend="justify">Piki se mişcă plin de neastâmpăr; sări pe masă, îşi scu-tură zurgălăul, dând nerăbdător din coadă. Domnul fără mână turnă laptele, suflă să se răcească, prepară pateul pentru căţel.</p>
                  <p rend="justify">Cu mâna liberă, îl hrăni din linguriţă, îl şterse pe urmă la bot cu batista lui de la piept.</p>
                  <p rend="justify">Apoi Piki mai voia altceva.</p>
                  <p rend="justify">Domnul îi prinse cureluşa în cârligul zgardei, se depărtă cu el dincolo de marginea terasei, lângă un copac, aşteptând… Piki mirosi întâi, mirosi după; scurmă cu precauţie de igienă atavică ţărâna, cu labele de dindărăt şi pe urmă cu cele dinainte.</p>
                  <p rend="justify">Domnul cu insigna lui „Mihai Viteazul” şi cu mâneca dreaptă spânzurând se întoarse la loc după această îndeletnicire a timpurilor de pace; îl urcă pe genunchi. Când întâlni iarăşi privirea lui Radu Comşa, ochii îşi cereau iertare: „Înţelege! Viaţa e altceva! E aceasta! Crezi că eu n-am nevoie să mă stăpânesc ca să nu-l înşfac de ceafă şi să-l arunc peste râpă, în mare?”</p>
                  <p rend="justify">Aprinse o ţigară, cu o brichetă special patentată după război pentru infirmii cu o singură mâna. Fuma cu gândul în altă parte.</p>
                  <p rend="justify">Piki, supărat de fum, strâmbă din nas, îşi mută în altă parte capul. Domnul făcu vint cu mâna să risipească mirosul, ca unei persoane foarte delicate ce era.</p>
                  <p rend="justify">„Peste ce necunoscută şi resemnată suferinţă am dat oare?” se întrebă Radu Comşa, urmărindu-i cu simpatie privirea care căuta goală pe linia curbă a zării. Dar un presentiment îl făcu îndată să întoarcă ochii: i se păru că pe alee, spre hotel, a trecut Luminiţa; s-a întors o clipă şi a trecut… Numai o părere… Ceafa cu pieliţa brună, mersul acelaşi, doar trupul mai plin, de femeie. Dar a fost numai o părere! Când se răsuci în loc, surprinse privirea domnului invalid asupra lui… Amândoi avură un sentiment de jenă. Se spionau, ca să vadă care mai poate descoperi ceva de invidiat la celălalt.</p>
                  <p rend="justify">Doamna cu părul oxigenat şi cu trupul şerpuitor liber în haina străvezie se ivi urmată de tânărul cu părul lins, care călca elastic în pantofii cu talpă de azbest, tamponându-şi fruntea cu batista. Imediat doamna apucă gentuliţa, scoase oglinda şi puful, repară ravagiile năduşelii şi ale dansului. Numai după ce sfârşi, îşi aduse aminte de Piki, care scâncea nerăbdător.</p>
                  <p rend="justify">Ridică obrazul renovat, frumos, dar vulgar.</p>
                  <p rend="justify">— Ce e, Piki, Pikiki? Vrea Pikiki să vină la nunu? A mâncat mumos tutu şi n-a fost lacom să capete bobo? Aide, Pikişor, acum, la nunu!</p>
                  <p rend="justify">Pikişor, care mâncase mumos, nu fusese lacom să capete bobo şi făcuse chiar caca, se căţără alintat în braţele lui nunu.</p>
                  <p rend="justify">Domnul îşi şterse cu unica mână perii de pe genunchi. Celălalt, tânăr, respira cald în sânii doamnei oxigenate, sub cuvânt că îl dezmiardă pe Piki.</p>
                  <p rend="justify">Căţelul îl linse pe mână, recunoscător.</p>
                  <p rend="justify">Soţul îi învălui pe tustrei într-o privire rea, numai de-o clipă; dar care, învestită cu o ucigaşă putere, ar fi fost de ajuns ca să-i pietrifice laolaltă; grup al celei din urmă mizerii conjugale.</p>
                  <p rend="justify">— Uite cum te iubeşte pe dumneata, domnule Pastion! Se bucură doamna oxigenată, ferindu-şi capul când vorbea, fiindcă Pikiki se înălţase pe pieptul ei, cu o labă între sâni şi voia să o lingă pe buze. Simte îndată cine îl adoră! Pe Emil nu-l poate suferi. Sunt sigură că Emil îl maltratează, când lipsesc eu… S-a făcut un sălbatic Emil: un ipohondru! Când ne-am luat, numai un an înainte de război, cine mai dansa ca el? Cine mai conducea maşina ca el? Cine mai juca tenis ca el? Acum abia l-am scos de la ţară, să mai vedem şi noi lumea…</p>
                  <p rend="justify">— Nu dansaţi? Nu înţeleg de ce, dacă v-a plăcut! se miră domnul Pastion, aşezându-şi, cu un zâmbet amabil, cravata de mătasă, deranjată.</p>
                  <p rend="justify">Coborî ochii la mâna absentă a celuilalt, şi după o ezi-tare:</p>
                  <p rend="justify">— Se dansează foarte bine şi numai cu o…</p>
                  <p rend="justify">— Se dansează foarte bine şi numai cu o mână, domnule Pastion! vorbi soţul. Ştiu! Se dansează şi fără cap. Numai cu picioarele… Dar pe vremea mea, iubite domnule Pastion, dansul era altceva decât mizeria de acum şi de aceea îmi plăcea sălbatic, ca toată viaţa. Era dansul atunci un ritm, o exaltare, o armonie a gesturilor, o plăcere. Se vedea pe figuri graţia… Acum, ce se poate vedea într-un dancing? Ce te pasionează pe dumneata şi pe Mary? Pe o pistă, câteva perechi automate, cu figuri ţapene de lemn, învârtindu-se, agitându-se, lunecând şi desfăcându-şi picioarele cu o indiferenţă invers proporţională cu urletele desperate ale muzicii acesteia de negri… Nici nu se uită unul la altul! Parcă sunt condamnaţi să danseze, nu dansează de plăcere… Îndeplinesc un ritm monoton. C'est une danse morne, ca toate plăcerile de după război…</p>
                  <p rend="justify">— Acum vezi şi dumneata, domnule Pastion, ce idei preistorice are! Nu-i mai place nimic! Are dreptate Pikişor să nu-l mai poată suferi!</p>
                  <p rend="justify">Piki, auzindu-şi numele, dădu vesel din coada bârligată şi, profitând de neatenţia lui nunu, îi şterse o limbă pe buze.</p>
                  <p rend="justify">Domnul fără mână privi peste ape, cu tot dezgustul rămas din drojdia tainei a şasea.</p>
                  <p rend="justify">Tânărul sportiv, vrând să câştige bunăvoinţa soţului, întrebă cu politicoasă solicitudine, schimbând vorba:</p>
                  <p rend="justify">— Vă fac bine băile? Vă simţiţi altfel, după…</p>
                  <p rend="justify">— Dumneata crezi că aştept acum să-mi crească mâna? întrebă retezat domnul cu semnul lui „Mihai Viteazul”.</p>
                  <p rend="justify">Tânărul cu părul lins, convingându-se definitiv că soţul n-are conversaţie, renunţă la orice obligaţie de politeţă şi se aplecă să respire căldura din sânii doamnei oxigenate, sub cuvânt că-l mângâie pe Piki.</p>
                  <p rend="justify">Jazul încetase; orchestra începuse.</p>
                  <p rend="justify">Glasurile se domoliră, fiindcă şi cei mai deşerţi îşi simţeau privirea chemată de odihnitoarea măreţie a apelor. Marea albastră prindea în culorile asfinţitului irizaţii viorii.</p>
                  <p rend="justify">Departe, un vapor alb se întorcea dinspre Constantino-pol, Asia Mică, Egipt. Mulţimea, în subţiri veşminte multicolore, după o zi de arşiţă, aspira briza amărie, îndopându-se cu lichide răcoritoare, cu mulţumirea că se află acolo, privilegiaţi cu toate grijile uitate, să asculte viorile unei orchestre, cu marea, sclavă întinsă la picioare.</p>
                  <p rend="justify">Din capătul potecii de sub faleză, urcă inoportun în mijlocul acestei desfătări balneare un posomorât convoi.</p>
                  <p rend="justify">O colonie de orfane de război, în hainele lor cenuşii.</p>
                  <p rend="justify">Înşirate, patru câte patru, copilele cu obrajii pământii păşeau ruşinate printre atât de voioşi şi superbi spectatori. Aveau uniforme vărgate, gri cu alb şi cu negru, dând la un loc vânătul dureros al hainelor de temniţă. Gâturile diforme în bandajele murdare, cicatricele care boţiseră carnea sluţeau o biată umanitate stâlcită în mugur de suferinţă şi de urî-ţenie.</p>
                  <p rend="justify">Toţi întoarseră ochii de la copilele desfigurate de boală, privind peste capete sau căutându-şi de lucru în pahare şi farfurii.</p>
                  <p rend="justify">Cele din urmă se târau în cârji, rezemate de altele; făceau salturi de animale care şi-au pierdut un picior în capcane. O supraveghetoare păstra ordinea. Nu era nevoie. Orfelinele erau strânse în mizeria lor şi mute.</p>
                  <p rend="justify">Orchestra se oprise, fără să ştie nimeni de ce.</p>
                  <p rend="justify">Când fură departe, în norul de colb stârnit de picioarele slabe şi şchioape, asfinţitul vărsa o lumină sanghinolentă de abces.</p>
                  <p rend="justify">Apoi viorile continuară, iar oamenii vorbiră mai tare, eliberaţi.</p>
                  <p rend="justify">— Ar trebui să le interzică trecerea pe aici… Îţi strică pofta de mâncare! Declară dezgustat tânărul în cămaşă de mătase.</p>
                  <p rend="justify">— Aţi văzut cum se agita Piki? Abia l-am putut ţine! Aşa e tutu, nu poate suferi săracii… E în război cu democraţia, Pikiki!</p>
                  <p rend="justify">Piki linse pudra de pe nasul stăpânei, privind-o în extaz, cu ochii lăcrimoşi.</p>
                  <p rend="justify">Domnul fără mână mătură cu unica palmă, apăsat, de pe masă, fărâmituri nevăzute.</p>
                  <p rend="justify">Radu Comşa plăti şi se ridică.</p>
                  <p rend="justify">Merse să mănânce la birtul cu grătar şi ţambalagii, pe malul lacului, unde se amestecă mirosul grăsimii de berbec sfârâită cu duhoarea clocită a nămolului.</p>
                  <p rend="justify">A doua zi, vlăguit de baia fierbinte, rătăcea pe ţărmul mării călcând pe linia îngustă unde nisipul ud de valuri e tare şi elastic ca guma sub paşi.</p>
                  <p rend="justify">Culese câteva scoici, cu plăcerea simplă de om sărac, care se mulţumeşte numai cu ce-i aruncă valurile.</p>
                  <p rend="justify">Hainele lui albastre făceau urât. Aici şi, mai urât, ghetele negre, cu tocuri scufundându-se în nisip. Căută un loc mai îndepărtat, dincolo de cel din urmă grup întins să se sorească. Nu ridicase ochii când trecu pe lângă acest grup, cu privirea în pământ. Îi înălţă când un copil, fugind, se izbi peste el, se împiedică şi căzu…</p>
                  <p rend="justify">Îl ajută să se ridice: un băieţel de patru ani, aproape gol, cu o cingătoare de mătase neagră la mijloc, cu părul negru în cârlionţi. Copilul râse scuturându-şi palmele de nisip şi, cuminte, ceru pardon. Văzu că domnul care-l ridicase avea un pumn de scoici culese; se uită lung la ele, cu lăcomie în ochi.</p>
                  <p rend="justify">Radu i le dărui, aşa cum dăruieşte un om sărac o plăcere care nu l-a costat nimic.</p>
                  <p rend="justify">Copilul întinse mâna. O opri la mijlocul drumului.</p>
                  <p rend="justify">— Ia-le, micuţule!</p>
                  <p rend="justify">— Nu pot! N-am voie să primesc nimic… de la nimeni! ridică băieţelul ochii frumoşi şi mari.</p>
                  <p rend="justify">— Mihai! chemă un glas care-i opri lui Radu Comşa bătăile inimii în piept.</p>
                  <p rend="justify">Copilul fugi la chemare:</p>
                  <p rend="justify">— Aici sunt, maman!</p>
                  <p rend="justify">Atât văzu Radu Comşa: pe Luminiţa, goală în tricoul de baie, cu obrazul ei arămiu luminat de albul dinţilor într-un râs; o fetiţă alături, vânturând nisipul cu o găleată, şi celălalt copil, care se numea Mihai – desigur, în amintirea lui Mihai Vardaru – alergând spre ea cu pasul întins.</p>
                  <p rend="justify">Luminiţa se opri din râs. Îl recunoscu. Îi fu ruşine că o vede aşa, aproape goală; acesta, cel dintâi gând. Pe urmă…</p>
                  <p rend="justify">Când Luminiţa fu învelită în mantaua spongioasă, Radu Comşa era departe, cu capul în pământ, călcând pe marginea ţărmului unde nisipul ud e elastic şi neted, şi nu se deschide să înghită.</p>
                  <p rend="justify">— M-a ridicat de jos şi mi-a dat scoici! lămuri Mihai. E un domn bun…</p>
                  <p rend="justify">— Mie nu mi-a dat, e un domn lău! protestă fetiţa, cu îndoita ei logică, de femeie şi de copil.</p>
                  <p rend="justify">— Ţi le dau pe toate, Mimi! Uite… Ia-le, Mimi! îndemnă cu generozitate Mihai, ajutând-o să le culeagă de jos.</p>
                  <p rend="justify">Aşa fură încă o dată dăruite scoicile culese de Radu Comşa.</p>
                  <p rend="justify">Luminiţa rămase în genunchi, cu mâinile înfipte în nisip.</p>
                  <p rend="justify">În privirea ei neclintită, copilul crezu că citeşte încruntarea unei mustrări. Se apropie, acăţându-i-se de gât, frecându-şi linguşit obrazul cu pieliţa fină de obrazul Luminiţei.</p>
                  <p rend="justify">— Maman, zău că nu sunt vinovat! N-am cerut…</p>
                  <p rend="justify">— Ce? nu înţelegea Luminiţa.</p>
                  <p rend="justify">— N-am cerut scoicile! Mi le-a dat, singur, domnul ăla cu bubă în obraz… Mata ştii că eu nu cer niciodată… Poate să spună şi miss!</p>
                  <p rend="justify">Dar de ce ne strânge aşa maman? De ce-i strânge Luminiţa alături, acolo, în genunchi, unul de o parte şi altul de alta? Îi strânge cu capetele lor la piept, unde se amestecă buclele bălane ale lui Mimi cu cârlionţii negri ai lui Mihai. Ca şi cum i-ar apăra de ameninţarea unei priviri rele, aşa îi strânge… Şi de ce, pe urmă, îi răstoarnă pe nisip şi îi rostogoleşte cu o nevoie nervoasă de a face ceva, de a muşca din mâinile lor moi, numai să-alunge orice gând, oricare?</p>
                  <p rend="justify">— Mamă, ce veselă eşti mata astăzi!</p>
                  <p rend="justify">— Maman, ce veselă eşti mata astăzi! repetă şi Mimi, ridicând lopata şi aruncând, în suprem entuziasm, o jerbă de nisip.</p>
                  <p rend="justify">Radu Comşa e departe de tot. Abia se vede pe o stâncă înaintată în apă, gheboşat pe piatră, confundat cu piatra.</p>
                  <p rend="justify">După-amiază cerul s-a acoperit. Marea e gri-verzuie şi rece privirii, ca o placă de zinc, iarna, în ger.</p>
                  <p rend="justify">Radu Comşa, întins pe scaunul de pânză, de două ceasuri citeşte. Întoarce foile şi gândul îl fură. Marea îi cheamă ochii la posomorala ei opacă şi moartă, ca o altă mare decât aceea de dimineaţă, devastată.</p>
                  <p rend="justify">Din când în când, ia de la capăt pagina din urmă; numai a văzut cuvintele, nu le-a citit.</p>
                  <p rend="justify">La dreapta, lângă baraca turcilor, câteva bărci şi-au înfipt în ţărm boturile negre; cadavre de gigante cetacee. Mirosul de alge stagnează; nu-i măturat de nici o suflare. Pescăruşii zboară deasupra capului, ca mecanice păsări de lemn vopsite cu lac alb.</p>
                  <p rend="justify">În văzduh pluteşte greu presimţirea unei furtuni, dar care are să se descarce târziu, peste două sau trei zile. Vântul a căzut. Norii, pe cer, imobili; valurile abia se clatină uleioase.</p>
                  <p rend="justify">„Toutes les douleurs ne nous grandissent pas, ne nous augmentent pas. Il y en a de stériles, de desséchantes, d'inavuables. Celles-lŕ ne sont que misčre et qu'appauvrissement…”</p>
                  <p rend="justify">Radu Comşa întoarce foaia; ochii fug peste rândurile negre.</p>
                  <p rend="justify">Acolo fâlfâie spre linia sură a zării două păsări albe depărtându-se avântat de ţărm, ca doi porumbei mesageri cu o veste bună spre necunoscuta insulă cu naufragiaţi.</p>
                  <p rend="justify">„En vérité, qui les voudrait partager avec nous, alors que nous n'osons pas męme les laisser paraitre?”</p>
                  <p rend="justify">Copilul Luminiţei se numeşte Mihai. Are într-adevăr ochii lui Mihai Vardaru copil, aşa cum îi mai păstrează fotografia Cora şi Ralu, în capela lor funerară. Şi glasul are mlădierea din glasul lui Mihai.</p>
                  <p rend="justify">„Le Christ lui-męme pourrait nous demander de baiser le lépreux au visage. Mais quelle charité se dévouerait jusqu'a embrasser notre honte et notre avilissement?”</p>
                  <p rend="justify">Cartea a căzut pe genunchi.</p>
                  <p rend="justify">Din larg, păsările mesagere se întorc. Fâlfâie acum din aripi zvâcnit şi tragic, ca anunţătorii furtunilor. Naufragiaţii din insula uitată au pierit, şi acolo bântuie furtună pustie.</p>
                  <p rend="justify">O doamnă sprijinită în baston se apropie călcând cu precauţie, urmată de un băiat cu fes care poartă subsuoară un scaun.</p>
                  <p rend="justify">Are părul şi obrazul acoperit de un văl albastru, ridicat până la gură; se vede numai bărbia ovală de culoarea caisei şi buzele fin desenate, dar fără nici un strop de sânge.</p>
                  <p rend="justify">S-a oprit rezemată în baston pentru a alege un loc.</p>
                  <p rend="justify">— Aici, dragă Selim! se hotărăşte, arătând cu vârful toiagului.</p>
                  <p rend="justify">Selim întinde scaunul. Când a sfârşit, ridică faţa neagră de pui de tătar, cu fesul decolorat pe ceafă, aşteptând bacşiş cu mâna gata întinsă, scorojită şi numai cu palmele roze ca laba de maimuţă.</p>
                  <p rend="justify">Bolnava se aşează cu precauţie, ridicând piciorul anchilozat, potriveşte o pernă dedesubt, să-l păstreze orizontal. Pregăteşte o carte în care atârnă un semn de mătase; înainte de a o deschide, ridică voalul să ştie cine-i vecinul. Radu Comşa a recunoscut ochii bizantini, părul greu, blond-cenuşiu, pieptănat strâns şi despărţit de dunga albă la mijloc: Elena Bilbor – Elena Măinescu.</p>
                  <p rend="justify">Şi Elena Măinescu l-a recunoscut, după o ezitare.</p>
                  <p rend="justify">Îi face ea semn, chemându-l obosită dintr-o îndepărtare unde nu mai mişcă acum decât umbrele altor fiinţe, care au fost.</p>
                  <p rend="justify">— Domnule Comşa! Aproape să nu ne mai recunoaştem, nu?</p>
                  <p rend="justify">Radu Comşa a dus la buze degetele subţiri şi inerte.</p>
                  <p rend="justify">Elena are un început de zâmbet trist, de la care e absentă, un surâs clişeu, politicos, de conversaţie.</p>
                  <p rend="justify">— Fugi, cum văd, şi dumneata de lume, domnule Comşa!</p>
                  <p rend="justify">— E mai linişte aici! Citeam…</p>
                  <p rend="justify">— Şi eu tot pentru…</p>
                  <p rend="justify">Apoi, fiindcă nu există femeie care să vadă o carte şi să nu simtă irezistibil nevoia de a o cere împrumut, nu se abătu de la această orânduială.</p>
                  <p rend="justify">— Dacă se întâmplă să ai cumva cărţi mai multe aci, domnule Comşa, am să apelez la dumneata… Pe mine marea mă enervează… Sufeream eu demult de insomnie, dar ca aici!</p>
                  <p rend="justify">— Oricând cu plăcere! se oferi Comşa. Scarlat Măinescu nu e aici? întrebă, deşi îi era perfect indiferent dacă Scarlat Măinescu se află ori nu aici.</p>
                  <p rend="justify">— O, cât despre Scarlat, domnule Comşa! Ne vedem atât de rar! El nu se poate despărţi de Bucureşti… Iar eu, cu boala mea, nu sunt o femeie să poată reţine un om ca Scarlat!</p>
                  <p rend="justify">Pregăti cartea.</p>
                  <p rend="justify">— Urâtă vreme astăzi!</p>
                  <p rend="justify">— Da, foarte urâtă! Mare în care să nu te îneci…</p>
                  <p rend="justify">Conversaţia se împotmoli.</p>
                  <p rend="justify">Elena deschise cartea, Radu se aşeză la loc, deschise şi el la pagină, dar nu citi.</p>
                  <p rend="justify">Nu citea nici Elena Măinescu, numai că nu ridica ochii de teamă să nu-i oprească atraşi de obrazul lui Radu Comşa. Dacă ar fi fost de la început cu partea aceasta de figură spre dânsa, arătând numai cicatricele respingătoare, nu l-ar fi recunoscut. Nu l-a mai văzut niciodată, din iarna războiului de la Iaşi… Sunt câţi ani? Şapte… Nu! Opt! Opt ani! S-au petrecut, toate, parcă în alt veac. O înţelege abia acum pe Luminiţa.</p>
                  <p rend="justify">Îşi aminti deodată: „Numai de n-ar veni Luminiţa aici!” A spus că poate să treacă după-amiază cu copiii. Ar fi o întâlnire… Şi el nu bănuieşte nimic: citeşte! Nu citeşte! N-a auzit foaia întorcându-se. Desigur, ca şi dânsa, priveşte literele fără să le vadă. Are haine sărace, e îmbătrânit timpuriu: din ce-o fi trăind? Toată înfăţişarea e de declasat. Ca şi dânsa, a întins mâinile după o înşelare, o ispăşeşte. S-a mişcat… Citeşte într-adevăr? Nu! Îşi roade unghiile… Poate, gândeşte la ea, îi vede viaţa cu aceeaşi milă cu care i-o vede şi dânsa pe-a lui. Sunt amândoi acum, în ungherul acesta ascuns, fugind de lume, zvârliţi ca obiectele scoase din uz.</p>
                  <p rend="justify">Lunecă o privire, aşezându-şi piciorul dureros. Radu Comşa astupase pagina cărţii cu mâna şi se uita în nisip; cu bărbia în piept, cu cealaltă mână spânzurând.</p>
                  <p rend="justify">Dar nu gândea la prietena Luminiţei cu milă. Îşi spunea numai că dânsa îndură ceea ce trebuie să plătească orice femeie când îşi întovărăşeşte viaţa cu indivizi de speţa lui Scarlat Măinescu. Desigur, se simte nedreptăţită, învinuie soarta. Uită că şi-a decis-o singură… Pe urmă, se gândi că, dacă n-ar fi tăcut el, poate că soarta Elenei Bilbor ar fi fost acum alta.</p>
                  <p rend="justify">N-avu vreme să-şi isprăvească gândul.</p>
                  <p rend="justify">Tăbărî o ceată veselă, coborând poteca falezei cu râsete sonore de copii. Nici aici nu poate avea linişte! De mâine are să se mute la un kilometru, acolo unde nu mai ajunge nimeni.</p>
                  <p rend="justify">Copiii năvăliră, trântind găleţile şi lopeţile pe nisip.</p>
                  <p rend="justify">— Mihai! Mimi! Nu daţi întâi bonjur tantei Elena? mustră cu blândeţe un glas de bărbat, la spatele lui Radu Comşa.</p>
                  <p rend="justify">Copiii se întoarseră supuşi la scaunul Elenei Măinescu şi întinseră mânuşiţele atât de pârlite de soare, încât păreau înnegrite cu tinctură de iod. Elena îi dezmierdă pe creştet, ferindu-le părul din ochi ca să le dezvelească fruntea.</p>
                  <p rend="justify">— Şi tu, Mioara? întrebă un glas feminin.</p>
                  <p rend="justify">O fetiţă cu trup, mâini, cap şi gură de miniatură înainta cu sandalele mici de păpuşă, deschizând braţele grăsulii, curmate:</p>
                  <p rend="justify">— Bonzu, tantelen!</p>
                  <p rend="justify">Elena o ridică în braţe, îi sărută obrajii, ochii cu genele frizate, în nesaţiul maternităţii sale, osândită să rămână pentru totdeauna sterilă.</p>
                  <p rend="justify">— Luminiţa nu vine! Are migrenă… anunţă acelaşi glas bărbătesc ce mustrase adineaori copiii.</p>
                  <p rend="justify">Erau doi acolo care-au respirat eliberaţi de-o povară.</p>
                  <p rend="justify">Radu Comşa se gândise să plece, îndată ce a recunoscut copilul de astăzi dimineaţă; dar n-ar fi voit să se pară că fuge. El n-are de ce fugi! Deschise cartea hotărât să citească.</p>
                  <p rend="justify">Va rămâne zece minute, pe urmă are să plece firesc, fără să întoarcă ochii la dânşii.</p>
                  <p rend="justify">— Ce mai găseşti tu să citeşti atât, Eleno? întrebă un glas moale, pe care Comşa îl recunoscu, al Laurei Vardaru.</p>
                  <p rend="justify">Elena arătă coperta albastră a cărţii: autorul cu teoriile la modă de trei ani.</p>
                  <p rend="justify">— Freud? se zbârli glasul Laurei Vardaru. Dar e o oroare, Eleno! Cum pot admite că Mimi îl iubeşte mai mult pe Radu, iar Mihai mai mult pe Luminiţa, numai fiindcă aşa vrea doctorul Freud prin complexul lui Oedip şi alte asemenea monstruozităţi? Ajungi să te dezguşti de cele mai nevinovate sentimente ale copiilor… Şi pe urmă, cum să cred că toate visurile absurde sunt realizarea unor dorinţe ale noastre, secrete? Toate interpretările acele scabroase, de care roşeşti! Ne-ar fi ruşine să mai gândim la ceea ce visăm! Altceva, Eleno, dacă găseşti, cu plăcere… Dar Freud, mersi!</p>
                  <p rend="justify">— Altceva are să ne dea domnul Comşa… Domnule Comşa!</p>
                  <p rend="justify">Elena nu-i pregătea lui Radu Comşa un supliciu din delicateţă, ori fără să fi premeditat deplin. Îşi spunea numai că, de vreme ce Radu Comşa se afla aici, mâine ori poimâine tot se va pomeni neaşteptat faţă în faţă cu Laura Vardaru, cu bărbatul şi copiii Luminiţei, cu Luminiţa chiar… Îi uşura acest ceas penibil, alegându-l ea.</p>
                  <p rend="justify">— Domnule Comşa!</p>
                  <p rend="justify">Radu Comşa se ridică, lepădând cartea pe pânza scaunu-lui şi blestemând clipa când a ales acest ungher. „retras”.</p>
                  <p rend="justify">— Pe Magda o cunoşti, mi se pare, domnule Comşa? Când era numai Măgduţa Dobreanu. Acum: doamna maior Ionaşcu! Domnul maior Ionaşcu… Domnul Radu Şerban… Şi acestea mărunte, generaţiile viitoare!</p>
                  <p rend="justify">Radu sărută mâna Laurei Vardaru, grasă şi albă; mâna Măgduţei, mirosind, a lavandă; strânse mâinile celor doi bărbaţi.</p>
                  <p rend="justify">Toţi trecură cu indiferenţă peste cicatricele din obraz, ignorându-le, cum au părut, că nu iau seamă nici la hainele cu petele frecate, mirosind a garaj de automobil.</p>
                  <p rend="justify">Tanti Laura era cu părul albit, făcuse guşă, respira greu, fluturându-şi vânt cu o batistă cât un lat de palmă. Magda abia era ceva mai femeie decât fetiţa de pension pe care o îndrăgise cândva Mihai Vardaru; părea mamă în glumă a unui copil fabricat numai ca să aibă o păpuşă vie. Maiorul de cavalerie Ionaşcu îşi scutură cu bobârnace de pe tunica de vară un fulg invizibil, pe urmă contemplă marea în poziţie de ostaş în repaos, cu un picior înainte şi cu arătătorul mâinii drepte înfipt între al treilea şi al patrulea nasture al uniformei… Bărbatul Luminiţei se aşezase familiar pe un braţ al scaunului unde sta Elena, balansând un picior, cu pantalonul de şeviot alb ridicat sus, lăsând să se vadă ciorapul fin, tot alb. Acestea le văzu, toate dintr-o singură privire, Radu Comşa, iar tăcerea dură.</p>
                  <p rend="justify">— N-am spus mersi pentru scoici! recunoscu Mihai pe domnul de dimineaţă, când fugise fără să mulţumească. Mersi pentru scoici!</p>
                  <p rend="justify">— Ce scoici? întrebă tanti Laura, dezvelindu-i fruntea din păr şi privind nedumerită, pe rând, la copil şi la Radu Comşa.</p>
                  <p rend="justify">— Mi-a dat domnul un pumn de scoici frumoase, azidimineaţă! explică Mihai cu exces de gesturi, în care se recunoştea neastâmpărul Luminiţei.</p>
                  <p rend="justify">Şi arătând spre sora mai mică:</p>
                  <p rend="justify">— Eu le-am dat pe urmă lui Mimi, tanti! Dar Mimi le-a uitat pe plajă… Aşa e ea întotdeauna. Nu se ţine nimic de dânsa! Vrea tot ce vede, plânge şi, după ce a căpătat, uită… „E doar copilul Luminiţei”, se gândi Comşa.</p>
                  <p rend="justify">— Ba nu le-am uitat, să ştii tu! Le-am lăsat, că aşa am vlut. Elau nişte scoici ulâte! se apără Mimi, uitându-se cu indignare la Mihai, fiindcă scornea asemenea calomnii, şi cu dispreţ la Radu Comşa, fiindcă îndrăznise să se arate generos cu nişte scoici atât de urâte.</p>
                  <p rend="justify">— Acum, la joacă! Haideţi, copii! bătu din palme cu voioşie silită Laura Vardaru, îndemnându-i să se depărteze, numai fiindcă surprinsese privirea lui Comşa asupra copiilor şi îi bănui gândurile răscolite.</p>
                  <p rend="justify">Radu Comşa constată că guşa Laurei Vardaru, când respiră, se umflă şi se dezumflă ca pieliţa de sub bărbia şopârlelor.</p>
                  <p rend="justify">Copiii mutară lângă apă lopeţile, găleţile şi corăbiile de lemn. Mihai tăie planul unei fortăreţe în stil mare.</p>
                  <p rend="justify">— E ora când toţi copiii de pe plajele Europei fac castele de nisip! Ca să aibă marea ce spăla până dimineaţa! râse uşor Măgduţa, aşezându-se la picioarele Elenei pe nisip şi ridicând obrazul despre care Luminiţa spusese odată că încape într-o oglindă de buzunar.</p>
                  <p rend="justify">Dar râsul era numai pe buze; gândul învălui o clipă fugitivă amintirea lui Mihai Vardaru, o dimineaţă de iarnă cu mult soare sclipind în nămeţi, o grădină cu albi copaci în neclintire ireală, scrisoarea de mai târziu, care-i ajunsese prin Luminiţa, de la Radu Comşa, într-o carte unde-a găsit-o ca din întâmplare.</p>
                  <p rend="justify">Umpluse un pumn de nisip şi îl lăsă să se prefire în fire subţiri, ca într-un ceasornic de nisip care măsura în secunde anii câţi au trecut.</p>
                  <p rend="justify">Când mâna fu goală, mătură movilita ca un mic mormânt pentru o pasăre, scutură părul şi, redată vieţii, chemă alături:</p>
                  <p rend="justify">— Jack. Vino aici!</p>
                  <p rend="justify">Maiorul Ionaşcu se aşeză docil pe nisip, ferindu-şi cizmele să nu le zgârie de scoici.</p>
                  <p rend="justify">Laura Vardaru rupse tăcerea stânjenită:</p>
                  <p rend="justify">— Vorbeam de Freud, domnule Comşa! Şi spuneam că prefer teoriilor acestora nemţeşti, şi fără nici un haz, Cheia visurilor! Cheia visurilor din care, când eram copilă, dădaca îmi arăta că, dacă am visat struguri, înseamnă că am să plâng, şi, dacă am visat icoana sfântului Gheorghe, înseamnă că am să mă mărit cu un cavaler mai mult sau mai puţin cruciat, cum de altfel s-a întâmplat, spre neşansa lui Pol… Erau mai naive aceste tălmăciri, dar cu simboluri mai poetice! On ne peut pas vivre dans l'absolu, înţeleg prea bine, dar nu înţeleg să cobori visul, adică ceea ce e mai imaterial, la o realitate atât de respingătoare… N-am dreptate, domnule Comşa? încheie, făcându-şi vânt cu batista de mătase mov.</p>
                  <p rend="justify">— Mărturisesc, doamnă, că n-am urmărit nimic din toate aceste teorii foarte la modă…</p>
                  <p rend="justify">— Observi ce vremuri am ajuns, domnule Comşa? nu putu rezista Laura Vardaru. Căutăm moda la nemţi! Ciudat rezultat al războiului! Mă ierţi că te-am întrerupt.</p>
                  <p rend="justify">— Spuneam că nu m-au interesat, urmă Comşa, fiindcă acum nu mai visez niciodată… Cu şapte-opt ani înainte aveam, e adevărat, o viaţă dedublată. Visam mai mult decât, era permis să viseze un om serios. Dar atunci nu ştia nimeni că există un doctor Freud, încât îmi explicam şi eu visurile cum mă ajuta mintea… Adică în afară de realitate…</p>
                  <p rend="justify">Radu Comşa surâdea; buza cicatrizată dezveli caninul în rânjet.</p>
                  <p rend="justify">Vorbise, gândindu-se într-adevăr numai la visurile lui, care de şapte ani nu mai veneau, ca şi cum ceva înlăuntru fusese stins. Dar tanti Laura, Elena şi Magda înţeleseră răspunsul altfel. Radu Comşa făcea aluzie obscură la altceva clin existenţa sa de acum şapte ori opt ani, când „visase mai mult decât era îngăduit unui om serios”. Găsiră nedelicată această aluzie şi îl condamnară aruncând tustrele o privire de dezaprobare strigoiului apărut între ele, dintr-o viaţă despre care nimeni nu pomenea nimic, demult, printr-o mută înţelegere. Devenise, aşadar, acest Radu Comşa un om înveninat, aşa cum îl arătau cicatricele, om stigmatizat?</p>
                  <p rend="justify">— Eu nu cred că dumneata ai dreptate! vorbi bărbatul Luminiţei, privindu-l o singură dată, la început, indiferent, şi adresându-se pe urmă numai celorlalţi, fiindcă Radu Comşa îi păru un tip fără nici un interes. Nu se poate să nu visezi! E cert că omul visează de cum închide ochii până se deşteaptă. Numai că nu-şi aminteşte ceea ce a visat! Ceea ce ar fi interesant în concepţia doctorului Freud şi ceea ce observ că n-a ştiut să exploateze ar fi o teorie nouă care ar rezulta asupra timpului…</p>
                  <p rend="justify">— Iar ne vâri la alt neamţ acum! La Einstein! se sperie tanti Laura, în curent totdeauna cu toate teoriile, ca să aibă ce combate etern indignată.</p>
                  <p rend="justify">— Nu, tanti Laura! continuă bărbatul Luminiţei. Dacă ai răbdare, rămânem numai la Freud… Freud spune că visurile dinainte de a ne trezi, sub impresia unui zgomot, nu sunt decât sforţările noastre inconştiente, prin somn, să dăm altă interpretare zgomotului inoportun pentru a mai câştiga încă puţin timp de odihnă…</p>
                  <p rend="justify">Bărbatul Luminiţei se aşeză pe nisip, potrivindu-şi dunga pantalonilor şi încrucişând picioarele ca orientalii. Radu Comşa simţea nevoia să plece şi nu îndrăznea, de teamă să nu pară că a fugit.</p>
                  <p rend="justify">— Cred că nu vă plictisesc? se pregăti pentru o poveste lungă Radu Şerban. Toată lumea vorbeşte de Freud… Să vorbim de Freud! Mă gândeam chiar azi-dimineaţă, după un vis al Luminiţei… Ştiţi că am găsit aici o vilă comodă, dar prea strâmtă… Numai trei camere! Am aranjat odaia copiilor, cu miss dincolo, în sufragerie, să nu ajungă la noi zgomotele… Luminiţa doarme foarte uşor, destul să audă paşi şi se deşteaptă. În camera noastră avem un singur pat dublu, nu se poate mişca unul fără să simtă celălalt. Azidimineaţă, când mă trezesc – Luminiţa e întotdeauna mai leneşă – mâna mea dreaptă era prinsă sub ea…</p>
                  <p rend="justify">Bărbatul Luminiţei îşi privi cu un surâs echivoc pantofii de olandă.</p>
                  <p rend="justify">— Era sub dânsa, şi de aceasta chiar visam, mi se pare, că eram Mucius Scaevola şi că îmi ardeam mâna în jăratic, să dovedesc nu ştiu ce bravură… Dar visul meu n-are importanţă! Mişc mâna încet, s-o scot… Luminiţa se întoarce cu faţa în sus şi surâde continuând să doarmă, ea e veselă şi prin somn! Atunci izbucneşte un zgomot în sufragerie; servitoarea răsturnase tava cu ceştile de cafea… Luminiţa sare speriată, se freacă la ochi. Somnoroasă încă, îmi spune: „Ce vis stupid, Radule! Bine că m-am trezit!” Fiindcă eram tocmai sub impresia cărţii lui Freud şi a unui comentator al lui Freud, mă prinde curiozitatea să văd cât de stupid a fost visul Luminiţei… Şi îmi povesteşte un adevărat roman, un film de călătorie, peripeţii foileton. Vă plictisesc?</p>
                  <p rend="justify">— Nu, nu! protestă maiorul Ionaşcu. Un vis al Luminiţei nu poate să fie decât un vis de toate nostimadele…</p>
                  <p rend="justify">Dar cele trei femei îşi căutată ochii. Întreaga poveste, cu toate amănuntele intime, în auzul lui Radu Comşa, devenea de-un sadic tragicomic.</p>
                  <p rend="justify">Tanti Laura încercă să o înlăture:</p>
                  <p rend="justify">— Ajungi la teoria timpului! Lasă visele…</p>
                  <p rend="justify">— Nu se poate! declară bărbatul Luminiţei, încăpăţânat şi metodic. Ca să explic, conform lui Freud, trebuie să o iau de la început. Aşadar, dormeam cu mâna sub Luminiţa, când…</p>
                  <p rend="justify">— V-au scos din minţi nemţii ăştia! suspină deznădăjduită tanti Laura. Freud, Einstein, nu ştiu ele unde au apărut! E răzbunarea învinşilor!</p>
                  <p rend="justify">— Nu m-au scos din minţi defel, tanti Laura! se apără bărbatul Luminiţei, săpând groapă în nisip cu călcâiele pantofilor. Există o idee în aer, mă interesează şi atât… Nu mă împiedică să-mi văd de treburi şi să trăiesc viaţa cum se cuvine trăită; chiar să revin la mintea copiilor, când în aceasta găsesc plăcere! sfârşi, sărind în picioare sprinten şi scuturându-şi nisipul de pe haine.</p>
                  <p rend="justify">Aruncă pălăria de paie, ca un disc, pe nisip. Iar după două minute, se află lângă copii, nivelând cu lopata minusculă tot ce-au ridicat Mihai, Mimi şi Mioara, din fortăreaţa lor, şi închipuind o construcţie nouă, cu un plan mai vast.</p>
                  <p rend="justify">Radu Comşa se temea să plece, la gândul privirilor care aveau să-l urmărească depărtându-se. Se temea de reflecţiile lor când el nu va mai fi acolo, sau numai de ceea ce vor gândi, chiar fără să rostească nimic. Ascultase trăgându-şi mânecile scurte peste manşete, sugând cu aer nepăsător dintr-o ţigară care nu trăgea, ca dintr-un creion. Dar se felicită că el, care nu fumează decât rar, şi-a luat de astă dată portţigaretul. Altfel, fără această ţigară şi-ar fi ros unghiile. Ochii lui îi cântăriseră pe toţi fără iubire.</p>
                  <p rend="justify">Nici pentru unul nu găsea îndurare. Laura Vardaru, cincantenară puhavă, cu guşă de guşter, cu aceleaşi simboluri ale ei poetice şi cu aceleaşi mofturi: „on ne peut pas vivre dans l'absolu”… Generalul Pol Vardaru cel puţin trăia în acel absolut, cu lichiorurile şi cantatricele de cabaret! Magda, lângă maiorul acesta insuportabil, cu gâtul strâns în gulerul tunicii – Jack – nume ridicol de papagal… În capul ei fără creier, ca o capsulă, nimic n-a rămas din amintirea lui Mihai. Mihai Vardaru nu mai există aici pentru nimeni. E un nume; l-au trecut altui copil şi atât! S-au achitat! Toţi l-au uitat. Timpul e fără milă. Vindecă toate? Nu! Ucide toate… Şi imbecilul acesta, cu teoria lui Freud, ciugulită, desigur, din cea mai recentă carte! Aduce în imaginaţia tuturor, fără discreţie, amănunte din intimitatea lor conjugală; cum doarme cu mâna sub nevastă-sa, ca să viseze că e Mucius Scaevola şi dânsa să viseze alte idioţii… Un arivist şi nimic mai mult; marionetă în mâinile lui Alexandru Vardaru! El l-a ales deputat, el i-a dat catedră universitară; că a rostit două cuvântări mai curăţele în Cameră, ce mare lucru? Cine nu poate flecări două ceasuri în Cameră? Şi odraslele lor nesuferite, alintate, copii de pâslă, în care, ca iasca, se va usca mâine locul unde altora le rămâne o inimă.</p>
                  <p rend="justify">Privi la grupul de la marginea mării, cu duşmănie.</p>
                  <p rend="justify">Radu Şerban, în genunchi pe nisip, tipărea cu lopata meterezele unui fort. Uitase teoriile lui Freud, era numai cu copiii lui, coborât la bucuriile lor. Mihai îl ajuta, cărând apa cu găleata. Mimi supraveghea lucrările cu o mână la spate:</p>
                  <p rend="justify">— Ai uitat glădina! S-aducem floli pentlu glădina plinţesei…</p>
                  <p rend="justify">Mioara, copia în miniatură a Măgduţei, aduna scoici ovale pentru ferestre.</p>
                  <p rend="justify">— Un crab… Papŕ, am prins un rac de mare!</p>
                  <p rend="justify">Mihai alergă de la marginea apei, ţinând un crab de labă şi aruncându-l jos. Se cinchi să-l vadă de aproape. Crabul strânse întâi labele, pe urmă începu să se tragă îndărăt şi într-o parte, cu mişcări dezordonate de păianjen.</p>
                  <p rend="justify">— Îl duc înapoi… la copiii lui! se hotărî Mihai, apucându-l cu precauţie de labă şi fugind să-l zvârle în mare.</p>
                  <p rend="justify">Astfel, la marginea aceleiaşi ape, alţi şi alţi copii găseau aceleaşi bucurii, repetau acelaşi gest şi aproape aceleaşi cuvinte.</p>
                  <p rend="justify">Radu Comşa se uită la omul din mijlocul lor cu scârbă. Se preface, desigur, că află bucurie jucându-se cu dânşii numai din făţărnicie. Cum s-a prefăcut adineaori că-i este indiferent când l-a întâlnit aici. Fără îndoială, ştie că între el şi Luminiţa… Nu se poate să nu ştie! Asemenea lucruri se află întotdeauna… A crezut că el, Radu Comşa, nu va înţelege ce se ascunde sub această nepăsare? Se preface că îl ignoră dar e gelos pe trecutul Luminiţei! Orice bărbat e gelos pe trecutul femeii, mai mult decât pe prezent. Cu o uitătură de spion, pe sub gene, cercă să vadă dacă celălalt nu-i aruncă vreo privire furişă.</p>
                  <p rend="justify">Dar Radu Şerban hohotea fără nici o grijă şi fără nici o bănuială, fiindcă Mimi i se urcase călare pe gât şi îl mâna cu o lopată:</p>
                  <p rend="justify">— Hi, cal!</p>
                  <p rend="justify">— Mimi, lasă-mă să termin! Fii cuminte, Mimi!</p>
                  <p rend="justify">— Domnule Comşa, întrebă Laura Vardaru, când să trimit după cărţile pe care i le-ai promis Elenei?</p>
                  <p rend="justify">— Oricând! rosti Radu Comşa, sugând din ţigara-creion.</p>
                  <p rend="justify">Pe urmă îşi dădu seama că vorbise cu ţigara în gură şi o aruncă în nisip.</p>
                  <p rend="justify">— Şi uitam să întreb: unde? Unde locuieşti aici, domnule Comşa?</p>
                  <p rend="justify">Lui Radu Comşa îi fu ruşine în primul moment să numească vila săracă unde stătea.</p>
                  <p rend="justify">Dar aruncă imediat numele, ca o provocare:</p>
                  <p rend="justify">— Vila Mavrichi!</p>
                  <p rend="justify">Laura Vardaru ridică sprincenele şi umerii nedumeriţi: numele nu-i spunea nimic.</p>
                  <p rend="justify">— N-am auzit încă de vila aceasta… În ce parte?</p>
                  <p rend="justify">— O chichineaţă la marginea din stânga băilor! se grăbi să lămurească maiorul Ionaşcu, de obicei monosilabic. Îmi amintesc, fiindcă tocmai râdeam alaltăieri cu Magda şi cu Luminiţa! Are o firmă mai mare decât casa!</p>
                  <p rend="justify">Într-adevăr, Vila Mavrichi, cu păreţii subţiri şi scundă ca o provizorie construcţie de carton la marginea câmpului, înălţa, printr-o orgolioasă fantezie a domnului Mavrichi, o firmă uriaşă şi inutilă, bătută în doi pari, ca firmele de seminţării şi de pepiniere, care se pot citi din goana trenului în intrările oraşelor.</p>
                  <p rend="justify">Radu Comşa privi înveninat la maior. Vru să ducă mâna la gură ca să-şi roadă unghiile şi numai cu greu se stăpâni. Însă tanti Laura interpretă altfel lucrurile, zâmbind şi ameninţând cu degetul grăsuliu:</p>
                  <p rend="justify">— Înţeleg, domnule Comşa, domnule Comşa! Te-ai exilat tocmai acolo, ca o protestare împotriva celor care… În sfârşit, ideile dumitale de bolşevic!</p>
                  <p rend="justify">Pentru Laura Vardaru, orice om care nu era înscris în partidul lui Alexandru Vardaru era bolşevic. Radu Comşa aruncă o uitătură duşmană şi tanti Laurei.</p>
                  <p rend="justify">— Ba nu aşa, tanti Laura! vorbi încet Elena Măinescu, sprijinindu-se în braţele scaunului să-şi îndrepte piciorul amorţit. Dau perfectă dreptate oricui să fugă de bâlciul unde stăm noi… Să caute linişte deplină… Aici urlă orchestrele şi tarafurile până la miezul nopţii. Eu, cel puţin, am uitat ce e somnul.</p>
                  <p rend="justify">Radu Comşa gândi că într-adevăr, acolo, la Vila Mavrichi, în câmp, n-ajung urletele tarafurilor şi jazului; dar nu poate închide ochii toată noaptea, fiindcă aude prin părete tusea uscată a vecinului.</p>
                  <p rend="justify">La amintirea acestei mizerii, privi fără prietenie şi la Elena, crucificată pe scaunul ei de infirmă, cu ochii scobiţi din orbite şi cu cearcăne viorii sub pleoape.</p>
                  <p rend="justify">— Mi-ar plăcea să stăm odată la masă la birturile acelea de la drum! îşi rosti Magda o dorinţă veche. De când îl rog pe Jack! Mi se pare atât de pitoresc! Să facem într-o seară o escapadă… „Da! se uită acru Comşa la dânsa. Aş vrea şi eu să te văd cu penele de sticlete, în sosurile de acolo şi în sfârâiala de untură. Ce repede te-ai mai vindeca de pitoresc!”</p>
                  <p rend="justify">Astfel, Radu Comşa isprăvi cu toţi.</p>
                  <p rend="justify">— E timpul să trecem pe la Luminiţa! hotărî tanti Laura, privindu-şi ceasul de la brăţară. Copii! Radu… Radule!</p>
                  <p rend="justify">Radu Comşa se scutură la chemarea numelui care nu era numai al lui, care, pentru aceştia, nu mai era acum numele lui.</p>
                  <p rend="justify">Radu Şerban părăsi cetatea, scuturând hainele copiilor, aducând uneltele. Veni cu ele în mână. Era cu fire de nisip în păr. Culese pălăria de jos. Copiii întinseră mâinile, luându-şi ziua bună cuminţi. Radu Comşa gândi, cu acreală: „dresaţi!”. Laura Vardaru o sprijini de braţ pe Elena. Maiorul se oferi să ducă scaunul.</p>
                  <p rend="justify">— La revedere, domnule Comşa… Cred că ne mai întâlnim pe aici! îi strânse mâna bărbatul Luminiţei, aruncând fără nici o intenţie formula banală a oamenilor care s-au cunoscut într-o staţiune balneară, unde ştiu că vor da ochi şi a doua zi, fără să se caute.</p>
                  <p rend="justify">Apoi, a pornit cu câte un copil atârnat de fiecare braţ.</p>
                  <p rend="justify">„Când te voi mai întâlni, am să întorc capul!” decise Radu Comşa, întinzându-se pe pânza scaunului şi deschizând cartea.</p>
                  <p rend="justify">Respiră.</p>
                  <p rend="justify">Crezuse că n-au să mai plece. Mâine are să se mute la un kilometru în celălalt capăt, spre Tuzla, unde nu mai ajunge nimeni.</p>
                  <p rend="justify">Căută pagina la semn: „Je te reparlerai de toutes ces choses; il faudra bien parler encore de l'avenir şi nous voulons l'aborder sans aveuglement, sans honte et sans horreur.”</p>
                  <p rend="justify">Pe marea vânătă, sub lamele de nori neclintiţi, amurgirea se lasă mucedă.</p>
                  <p rend="justify">Două păsări albe – aceleaşi ori altele? – înaintează spre zarea unde ceaţa a pus o barbă de funingine. Şi nici un val. Apa sleită trebuie să fie acum grea ca plumbul.</p>
                  <p rend="justify">„La majorite des hommes souffrent d'une espčce d'abandon; ils souffrent de s'offrir toujours en vain…”</p>
                  <p rend="justify">Mesagerii albi se întorc din zarea deşartă.</p>
                  <p rend="justify">Bat extenuaţi din aripi. Acolo de unde vin n-au găsit nimic; chiar insula s-a scufundat; un gol vânăt şi alt nimic.</p>
                  <p rend="justify">Cartea lui Radu Comşa a lunecat de pe genunchi. În faţă, pe plajă, între linia apei şi el, e cetatea de nisip. Intactă şi cu ferestrele de sidef lucind, aşteaptă bucuria de mâine a copiilor.</p>
                  <p rend="justify">Întoarce ochii şi ochii revin.</p>
                  <p rend="justify">Cetatea are metereze rotunde, un şanţ de jur împrejur şi o punte. E şi turnul de pază, aşa cum l-a închipuit Mihai. Şi spânzurătoarea de trestie, pentru spioni. Şi ferestrele de sidef, cum le-a voit Mioara, de unde prinţesa să privească lupta cavalerilor cruciaţi; şi grădina cu fire de alge a lui Mimi, unde să se plimbe prinţesa, când bătălia s-a sfârşit. „Am uitat glădina pentlu plinţesă!”…</p>
                  <p rend="justify">— Mâine dis-de-dirnineaţă, venim cu maman! Venim s-o isprăvim! spuse Mihai, admirând-o încă o dată cu mândrie, înainte de a pleca şi înconjurând-o cu lopata în mână ca să-i netezească încă vreun colţ nemistriit.</p>
                  <p rend="justify">Iar din mers, se mai întoarse s-o privească, neîndurându-se s-o lase vântului care poate va împinge peste noapte valurile până acolo, să lingă nisipul şi să înghită tot.</p>
                  <p rend="justify">Nici un val nu se clinteşte. Vântul a murit undeva… „Fii fără teamă, Mihai, tu, celălalt Mihai! Bucuria ta fragilă va supravieţui până mâine!”</p>
                  <p rend="justify">Ce putere rea îl ridică pe Comşa?</p>
                  <p rend="justify">A aruncat cartea pe scaun.</p>
                  <p rend="justify">Merge până acolo şi, cu o aruncătură duşmană de picior, dărâmă turnul, răstoarnă meterezele, apoi, cu talpa, metodic, netezeşte pământul amestecând scoicile cu firele de alge, apăsat, da! să nu mai rămână decât o jalnică movilă de nisip strivită sub tălpi.</p>
                  <p rend="justify">Când a sfârşit, îşi şterge fruntea şi priveşte ca un răufăcător împrejur, abia atunci temându-se să nu-l surprindă cineva. Şi, într-adevăr, vine cineva!</p>
                  <p rend="justify">Îşi ia înfăţişarea nepăsătoare a unui om care se plimbă cu mâinile la spate, respirând, în singurătate, binefăcătoarea odihnă a mării…</p>
                  <p rend="justify">— Ştiam că eşti aici! Mi-a spus doamna Laura Vardaru…</p>
                  <p rend="justify">Virgil Probotă îi căută amândouă mâinile, ca să le scuture cu toată dragostea prieteniei lor vechi.</p>
                  <p rend="justify">Dar mâinile lui Radu Comşa rămaseră moi şi neînsufleţite. De unde a mai venit şi acesta? Toţi se adună astăzi aici? Când au să-l lase odată în lumea lui, unde nu mai este loc pentru nimeni?</p>
                  <p rend="justify">— Îl cunoşti pe Dinu?</p>
                  <p rend="justify">Copilul îi pare urât, cu gâtul subţire în gulerul uniformei de liceu cu vipuşcă galbenă. Are ochii cu fire de aur şi fruntea bombată ca a Mariei; totuşi îi pare urât. E cu tigva goală, tunsă. N-a mai rămas nimic din copilul cu părul cârlionţat.</p>
                  <p rend="justify">Timid, băiatul întinde mâna domnului acestuia străin: astăzi Radu Comşa a întâlnit toţi copiii altora.</p>
                  <p rend="justify">Dinu se uită pe furiş la cicatricele din obrazul lui Comşa, pe urmă a plecat ochii, fiindcă totdeauna copiii fug instinctiv de urâţenie şi de suferinţă.</p>
                  <p rend="justify">— Să stăm jos, Radule!</p>
                  <p rend="justify">Virgil Probotă pipăi nisipul cu mâna.</p>
                  <p rend="justify">— E cald încă… Putem sta! Şi să vorbim, Radule… Atâtea veacuri sunt de când nu ne-am văzut!</p>
                  <p rend="justify">Vorbi Virgil Probotă.</p>
                  <p rend="justify">Radu fu silit să asculte. Unul vorbi, întâi, numai despre el; cum vorbesc întotdeauna oamenii numai despre ei. Celălalt ascultă, gândindu-se numai la el; cum gândesc întotdeauna oamenii numai la ei. Bunăvoinţa lui Virgil Probotă rănea, ca o ofensă, dezolarea lui Comşa, încă mai ermetic ghemuit în sine.</p>
                  <p rend="justify">Dinu merse chiar la marginea mării şi, întins cu faţa în jos, cu obrajii în pumni, privea şesul apei cu nesaţiul romantic al celor dintâi lecturi.</p>
                  <p rend="justify">În acelaşi loc, Maria Probotă, acum nouă ani, stătuse tot aşa, odihnindu-şi ochii osteniţi pe calmul plat al aceleiaşi mări. Dinu îi adusese un crab atârnat de picior, ca adineaori Mihai, copilul Luminiţei.</p>
                  <p rend="justify">Dar liceanul cu părul tuns şi cu vipuşca galbenă la uniformă nu le putea şti acestea, nu şi le mai amintea. Copiii uită, viaţa lor e înainte, nu îndărăt. Amintirea era ştearsă, cum au fost şterse pentru totdeauna urmele lor în nisip şi cum marea de-acum, aceeaşi, nu mai păstrează, indiferentă şi veşnic primenită, amintirea mării de atunci.</p>
                  <p rend="justify">Dar ochii lui Dinu, castanii cu fire de aur, ca ochii Mariei, se învăluiră de o tristeţe copilărească, o clipă; tristeţea fu numai fiindcă aşa, privind întinderea sură a apei, se închipui că e indianul Thalcave, la capătul ultim al Patagoniei, privind, cu mâna streaşină la ochii păienjeniţi, orizontul unde a dispărut pentru totdeauna barca în care se află prietenii lui, copiii Căpitanului Grant.</p>
                  <p rend="justify">Astfel, tristeţile nefericirilor imaginare se suprapun peste tristeţile fără vindecare ale vieţii celei adevărate.</p>
                  <p rend="justify">Se suprapun şi le înlocuiesc.</p>
                  <p rend="justify">— Pot spune că acum sunt mulţumit! declară Virgil Probotă, lungindu-se pe nisip într-un cot şi trăgându-şi haina sub el.</p>
                  <p rend="justify">„Maria numai este pe lume şi el poate fi mulţumit!” gândi scârbit Comşa.</p>
                  <p rend="justify">Şi îndată după aceea: „Am devenit avocatul din oficiu al morţilor. Adineaori pentru Mihai Vardaru! Acum pentru Maria.”</p>
                  <p rend="justify">— Clujul era ideal pentru un om ca mine! continuă Virgil Probotă. Am un laborator admirabil înzestrat. Mi-e destul… Restul nu mă interesează! Când ies dintre microscoapele şi fiolele mele, mă surprinde că atâta lume se frământă pentru nimicuri fără nici un interes şi îi compătimesc. Dinu învaţă bine… Poate a început să citească prea mult, dar îi supraveghez lectura… Curiozitatea e un indiciu… Nu trebuie contrariată, ci numai captată! Canalizată! Nu-i tolerez excese: nici prea mult sport, cum a degenerat obiceiul acum, nici numai carte, falsificarea livrescă a vieţii, cum era obiceiul pe vremea noastră… Acum e vorba să ne mărească salariile! Cu puţină chibzuială se poate trăi, măcar că se vaicără toţi…</p>
                  <p rend="justify">Radu Comşa îşi cântări prietenul, cu înfăţişarea lui de om satisfăcut, în hainele noi, în care se mişca stângaci.</p>
                  <p rend="justify">Observă că a început să prindă burtă şi că a chelit complet.</p>
                  <p rend="justify">Această constatare nu-l nemulţumi.</p>
                  <p rend="justify">— Am venit pentru o săptămână numai, şi mai mult pentru Dinu. Imaginează-ţi că uitase cum e marea! E adevărat că la patru ani, când a fost el, ce putea înţelege? Pe urmă, mă întorc iar la laboratorul meu: eu lucrez şi vara! Pot spune chiar că lucrez mai bine! E linişte, nu mă deranjează nimeni. Când obosesc, deschid fereastra… Pomii sunt la doi paşi… După un sfert de oră, mă întorc recules… Prepar o lucrare serioasă. Am câteva comunicări la revistele de specialitate, despre care s-a făcut oarecare caz… La sfârşit, tot străbaţi! Viaţa nu e atât de ingrată… Păcat numai că…</p>
                  <p rend="justify">Virgil Probotă se opri, uitându-se, cu ochii lui roşcaţi, la locul unde Dinu căuta neclintit în zarea după care au dispărut copiii Căpitanului Grant.</p>
                  <p rend="justify">Era marginea de plajă pe care o alegeau altădată Maria cu Dinu. Unde i-a găsit în dimineaţa ultimă a lor, aici.</p>
                  <p rend="justify">Poate la aceasta se gândea. Poate la altceva.</p>
                  <p rend="justify">Acum, acolo era numai nisipul, marea şi alt Dinu.</p>
                  <p rend="justify">Reluă:</p>
                  <p rend="justify">— Toţi sfârşim prin a accepta viaţa! Adaptarea e un principiu de existenţă! O condiţie… „Acum începe cu mania lui! gândi Comşa. O teorie biologică! Am auzit adineaori o disertaţie asupra lui Freud; s-o suport şi pe aceasta!” şi îşi surâse singur cu rânjetul dezvelind caninul.</p>
                  <p rend="justify">Dar Virgil Probotă nu începu defel cu mania lui. Se întoarse la Radu, punându-i mâna pe genunchi şi întrebându-l:</p>
                  <p rend="justify">— Şi tu?</p>
                  <p rend="justify">— Eu, cum mă vezi! rosti amar Comşa, observând că prietenul abia acum şi-a amintit de el.</p>
                  <p rend="justify">— Eşti cam laconic, Radule!</p>
                  <p rend="justify">— Precum vezi… „Vorbeşte exact, acum, ca Dan Şcheianu, gândi cu sinceră mâhnire Virgil Probotă. Cine ştie ce secrete umilinţi înăbuşă în el! E un nefericit. Trebuie scăpat din această pierzare.”</p>
                  <p rend="justify">— Radule! rosti cu frăţească pornire Virgil Probotă. De ce nu-mi spui?</p>
                  <p rend="justify">— Ce să spun? râse fals Radu Comşa, dezvelind colţul caninului în rânjet. Aştepţi o spovedanie? Să-ţi înşir, ce? Povestea mea e aici, aici şi aici! Arătă, pe rând, obrazul însemnat, haina cu ţesutul mânecii destrămat şi fruntea. Oricine poate citi, iar unii, de aceea fug!</p>
                  <p rend="justify">— Suferinţa ta, Radule, e aici! spuse încetv Virgil Probotă, atingându-i pieptul. Inima ta e bolnavă!</p>
                  <p rend="justify">— În orice caz, n-ai să mi-o tămăduieşti tu în laborator… Nici n-ai să mi-o întinzi la pila electrică, ca mezenterul broaştelor! adăugă mai târziu, ca să-l jignească.</p>
                  <p rend="justify">Şi îndată începu să-şi roadă unghia până în carne.</p>
                  <p rend="justify">Virgil Probotă desenă cu apărătoarea de nichel a creionului figuri geometrice în nisip, ştergând şi construind altele.</p>
                  <p rend="justify">Vorbi fără să ridice ochii, cum s-ar fi destăinuit pământului:</p>
                  <p rend="justify">— Înţeleg ceva din dezolarea ta, Radule! E înrudită cu a noastră, a tuturor. N-a scăpat niciunul din generaţia noastră. Atât doar, că fiecare se mărgineşte la el, ori la profesia lui, nu observă că suntem atinşi de o boală generală care n-a cruţat pe nimeni până acum. O temere, o îndoială… Parcă, uneori, o mustrare… Câteodată, în laboratorul meu, de acolo din Cluj, când obosesc, deschid fereastra şi întorc spatele mesei de lucru… Atunci mă cuprinde şi pe mine îndoiala! Tot ce există, pe pământ ori sub pământ, a fost scormonit la iveală de tovarăşii mei necunoscuţi din toate laboratoarele lumii, şi a fost pus la dispoziţia celorlalţi… Ieri erau puteri nefolosite şi bogăţii nebănuite de nimeni! Acum stau la picioarele tuturor. Omeneşte, ai câteodată drept să te simţi mândru de veacul tău… Şi lumea e totuşi nefericită! Din ce în ce, nu ştie ce vrea şi nu se mulţumeşte cu ce are…</p>
                  <p rend="justify">— Mi se părea adineaori că arăţi a fi foarte mulţumit! îl întrerupse cu acreală Comşa.</p>
                  <p rend="justify">Virgil Probotă nu-l auzi. Continuă:</p>
                  <p rend="justify">— Citeam o anchetă… Chiar ieri. Au răspuns savanţi şi militari, din Europa şi din America şi japonezi de care se tem deopotrivă europenii şi americanii… Toţi vorbesc despre un război viitor ca despre o fatalitate inevitabilă… Cel mult, îndrăznesc să spere că va fi, deocamdată, amânat! Şi toţi ştiu că un război viitor are să însemne o exterminare în masă a oamenilor, pe lângă care războiul ce a fost rămâne numai o joacă de copii… Se vorbeşte despre crepusculul rasei albe. Despre celelalte continente, care se vor ridica să ne extermineze cu armele create de noi… Şi cine mai ştie încă ce alte ameninţări ne mai pândesc! Atunci mă cuprinde o îndoială… Nu slujim oare o minciună? Nu suntem cumva complicii unei înşelări care pregăteşte omenirii alte suferinţe, mai teribile? Nu punem oare, în mâna unei umanităţi iresponsabile, armele cu care să ne ucidă?</p>
                  <p rend="justify">Virgil Probotă se îndreptă în capul oaselor pe nisip, vârî creionul în buzunarul de la piept şi privi acum zarea opacă a apei, dinspre care înainta noaptea.</p>
                  <p rend="justify">— Mă uit la copacii care înfăţişează natura şi gândesc prin ei! Mi se pare atunci că miracolul nostru, de care suntem mândri, e un miracol trist! Am denaturat natura, am făcut-o ignobilă şi criminală! Oamenii cunoşteau plăceri simple şi dezinteresate… Acum fericirea e plătită şi artificială. Bucuriile noastre sunt tarifate… O pădure e a cuiva, nu a pământului. Şi peştii râurilor au acum un stăpân… Civilizaţia e exclusivistă! Plătesc ca să pot spune de ceva că e al meu şi nu-mi face plăcere decât pentru că e plătit… Şi fiindcă plătesc şi fiindcă plătind pot obţine orice, devin insaţiabil, vreau mereu şi mereu altceva, iar satisfacţiile noastre sunt triste şi incomplete! E meteahna, tara civilizaţiei noastre, cum de altfel a repetat-o, până la bagatelizare, Fererro…</p>
                  <p rend="justify">Virgil Probotă se ridică în picioare.</p>
                  <p rend="justify">Radu Comşa îl găsi grotesc, în hainele lui noi de parvenit al progresului, perorând în faţa mării care-a văzut, atâtea milenii, atâtea şi atâtea.</p>
                  <p rend="justify">Dar Virgil Probotă nu bănui aceste gânduri ale prietenului, vorbind mai departe:</p>
                  <p rend="justify">— Şi tot copacii aceia îmi dau atunci răspunsul… Mi se pare că ţi-am spus. Sunt câţiva tei bătrâni. Când au fost sădiţi acolo, omul nu putea zbura şi nici nu putea culege din văzduh, cu o antenă, concertul de la Paris… Toate s-au înfăptuit deci în mai scurtă vreme decât ciclul unei vieţi. Şi vârsta planetei se numără doar cu milioanele de ani! Atunci, mi se lămureşte singura explicaţie a acestei nemulţumiri de care suferă omenirea… Omul e nemulţumit şi suferă, fiindcă n-a avut vreme să se deprindă cu felul de viaţă creat tot de el… Se urcă în avion să parcurgă cinci sute de kilometri în două ore, mâine poate într-o oră, dar sufletul lui e încă vechi, ca atunci când străbătea distanţa aceasta, în căruţă de poştă, în opt zile… Şi mă întorc iar de la fereastra cu tei, la masă şi la microscoapele mele. Mă întorc împăcat! Nu vreau să-mi trădez, trândăvind, miile de tovarăşi pe care nu-i cunosc, din toată lumea, care nu se îndoiesc şi nu se opresc din munca lor de furnici… Criza de acum e trecătoare! Tot ce-a câştigat vreodată omenirea a fost cu un sacrificiu şi a început printr-o catastrofă. Creştinismul a dărâmat imperiul roman. Şi religia noastră dărâmă pentru moment, ca să reconstruiască…</p>
                  <p rend="justify">Radu Comşa gândi: „Acesta, în imbecilitatea lui, crede că fericirea omenească are să iasă dintr-o eprubetă”. Şi îl compătimi.</p>
                  <p rend="justify">Dinu veni de la ţărmul apei. Pierduse nădejdea că se va mai întoarce barca în care au plecat fiii Căpitanului Grant. Sub fruntea rotundă, ca fruntea Mariei, acum ochii castanii cu fire de aur aduceau mai deplin aminte ochii Mariei.</p>
                  <p rend="justify">Dar Radu Comşa nu-i văzu decât mâinile lungi şi mişcările dizgraţioase, de copil în vârsta când creşte. Şi copilul presimţi că omul acesta cu semn urât în obraz nu-l priveşte cu simpatie. Pentru aceasta se întristă, fiindcă întotdeauna copiii sufăr când nu se simt iubiţi.</p>
                  <p rend="justify">Virgil Probotă îşi încheie logosul cu mâna pe umărul lui Dinu:</p>
                  <p rend="justify">— Să nădăjduim că aceştia au să fie mai fericiţii… Noi stăm cu jumătate de viaţă într-o epocă şi cu jumătate în cealaltă. Ne întoarcem cu gândul numai îndărăt! Ei au viaţa numai înainte… N-au ce regreta, fiindcă n-au cunoscut ce-am ştiut noi. N-au ce să-şi amintească… Poate au să ne dispreţuiască puţin pentru sentimentalismul nostru, care, mânân-du-ne mereu în trecut, nu ne îngăduie să trăim prezentul… Pentru ei totul va fi firesc! Se vor simţi bine în veac, cum noi nu mai suntem capabili să ne simţim.</p>
                  <p rend="justify">Copilul ridică ochii castanii la amândoi, neînţelegând:</p>
                  <p rend="justify">— Dar mă simt foarte bine! Păcat numai că marea e atât de urâtă în astă-seară… „Are acelaşi glas. Glasul Mariei, ca sunetul mat al bilelor de fildeş ciocnite”, gândi Radu, iar amintirea moartei îi fu amară.</p>
                  <p rend="justify">Apoi îl cuprinse o frică absurdă, o remuşcare de mult aţipită undeva în el. Teama ca nu cumva să-şi amintească Dinu de acea noapte de noiembrie, când i-a părăsit în ploaie, pe legătura lor săracă, în drumul retragerii.</p>
                  <p rend="justify">— Cred că mergi cu noi la masă, Radule? îl îndemnă Virgil, nădăjduind să-l dezmorţească aşa din mocnita-i singurătate. Suntem numai noi…</p>
                  <p rend="justify">— Nu pot… Mai rămân! se împotrivi Radu Comşa, născocind îndată o prietenie imaginară: Aştept pe cineva.</p>
                  <p rend="justify">Dinu se bucură că nu vor sta la masă cu un om atât de posac.</p>
                  <p rend="justify">Când se depărtară, Radu îi privi din urmă, rozându-şi unghiile. Virgil ţinea copilul cuprins cu mâna stângă după gât. Dinu întrebă:</p>
                  <p rend="justify">— Tăticule, acesta e domnul Comşa, despre care tot îmi spuneai mata?</p>
                  <p rend="justify">Dar gândul pentru care întrebase rămase închis în sfiiciunea lui de copil: se mira că cineva va fi putut fi vreodată prieten cu asemenea om.</p>
                  <p rend="justify">Radu Comşa rămase iarăşi singur. Îl împresură amurgirea fumurie.</p>
                  <p rend="justify">Cerul noros se lăsase pe mare, de unde nu se mai întorcea nici o pasăre albă.</p>
                  <p rend="justify">S-ar fi spus că în apa vânătă a murit acum, lăsându-se la fund, tot ce fusese însufleţit.</p>
                  <p rend="justify">Cetatea de nisip era numai o movilă de nisip, boţind o cicatrice pe plaja netedă.</p>
                  <p rend="justify">Îl scutură frigul.</p>
                  <p rend="justify">Strânse scaunul. Îl târî la baraca de scânduri. Se îndreptă spre birtul lui cu miros de untură sfârâită, ocolind lumina.</p>
                  <p rend="justify">Se încrucişă în drum cu o pereche rezemată în braţ, cu frunţile apropiate: doamna cu părul oxigenat, stăpâna lui Pikiki, şi domnul Pastion. Pe urmă, după zece paşi, întâlni soţul fără mână, cu Pikiki legat în cureluşă, păşind cu ochii în pământ, în înnoptare, pe poteca prăfoasă…</p>
                  <p rend="justify">N-avu nici simpatie, nici înduioşare pentru el. Ba îşi spuse că un om care acceptă aceasta nu merita să fi pierdut cândva o mână „acolo”.</p>
                  <p rend="justify">Se izbi cu pieptul într-o împrejmuire de sârmă. Ocoli pe-o alee. O fereastră luminoasă îi atrase ochii. Vru să privească în altă parte, dar ochii erau chemaţi de căldura bună şi intimă, a luminii aprinse. Fereastra era deschisă. Lampa atârna deasupra mesei. Doi copii, doi părinţi, o familie: ceea ce se află în ceasul acela după toate ferestrele luminate.</p>
                  <p rend="justify">Înainta încă şi se opri cu ochii lărgiţi, cu mâna sprijinită în trunchiul unui salcâm.</p>
                  <p rend="justify">Era fereastra lor.</p>
                  <p rend="justify">Luminiţa, cu un copil la dreapta şi altul la stânga, le împărţea în farfurie. Celălalt, întors, cu spatele spre întunericul de afară… Mihai înălţă ochii, clătinându-şi cârlionţii părului: fără să se audă vorbele, se înţelegea că Luminiţa îl mustră pentru ceva şi că el se apără. Mimi, cu şervetul după gât, se uita la lampă prin scăunaşul de cristal…</p>
                  <p rend="justify">Omul întors cu spatele vorbi ceva, Luminiţa a râs uşor… Pe urmă, rămase cu ochii uitaţi în înnoptarea de afară; a mutat vasul de cristal cu flori, din calea privirii.</p>
                  <p rend="justify">Gândeşte ceva străin; o clipă e absentă dintre ceilalţi. Bărbatul i-a pus mâna pe mâna ei. A tresărit şi râde:</p>
                  <p rend="justify">— Nimic! Nu ştiu la ce gândeam! Mimi, lasă scăunaşul şi mănâncă…</p>
                  <p rend="justify">Mimi numai frunzăreşte. Mihai a terminat şi a pus furculiţa alături. Explică ceva gesticulând aprins, cu mâinile deasupra mesei. Degetele Luminiţei îi mângâie părul, s-au întâlnit cu degetele bărbatului pe creştetul copilului, care e al lor.</p>
                  <p rend="justify">Mâna lui Radu Comşa s-a înfipt într-un ghimpe din trunchiul salcâmului, dar nu o mişcă. Durerea îi face bine.</p>
                  <p rend="justify">Priveşte la o viaţă a lui. Care i-a fost furată.</p>
                  <p rend="justify">Luminiţa a vorbit. I-a auzit cuvântul rostit, numai după mişcarea buzelor:</p>
                  <p rend="justify">— Radule!</p>
                  <p rend="justify">A răspuns celălalt.</p>
                  <p rend="justify">Ce uşor i-a fost! „Radule!” – numai a schimbat ceva şi viaţa durează! Cât o urăşte! Cum a putut să creadă vreodată în ea? Luminiţa iar râde. E abia mai femeie decât atunci… Peste ea n-au trecut anii. N-au lăsat nici un semn… Îşi dezmiardă copilul: cum poate dezmierda copilul altuia? Dar ce gânduri stupide! E numai copilul ei, al lor, al acelora… El e cel străin, care stă aici şi nu se poate desprinde, ca un cerşetor privind la fereastra unde e lumină şi cald înlăuntru şi unde n-a fost primit, fiindcă nu pentru dânsul era vreun loc.</p>
                  <p rend="justify">Lampa a clipit, s-a clătinat.</p>
                  <p rend="justify">Sunt nenorociri care pot veni neaşteptat, să curme cea mai calmă şi durabilă fericire; explodează o lampă, cade de sus şi se aprind toţi, se sfarmă automobilul într-un zid… Mişună gazetele în fiecare zi de asemenea fapte diverse… Dacă s-ar aprinde toţi, ar sări el oare în flăcări să salveze unul? Dacă i-ar găsi sub maşina sfărâmată, s-ar pleca el oare să ridice unul?</p>
                  <p rend="justify">Dar lampa revarsă înainte lumina ei caldă şi bună. Cei dinlăuntru n-au presimţit că s-ar putea întâmplă vreodată ceva să rupă tihna lor fericită. Totul e sigur şi simplu.</p>
                  <p rend="justify">Se zbate un fluture împrejurul luminii şi a căzut cu ari-pile dogorâte pe faţa de masă. Mihai a întins mâna după zvârcolirea lui, iar Mimi îl vrea ea. Luminiţa l-a luat ca să facă pace. L-a ridicat în vârful degetelor şi s-a dus la fereastra deschisă, să-l arunce afară.</p>
                  <p rend="justify">L-a pus în palmă şi a suflat asupra lui. Fluturele şi-a palpitat aripile cu restul de viaţă. Şi Luminiţa s-a oprit, cu mâinile rezemate în pervaz, să privească pe întuneric.</p>
                  <p rend="justify">E înrămată de lumina molcomă dinlăuntru; în fund se văd buclele copiilor; un cap bălan, unul negru…</p>
                  <p rend="justify">Luminiţa s-a aplecat încruntându-şi sprincenele ca să străbată mai adânc întunericul: Parcă e cineva: o umbră… Un necunoscut rezemat de un copac… Un cerşetor, un vagabond… A fost numai o părere… Nu mişcă. S-a clătinat o creangă şi a crezut că e un om. O părere şi alt nimic.</p>
                  <p rend="justify">Se întoarse aşezându-şi din mers firele de păr în care luceşte lumina.</p>
                  <p rend="justify">Când înoată cineva prea departe, în larg, cum înoată imprudent Luminiţa, se poate uşor întâmpla să-şi piardă respiraţia şi să nu se mai întoarcă niciodată!</p>
                  <p rend="justify">Gândul s-a ales din ultima drojdie de umilire, de ruşine şi de dezgust.</p>
                  <p rend="justify">Radu Comşa a dus mâna plină de sângele rănii la ochi, la obraz… Ce-a mai gândit? Până unde a ajuns? Ce fiară odioasă piroteşte în el? Tot ce-a făcut astăzi a fost numai să urască. În bucuria tuturor, a adus sufletul lui înveninat. Pe nimeni nu l-a cruţat. Pe nimeni nu l-a iertat! Nici pe copii… Bucuria lui a fost să le strivească bucuria lor. Şi acum a dorit şi aceasta!</p>
                  <p rend="justify">Mâna astupă ochii. Întâlneşte semnele tăiate în carne, ca un stigmat în afară, a hâzeniei dinlăuntru.</p>
                  <p rend="justify">Şi mâna s-a retras de atingere cu oroare.</p>
                  <p rend="justify">Acesta e tot adevărul pe care îl înţelege acum: rana a venit numai ca să pună în afară semnul hâzeniei care dormita în el. Dinainte. Să-l deosebească între toţi…</p>
                  <p rend="justify">— A gemut cineva afară?</p>
                  <p rend="justify">Copilul Luminiţei, ridicat în vârful picioarelor ca să ajungă până la pragul ferestrei, priveşte cu ochii lui mari şi nevinovaţi în întunericul unde cutreieră duhurile urâte şi rele.</p>
                  <p rend="justify">— Un om fuge!</p>
                  <p rend="justify">Da, un om fuge cu obrazul ascuns în mână, printre spinii care-l plesnesc.</p>
                  <p rend="justify">Fuge spre margine, dincolo de tot, de ziduri, de oameni şi de lumină, unde întunecarea a pus stăpânire. Fuge alungat de el însuşi, cu inima zvâcnind în gratiile coastelor unde s-a deşteptat durerea. Iar când a ajuns în câmp, îl cheamă lucirea lacului cu apă sleită şi neagră, ca lacul pustiu şi blestemat. Asfaltit… Se împleticeşte, se ridică şi fuge între spini, până ce cade undeva cu sângele obrazului în nămolul plin de duhoare.</p>
                  <p rend="justify">Iar apa de acolo e atât de grea şi blestemată, încât nu primeşte trupul nici unui înecat.</p>
               </div>
            </div>
            <div type="div2" rend="P5">
               <head>Repere istorico-literare</head>
               <p rend="justify">POMPILIU CONSTANTINESCU: Epopeea războiului nostru nu şi-a găsit cântăreţul. Pretext de literatură oratorică sau de proză onestă şi mediocră, cu intenţii patriotice şi moralizatoare, evocarea clipelor de încordare supremă a neamului n-a fost fixată într-o operă reprezentativă. Este şi explicabil; trăim încă legaţi, cu unde invizibile, de un trecut prea apropiat; simţim evenimentele înşiruite, pe acelaşi plan de cronică succesivă. În genere, evocăm sugestiv numai întâmplări care au lunecat din plasa atmosferei ambiante; războiul intră în literatură după ce a intrat definitiv în istorie; altfel, plutim la o încrucişare de căi, între istorie şi ficţiune; arta trăieşte însă din mirajul reconstituirii integrale.</p>
               <p rend="justify">Trecerea de la nuvelă şi schiţă la roman a d-lui Cezar Petrescu pune problema între romanul-cronică şi romanul-ficţiune. Pictor al monotoniei provinciale, elegiac al iluziilor prăbuşite, d. Petrescu încearcă să îmbrăţişeze un complex de personaje şi evenimente în construcţia unui roman cu dimensiuni epopeice. Istoria psihică a eroilor din Întunecare este evoluţia unei mentalităţi sociale, între epoca neutralităţii şi război. Cadrele în care se petrece acţiunea sunt copios oferite de realitate; d. Petrescu n-a avut decât s-o înregistreze; din memorie a copiat un aspect pe care l-am trăit recent: paralelism, până la identificare, între realitate şi artă. Jocul închipuirii e neînsemnat în acest repertoriu contemporan; predomină exactitatea relatării, în dosul căreia se pierde reconstituirea artistică. Realismul descriptiv şi anecdotic, amănuntul umil şi cunoscut imprimă romanului un caracter pe care l-am putea numi sociologic. În acest cadru, benevol oferit de materialul abundent, nu mai căutăm un suflet, o vibraţie personală; recompunem, prin simplă memorie, un jurnal de evenimente pe care l-am trăit, sau îl cunoaştem indirect. Impresia determinantă din Întunecare se desprinde din document: romanul-cronică, domină ficţiunea. D. Petrescu lucrează cu date; înseşi caracterele personajelor sunt date verificate de experienţă. Putem defini un erou de la primele pagini: va fi acelaşi, va reacţiona identic la examenul împrejurărilor. Alexandru Vardaru, om de acţiune energică, îşi schimbă câmpul de activitate, dar nu evoluează; se schimbă viaţa externă, el rămâne însă identic cu sine; tot astfel colonelul, fratele lui, îşi plimbă plictiseala şi slăbiciunile într-un decor mai precipitat, fără ca să-şi accelereze şi ritmul interior; apoi Vesbianu, care-şi plasează simţul de afaceri în alt cadru; soţia lui, Luminiţa şi Comşa – toţi sunt epuizaţi de orice posibilitate de a se depăşi.</p>
               <p rend="justify">Evenimentele înaintează, ei rămân la punctul iniţial. Neşovăit static, descriptiv, Întunecare purcede din matca romanelor sociale ale d-lui Sadoveanu şi din Vlahuţă. În concepţia literară a d-lui Petrescu dormitează încă tendinţa; sociologul e prezent cu o vigilenţă ce depăşeşte pe artist; oamenii sunt, mai întâi categorii sociale, apoi psihice; de aci monotona identitate cu ei înşişi.</p>
               <p rend="justify">Războiul se estompează în perspectiva fumurie a faptelor neprevăzute şi absurde; epopeic e numai materialul. Suflul romanului e scurt şi înăbuşitor; structura socială a vieţii trece pe primul plan; destinul din timpul războiului coincide perfect cu destinul din vremea de pace. Racliş (ce asemănare de situaţie şi de nume cu eroul lui Vlahuţă) îşi exercită funcţia de cartofor statornic; Zoe îşi înşală bărbatul, în ambele ipostaze; Maria şi Virgil Probotă duc, paralel, greul sacrificiului şi al resemnării; Comşa e ocrotit, involuntar, cu egală bunăvoinţă. În pietrificarea situaţiei lor sociale se ascunde rechizitorul satirei.</p>
               <p rend="justify">Documentar şi descriptiv, construit pe amănunte realiste, învăluit de un destin meschin (aci găsim tragicul provincial din opera d-lui Petrescu), Întunecare nu aduce un suflu epopeic, ci un fragment sociologic, prin care romanul-cronică îşi sporeşte numărul cu un nou exemplar. (Cezar Petrescu: „Scrisorile unui răzeş”, „Întunecare” cartea I, în „Viaţa literară”, an. II, nr. 54, 4 ianuarie 1927, p. 3.)</p>
               <p rend="justify">Când istoria literară va căuta să fixeze fizionomia de prozator a d-lui Cezar Petrescu, va putea stabili mai amănunţit obsesia marilor umbre de scriitori sub care s-a dezvoltat. Desprindem încă de pe acum un spirit de adaptare la diferite metode şi formule artistice, în compoziţia temperamentului său nelimpezit. Debutul d-lui Petrescu, în Scrisorile unui răzeş, pornise din atmosfera unor modele locale, ca o fâşie desprinsă din lirismul evocator al d-lui Sadoveanu. Povestirile sale aveau aspect de poem, iar nuvelele oscilau între document şi sensul simbolic. În Drumul cu plopi, substanţa lirică începe să fie subordonată unei afabulaţii, întreruptă şi de frecvente abateri descriptive. Din stare de suflet, descrierea evoluează spre cadrul social şi ambianţa morală. Liricul se îndreaptă spre observaţie şi analiză a obiectului, anunţând trecerea spre realism. Noua sa formulă o afirmă romanul Întunecare, conceput pe dimensiuni de frescă, de un realism prea minuţios în documentarea descriptivă. Eroii păşesc după logica intimă a faptelor, se plasticizează, dar nu ne mărturisesc totdeauna o viaţă independentă de intenţiile prestabilite ale scriitorului. Aspectul de fantoşă pe care-l găsim în figura lui Comşa, evidenţa de copie de pe natură a altor personaje ascund încă pe liric convertit în căutarea de situaţii satirice şi melodramatice. Truda laborioasă de aplicare la obiect dă totuşi rezultate satisfăcătoare, în noua evoluţie a d-lui Cezar Petrescu. (Cezar Petrescu: „La Paradis General”, în „Vremea”, an. III, nr. 107, 27 martie 1930, p. 5.)</p>
               <p rend="justify">AL. A. PHILIPP1DE: În romanul Întunecare Cezar Petrescu a trecut în revistă toate categoriile sociale româneşti. S-a servit pentru aceasta de un eveniment social care să fie în stare să răscolească toate straturile societăţii şi anume războiul. A condus timp de zece ani… soarta a zeci de personagii, trecându-le pe toate prin război şi deformându-le pe toate cu ajutorul războiului, lăsând, mai bine zis, războiul să le transforme şi să le deformeze. Întunecare este un roman social nu prin destinaţia pe care i-o dă autorul (nu există nici o teză pe care ar dori s-o demonstreze), ci prin vastul material omenesc tratat. Este un larg panou de „Comedie umană” pe care ni-l oferă. Intriga romanului nu se grupează toată în jurul unui personaj central. Este un personaj principal Radu Comşa, dar acesta nu acaparează întreaga acţiune. Aş fi dispus să afirm că personajul principal din Întunecare este războiul, care trăieşte şi evoluează în sufletul tuturor personagiilor din roman. O nevoie izvorâtă din tehnica tradiţională a romanului l-a silit pe Cezar Petrescu să ofere un loc mai larg la câteva personagii. Într-un rezumat li se cuvine deci locul întâi.</p>
               <p rend="justify">1916, vara. Radu Comşa, tânăr avocat, secretarul deputatului Alexandru Vardaru, e logodit cu fiica acestuia din urmă, Luminiţa, care îl iubeşte şi pe care o iubeşte. Radu Comşa e o fire energică şi perseverentă. Fiu de ţăran, singur şi-a croit drumul şi singur a izbutit în viaţă. O fire cinstită şi hotărâtă. Războiul îl găseşte mobilizat pe loc la un minister. E o situaţie pe care i-a impus-o viitorul lui socru şi pe care o suportă greu. Suferă de a se vedea ocrotit în astfel de condiţii şi, după ce face la adăpost retragerea, la Iaşi cere trimiterea pe front. În luptele de la Oituz este rănit. O rană la piept şi una la faţă. Se vindecă dar rămâne desfigurat. Schije de obuz i-au sfârtecat obrazul şi a rămas cu două cicatrici hidoase, la tâmplă şi la colţul gurii. Logodnica lui se sileşte să-l iubească mai departe, dar Comşa îşi dă seama de tot ce e forţat în afecţiunea ei. Îşi dă seama că tinereţea ei e mai egoistă decât datoria pe care vrea să şi-o impună şi că nu poate iubi un infirm. Primul pas spre dezagregare. Radu Comşa desface logodna şi rupe legăturile cu protectorul lui, deputatul Vardaru. De aici înainte dezagregarea sufletească a lui Radu Comşa continuă de-a lungul unei serii întregi de experienţe. Îşi dă seama că războiul n-a învăţat nimic pe nimeni. Ticăloşia socială e tot mai mare. Îmbogăţiţii de război, politicianii venali, exploatatorii de tot felul mişună mai mulţi ca niciodată în România Mare. Singurul om de treabă din roman, afară de Comşa, profesorul de liceu Vasile Mogrea, e un revoltat fără putere şi un om care renunţă la luptă, scârbit. De altfel e un suflet amestecat şi turbure, amestec de ţopârlănism speriat şi resemnare filosofică. Din pricina „ideilor înaintate” Mogrea e exilat într-o provincie. Comşa se găseşte din ce în ce mai singur. Întunecarea din sufletul lui se face tot mai mare. Nu găseşte în jurul lui un singur lucru frumos şi bun de care să se agaţe. A făcut războiul cu nădejdea că din tot zbuciumul va ieşi, poate, un adevăr luminos la iveală, că oamenii îşi vor da în sfârşit seama după atâta suferinţă de nevoia unei schimbări. Radu Comşa trebuie să se resemneze să vadă că s-a înşelat şi asupra oamenilor şi asupra lui. Nici societatea nu s-a schimbat, nici el nu are puterea s-o schimbe. Întunecare. Pe lângă asta, rana de la piept l-a lăsat bolnav. La Techirghiol, unde se duce ca să se caute, în 1926, revede aproape pe toţi cei pe care i-a văzut trăind şi evoluând de zece ani. Printre aceştia e şi fosta lui logodnică, acum măritată, fericită. Priveliştea acestei fericiri, pentru el, care nu se ştia nici invidios, nici rău, este o durere. Îşi simte desfigurarea de pe obraz căzându-i în suflet şi făcându-l tot mai întunecat şi mai turbure.</p>
               <p rend="justify">Romanul lui Cezar Petrescu e crud şi trist. E crud şi trist pentru că, înainte de toate, are caracterul de-adevăr iremediabil. Veracitatea lui îi dă o rară putere sugestivă. Toate personagiile trăiese cu o mare intensitate. Nu e numai viziunea despre viaţă a eroului Radu Comşa. Este o descripţie imparţială a societăţii româneşti din ultimii cincisprezece ani, descripţie complectă şi strictă. Cezar Petrescu întruneşte un puternic spirit de observaţie cu o mare putere de exprimare. Se mişcă cu aceeaşi uşurinţă în toate situaţiile, făcând să vorbească cu aceeaşi plauzibilitate oameni din toate categoriile sociale, din toate clasele. E acasă la el oriunde. Însuşiri de gazetar utilizate de un veritabil talent de romancier. Bănueisc că admiră pe Balzac, că a fost la şcoala lui şi că a învăţat bine. În literatura noastră ocupă un loc unic. E singurul nostru romancier care are curajul de a aborda subiecte de felul acelora din Întunecare. Mulţimea personagiilor pe care le conduce este prodigioasă. Nu lasă pe niciunul nedeterminat şi neterminat.</p>
               <p rend="justify">Radu Comşa este un revoltat. Dacă nu prin fire, prin împrejurări. Este, în orice caz, în literatura noastră, unul din rarii tipi de revoltaţi. Asta îi constituie şi originalitatea. Într-o literatură ai cărei eroi sunt în mare parte abulici şi şovăitori, el este o excepţie. Dar Radu Comşa este în acelaşi timp şi un ratat – şi ratat numai din pricina împrejurărilor. Într-un mediu ca cel românesc el nu mai este, din acest punct de vedere, o excepţie. Şi aici, în descrierea şi analiza acestui mediu, stă cruzimea şi tristeţea romanului. Autorul a plasat lângă Comşa pe prietenul acestuia Mogrea, alt revoltat, dar de altă natură. Mogrea este tipul, foarte specific românesc, al revoltatului cu gura, care vorbeşte mereu, înjură tot, pe toţi, pe toată lumea, totul fiind pentru el „mofturi”. Revoltă pur verbală, indignare care nu se manifestă decât în vorbă şi înjurături fără eficacitate. Un criticism inactiv, foarte românesc, şi un tip naţional, tot aşa de naţional ca şi celelalte personagii ale romanului, începând cu Sofron Vesbianu, „om de afaceri” şi om de învârteală şi sfârşind cu domnul Lică Cartojan, mare „elector politic” şi îmbogăţit de război, guvernamental mereu, chiar şi în opoziţie.</p>
               <p rend="justify">Cu astfel de personagii şi cu astfel de atmosferă, romanul lui Cezar Petrescu este menit să ofere societăţii româneşti o oglindă credincioasă. Este înainte de toate un document de foarte bună calitate.</p>
               <p rend="justify">Ca realizare de artă, este un roman realist desăvârşit. Mediul burgheziei noastre mari şi mici este tratat fără sentimentalism şi îngăduinţă, văzut cu un ochi ager şi nemilos. Dar nu este numai o copie fidelă. Pluteşte peste tot şi te pătrunde un suflu de adâncă simţire, un suflet larg, încăpător şi puternic, al autorului. Această impresie te face să treci cu vederea anumite şovăieli, foarte rare, şi oarecare grabă în redactarea anumitor pasagii. S-ar putea de asemenea reproşa personagiilor că vorbesc prea mult, că pe alocurea replicile lor sunt prea mult discursuri sau dizertaţii. Personagiile au poate câteodată prea multă elocvenţă. Dar este, iarăşi, drept, că sunt voit construite astfel. Vorba prea multă le înlocuieşte lipsa de voinţă şi puterea de a acţiona. Poate prin asta sunt şi mai veridice. Se vorbeşte mult în România. Cum se vorbeşte mult şi în romanele ruseşti pe care simţi că autorul le cunoaşte bine.</p>
               <p rend="justify">Întunecare e un roman din genul lui Război şi pace. Un roman care nu se grupează în jurul unui erou central, fiind oarecum viziunea de viaţă a acestui erou central. Îmbrăţişând un interval de timp mare şi cuprinzând o sumă întreagă de existenţe, nu i se poate cere rapiditate şi construcţie clasică. Tot aşa cum nu se poate cere vieţii să curgă strict şi sobru ca o tragedie de Racine. Nu este cu alte cuvinte un roman de tip francez, repede înnodat şi dezlegat, cu eleganţă, măiestrie şi sobrietate cam stearpă. E un roman de tip englez sau rus. Amplu, complex, amestecat, ca însăşi viaţa. Este şi cea mai mare laudă care i se poate aduce. Iar, plasat în literatura noastră, el umple un gol, îmbogăţind proza noastră cu o operă masivă şi tare. De-abia acum, după ce îl cunoaştem, ne dăm seama că această operă ne lipsea şi cât de mult ne lipsea. („Întunecare”, roman de Cezar Petrescu, în „Viaţa românească”, an. XXI, nr. 2-3, 1929, p. 269-271.)</p>
               <p rend="justify">IZABELA SADOVEANU: Nu se poate vorbi cu sânge rece de acest roman al d-lui Cezar Petrescu. Retrăim în el cu prea multă ascuţime tragedia fără nume prin care numai o dată poate trece sufletul omenesc.</p>
               <p rend="justify">În aceste două volume, autorul nu ne înfăţişează numai tulburările morale şi materiale ale războiului în generaţiile româneşti din timpul şi din preajma lui, ci enigma întreagă, enigma morală şi socială a unei generaţii.</p>
               <p rend="justify">Problemele pe care le pune desfăşurarea evenimentelor sunt răsfrânte în sufletele cele mai deosebite, în modurile sociale cele mai variate şi prezintate sub unghiurile de vedere cele mai neaşteptate. Ele sunt analizate cu o luciditate crudă, tratate cu o fineţă, o neîntrecută justeţă şi precizie de judecată, într-o coloratură potrivită fiecărui suflet, fiecărui moment. Trăim în lumea aceasta variată şi multiplă toate etapele intermediare între viaţa de toate zilele din vremea neutralităţii şi dezlănţuirea catastrofei. Simţim toate nuanţele gradate pe care le-a stabilit războiul între civil şi combatant, între cei dindărătul, din jurul frontului şi cei de pe front. Războiul e redat mai mult în efectele lui secundare, în ecourile din sufletul populaţiei din toate păturile sociale. Aceste ecouri devin sub condeiul d-lui Cezar Petrescu reactive arzătoare care fac să iasă la iveală componentele cele mai tăinuite ale sufletului omenesc.</p>
               <p rend="justify">În preziua războiului, nimic nu tresare încă în viaţa obişnuită, în prevederea furtunii. Chiar lui Radu Comşa „viaţa îi apare simplă, limpede şi fără primejdii”. Câtăva vreme oamenii continuă a trăi după vechile norme, în puterea inerţiei. În curând însă, realitatea disproporţionată a evenimentelor nu mai intră în cadrele mărunte şi bine orânduite ale vieţii lor de vietăţi de apă stătătoare, sufletele se turbură şi se descompun deformându-se.</p>
               <p rend="justify">În lupta cu primejdia, durerea şi moartea, tensiunea excesivă a fiinţii scoate din adâncuri aspecte neaşteptate. Personalitatea se reconstituie pe alte planuri, decăzând până la instinctele primitive, sau atingând exaltarea eroismului şi expresiunea sa în valori etice supreme.</p>
               <p rend="justify">Drama în jurul căreia centrează romanul e drama vieţii interioare a lui Radu Comşa. E o dramă de conştiinţă, cu atât mai puternică în încadrarea ei tragică, cu cât se ascunde mai mult în adâncimile sufleteşti.</p>
               <p rend="justify">Ceva ce nu mai putea răbda „strivit şi asfixiat” în el îl împinge să meargă pe front. Acel ceva e sufletul său adevărat aşa cum i-a fost dat de „părinţii din părinţi” şi care, sub reactivul suferinţii din jurul său, apare în lumina sa adevărată […].</p>
               <p rend="justify">Personalitatea, refăcută pe acest nou plan, e fixată violent şi dureros într-o înfăţişare fizică nouă. Radu Comşa nu mai e bărbatul frumos şi voinic al cărui viitor era temeinic şi precis croit înainte de război. Rănile l-au desfigurat şi i-au luat dreptul la iubire şi căsnicia visată. După război, în sufletele simple şi primitive coeziunea se stabileşte fără rezistenţă. De cum a încetat furtuna ele reintră în real, cu unele nuanţe noi şi unele rezonanţe neaşteptate, dar fără importanţă. Sufletele cu elemente complexe, de un echilibru mai nestabil, oscilează însă multă vreme până să-şi găsească anumite condiţii de stabilitate, iar dacă nu găsesc nicăieri tonalitatea sufletească pentru rezonanţele lor, se deformează complet, se dizolvă şi se nimicesc.</p>
               <p rend="justify">Radu Comşa se găseşte în faţa „frontului intern” singur şi complect dezarmat, prin însăşi calitatea nouă a personalităţii sale şi diapazonul prea înalt al tonalităţii sufleteşti. El intră în conflict cu viaţa şi viaţa îl răpune.</p>
               <p rend="justify">În total – o operă de o bogăţie, de o amploare, de o alură şi o calitate nebănuită în literatură obişnuită. […]</p>
               <p rend="justify">Povestirea se desfăşoară în ritmul vieţii, cu fapte mărunte şi întâmplări ce depăşesc covârşitor puterile fiinţei noastre. Personagiile sunt vii până la halucinaţie, în colţuri de lume evocate pictural, din câteva trăsături. Episoadele se succed sau se încrucişează, complectându-se şi înlănţuindu-se, pare-se, la întâmplare, dar integrându-se într-un tot bine închegat şi construit, într-o sinteză vie şi organizată.</p>
               <p rend="justify">Stilul dezbrăcat de pitoresc şi de orice sentimentalitate e sec şi rece, uneori ca stilul unui hronic vechi, dar poate din această cauză dă o impresiune de sinceritate simplă şi cumpătată, trimiţând emoţia, sub forma ei vie şi înfiorată, ca o săgeată fină, în partea cea mai sensibilă, a inimii. Analiza rece, crudă şi neiertătoare a sufletului său propriu, tonul de mărturie şi mărturisenie a lui Radu Comşa din ultimile pagini ale romanului, ard şi dor ca un corosiv. Sfârşitul său tragic şi neîmpăcat, în apa lucie, neagră şi blestemată, care nu vrea să primească nici trupul înecaţilor, e de un pesimism iremediabil, aspru şi amar, care e singura tonalitate sufletească ce se potriveşte în această întunecare.</p>
               <p rend="justify">O operă „tare” ca gândire, ca concepţie, ca atitudine sufletească, în aceste vremuri moi şi fără consistenţă, în care înotăm fără vlagă, acum, după război. (Cezar Petrescu: „Întunecare”, în „Adevărul literar şi artistic”, an. IX, nr. 9, 3 martie 1929, p. 5.)</p>
               <p rend="justify">CEZAR PETRESCU: Primele mele volume, până la romanul Întunecare, inclusiv acest roman, n-au fost altceva decât lichidarea acestui proces de degajare, care a mers încet, fiindcă în fiecare carte subliniam o realitate spirituală, veche de zece ani, măcar. Niciodată n-am scris pe o emoţie sau un subiect sau o experienţă umană proaspete. Între geneza unui volum şi realizarea lui materială au trecut întotdeauna câţiva ani. Timp în care prelucram materialul brut, interior, fără nici un plan pe hârtie şi fără nici o fişă, pentru ca mai apoi, povestirea, nuvela sau romanul să fie scris direct şi trimis tiparului în prima şi singura versiune. […]</p>
               <p rend="justify">Romanul Întunecare a fost conceput în primii ani după război. Contemporan cu Scrisorile unui răzeş, îl purtam cu mine, ca amănunte şi atmosferă, tipuri şi episoade, aşteptând doar să mi se lămurească linia centrală. Mi-a precizat-o destinul generaţiei mele, pe care insist să o numesc: generaţia semănătoristă. Am lucrat la roman trei vacanţe de vară, câte două luni, şi se afla gata pentru tipar încă de acum patru ani. Toţi editorii l-au refuzat socotindu-l prea întins şi riscat. (Aceiaşi editori care solicitau pe întrecutele, mai deunăzi, cedarea ediţiei a doua.)</p>
               <p rend="justify">Astfel, deşi apărut în acest an, Întunecare reprezintă pentru mine încheierea unui proces spiritual situat cam între anii 1920-1924. Scriind romanul generaţiei semănătoriste, care mă împiedica să văd altceva, să scriu altceva şi să mă regăsesc, m-am degajat de o prezenţă tiranică.</p>
               <p rend="justify">Numai atunci m-am simţit purificat de vechile influenţe, pentru a scrie Omul din vis, Omul care şi-a găsit umbra, Simfonia fantastică, toate concepute, cred, sper, dincoace de canoanele, Sămănătorului. […]</p>
               <p rend="justify">Socot tot ce am publicat până la romanul Întunecare dibuieli de ucenicie. N-am fost niciodată prea grăbit. Şi, mai ales, am avut oroare de literatura livrescă. Cred că un romancier trebuie mai întâi să trăiască viaţa, lăsând la o parte teoriile estetice şi toate preocupările deformate ale breslei. Numai după aceea va folosi, brut sau stilizat, după temperament, un capital tezaurizat, care se enfişează de curente estetice, de canoane şi de tot ce, o dată cu modelele, e trecător şi perisabil. Eu am trăit viaţa, parcurgând toate categoriile sociale şi toate situaţiile, încât am învăţat să o văd cu ochii dezbăraţi de convenţiunile livreşti. (F. Aderca: De vorbă cu d. Cezar Petrescu, în „Adevărul literar şi artistic”, an. IX, nr. 30, 11 august 1929, p. 1.)</p>
               <p rend="justify">PERPESSICIUS: Dacă se poate vorbi de un roman, nu atât, rechizitoriu, dar icoană a războiului nostru, cu toate stările lui, de suflet, de variaţii ale societăţii, cu pervertiri sau eroisme anonime ale neamului nostru, este desigur vastul roman Întunecare al d-lui Cezar Petrescu. E adevărat că uneori aceste discursuri par oarecum prea minuţioase, prea stilizate, dar totul se datoreşte artei literare, unităţii de ton, îngrijirii cu care d-l Cezar Petrescu a tratat evenimentele şi oamenii din Întunecare. Dar şi aici, cată să fim atenţi. De pildă, când pe front, pe frontul de care îl ferise, o vreme, grija de ginere a deputatului Alexandru Vardaru, tatăl logodnicei sale, Luminiţa, locotenentul Radu Comşa cunoştea realitatea, el tot mai continuă să fie acelaşi apărător al necesităţii războiului, şi lucrul este prea firesc pentru că Radu Comşa este o conştiinţă curată şi el nu poate admite că din toată această seismică zguduire de suflete ar putea să iasă viermii neajunsurilor ulterioare, decepţiile, ca şi revoltele care, de altfel, pe el îl vor prinde mai aprig, ca pe o pradă fără de scăpare, pentru că el crezuse mai neprihănit în idealuri şi lui îi zâmbiseră, cu atâta puritate, ochii şi sufletul Luminiţei Vardaru.</p>
               <p rend="justify">„Războiul a apărut să scoată din lumea aceasta veche, obosită, nesatisfăcută noţiuni noi, pentru un veac de acum înainte, cum din fructul putred scoţi de la mijloc sâmburele sănătos, care conţine germenul altei vieţi”, perorează ofiţerul Radu Comşa la sindrofia cu joc de cărţi a camarazilor lui ofiţeri, pentru ca, fără să-şi dea seama, sub prognosticurile subjacente ale viitorului, pe care n-avea de unde să-l bănuiască aşa de crud cu dânsul, să încheie cu această sentinţă, răsturnată şi caricaturizată aşa de violent de ce avea să urmeze: „Cum putem crede că din război ne vom întoarce tot cum am fost?”</p>
               <p rend="justify">Crez, nu numai dezminţit de realitate, dar şi prezis, fie de bonomia căpitanului Pleşea: „Să ne mulţumim cu toţii dacă ne-om mai regăsi vreodată cafeaua noastră şi ţigările Regale”, fie mai ales de bunul-simţ al minunatului locotenent Ghenea: „Cum adică, îţi închipui serios d-ta că Ionescu se află aci fiindcă aşteaptă din război să ţâşnească cine ştie ce ideal pentru umanitate? Dar numai pomeneşte de aceasta, şi are să te întrebe îndată: „Ce e aia ideal? Ce e aia umanitate?” Ori maiorul a venit să comande batalionul aşa cum îl comandă ţinând lăturile, pentru asemenea baliverne? Sau eu, sau noi toţi? Şi fac excepţia pentru Minea, el e filosof. Dacă-i aruncă cineva o piatră în cap, în loc să o ridice de jos şi s-o trăsnească la mirul individului, se opreşte îndată şi ne ţine o alocuţiune despre…” Teze şi antiteze, la prima vedere artificioase, dar la prima analiză – organice şi integrate naraţiunii cu toată naturaleţa. Discursuri, palavre şi glume, periferice în definitiv, pentru că toţi flecarii aceştia, fiecare cu hazul şi şartul lui, cu acel Ionescu în frunte, minunată creaţie de ofiţer obtuz, pre cât şi viteaz (fără cauzalitate, negreşit), sunt nişte bravi bieţi oameni, călcaţi, deopotrivă, în picioare de roatele şi copitele carului istoric.</p>
               <p rend="justify">La fel ne-am putea înşela dacă, nesocotind psihologia de război a soldatului român de obşte, am privi taifasurile de pe front ale soldaţilor şi mai ales figura aceea de mistic al apocalipselor, pe soldatul Mucenicu, ca pe o creaţie hibridă. Nu înseamnă că de la numele pe oare d-l Cezar Petrescu i l-a ales şi până la amănuntele povestirii lui cu vedenia semnului ce s-a arătat nu este oarecare literarizare, oarecare retuşare, dar acestea sunt ale artei, şi d-l Cezar Petrescu nu le putea nesocoti de îndată ce a năzuit să dea în Mucenicu un tip al marei obşti anonime. Fără să spunem că psihologia nu suferă şi că într-adevăr ţăranul soldat, oricât de viteaz, n-a fost mai puţin sensibil la suferinţele altora, şi la oroarea de război: „Drept să vorbesc, parcă nici pentru nemţii aceia şi pe unguri nu mai simţeam atâta duşmănie, nici pentru dânşii, nici pentru toate seminţiile care s-au ridicat cu gând vrăjmaş împotriva legii noastre. N-au şi dânşii casele lor? N-au şi dânşii neveste şi copii şi necazuri de vai de mama lor?”</p>
               <p rend="justify">Poate cu mult mai literarizat şi de o necesitate oarecum de simetrie arhitectonică să fie Mihai Vardaru, care de la expansiunea juvenilă a războinicului cu orice preţ, îl vizitează pe Radu Comşa pe front ca să se confeseze de crima de a fi omorât un om, un semen, un ungur doctorand în litere, care tocmai lucra la o teză asupra lui Petofi. Caracterizarea tipică şi stilizarea strică, aici, ceva din autonomia naturală a eroilor.</p>
               <p rend="justify">Am desprins aceste trei aspecte din ideologia legată de război a romanului d-lui Cezar Petrescu pentru a le pune în marginea, sau dacă voiţi, înaintea ideologiei romanului lui Remarque. – pentru ca să se vadă cât de actuală şi de plină semnificaţie este, prin cutia de rezonanţă pe care se aplică, vasta frescă a războiului nostru din romanul d-lui Cezar Petrescu.</p>
               <p rend="justify">Însă nici recentul Nimic nou pe frontul de est, al lui Remarque, nici Focul lui Barbusse, nici Crucile de lemn ale lui Dorgeles, nici Civilizaţia şi Martirii lui Duhamel nu interesează şi mai ales nu fac apel la posteritatea, pe care se pare că şi-au scontat-o de pe acum, numai graţie acestei scorburi de ecouri a războiului, ideologiei sau tincturei umanitariste. Este ceva mai presus de aceste derivate periferice artei, care cel mult pot să-i strice într-o doză necumpătată. Şi acel ceva ce se întâlneşte în toată literatura de război, pe bază de viaţă nefalsificată de imagină verosimilă a vieţii, este şi în Întunecare a d-lui Cezar Petrescu, construcţie de minuţioase proporţii, în tiparele căreia autorul a turnat o substanţă prin excelenţă epică şi o lume multiplă şi diversă, pe care o regizează cu abilitatea unui romancier consumat.</p>
               <p rend="justify">Dacă ar fi să luăm din literatura noastră un punct de reper, pentru a da o imagine mai precisă de efortul epic săvârşit de d-l Cezar Petrescu în Întunecare, am aminti pe Ion al d-lui Liviu Rebreanu şi, până la un punct, Arhanghelii părintelui Ion Agârbiceanu. Dar d-l Cezar Petrescu aduce, parcă (fără să ne gândim, încă, la o ierarhizare), un element în plus. Este caracterul de mai largă semnificaţie ce-l are canavaua pe care se brodează evenimentele. Şi ea nu este, cum s-ar crede, războiul. Cât prefacerea sufletelor şi stărilor sociale stârnite de ciclonul războiului. Şi Ion, şi Arhanghelii, cu toată multiplicitatea figuraţiei ce populează aceste vaste arene epice, subordonează totul – aşa cum în Întunecare totul se subordonează eroului Radu Comşa – câte unui erou torturat de demon; Ion, de foamea de pământ, notarul Rodean de setea de aur, numai că aceste două instincte, raportate la canavaua din Întunecare, sunt de dimensiuni mai mici.</p>
               <p rend="justify">Aici e istoria unei epoce, a epocei dintre 1916-1925 (ba chiar şi după aceea). Aici cutremurul războiului a dărâmat nu numai aşezările gospodăreşti, dar şi suflete, şi în măsura în care autorul va fi reuşit să preumble printre ruine oameni ai cutremurului, cu spaima, deznădejdea şi înstrăinarea în suflete, în măsura aceea arta lui va fi izbutit să ne dea ceva mai mult decât simpli indivizi. Şi Întunecare izbuteşte să scrie istoria romanţată a apocei războiului nostru cu toate reacţiunile inerente.</p>
               <p rend="justify">Istorie romanţată, pentru că toate evenimentele, destul de familiare contemporanului (dar care vor câştiga în semnificaţie cu cât vor trece anii), sunt integrate în acţiuni principale sau episodice şi în eroi principali sau de figuraţie, aşa de autonomi însă şi mişcându-se după legile celei mai personale creaţiuni literare, că ies din marea masă a anonimilor de toate zilele şi se înscriu cu starea lor civilă mai presus de starea civilă a muritorilor. Şi între ei, între primii, eroul din Întunecare, avocatul şi locotenentul Radu Comşa. Rănit grav, pe urma exploziei unei granate în unul din asalturile la care ia parte, Radu Comşa, ameninţat să-şi piardă vederea, zace în spital, pachet de bandaje, însoţit de atenţiile din ce în ce mai rare ale logodnicei sale Luminiţa Vardaru şi familiei ei, pentru ca în ziua însănătoşirii să se aleagă, desfigurat, cu dizgraţioase cicatrice pe faţă. E începutul declinului. Un cerc de izolare se strânge în jurul său, şi repulsia pe care o provoacă duce în chip firesc la desfacerea logodnei.</p>
               <p rend="justify">Şi aici trebuie să notăm cât de dificilă este o astfel de situaţie şi cu câtă justă intuiţie a sufletului omenesc a abordat d-l Cezar Petrescu scena aceasta a despărţirii celor doi logodnici. Zbaterea logodnicei între repulsia fatală şi între deznădăjduita nădejde că-şi va putea înfrânge această repulsie este de mare şi impresionant adevăr psihologic. După cum tot atât de just intuită este şi împotrivirea lui Radu Comşa, care înţelege, din cuvinte, din întreruperi, din tăceri, că iubirea Luminiţei s-a stins şi că tot ce ar mai dura ar fi o fericire „din resturi”, cum spune dânsul, în care ar fi să se regăsească logodnicul „de altădată”, cum ar dori Luminiţa.</p>
               <p rend="justify">Scena, de brutală sinceritate, dintre Radu şi Alexandru Vardaru încheie definitiv raporturile lui Radu Comşa cu trecutul. Cu acel trecut pentru frumuseţile căruia fusese, pare-se, predestinat şi din care l-a smuls mai puţin idealismul său, cât fatalitatea inexorabilă a războiului, care l-a exilat din culcuşul fericirilor şi care de astăzi înainte îl va mâna, neînduplecată, din decepţie în decepţie.</p>
               <p rend="justify">E adevărat că, scriind aceste lucruri, reduse la această linie descărnată de orice fibră epică, noi înşine ne surprindem cu o uşoară bănuială. Ca nu cumva cetitorul, care n-ar fi experimentat cu lectura sa proprie darurile nefalsificate ale acestui roman, să aibă impresia că este în linia descendentă a eroului Radu Comşa ceva artificios. Ca nu cumva cetitorul să creadă că Radu Comşa e mai curând victima romancierului, care l-ar voi pradă simbolică a decepţiilor, cât victima vieţii însăşi. Or, d-l Cezar Petrescu are în privinţa aceasta marele merit de a fi aglomerat, aşa de firesc, evenimentele în jurul lui Radu Comşa şi de a fi reconstituit aşa de tiranică această lume, şi această societate, că procesul de izolare, de nedreptate şi de înveninare a lui Radu Comşa se desfăşoară fără cea mai vagă impresie de silnicie din partea autorului.</p>
               <p rend="justify">Mai mult chiar. Înveninarea aceasta, întunecarea sufletească a lui Radu Comşa nu se petrece fără de împotrivire din parte-i. Dacă valurile de fiere se revarsă de atâtea ori şi-i întunecă conştiinţa, de atâtea alte ori Radu Comşa se surprinde în această inferiorizare animalică, se urăşte, pentru că sufletul lui originar cunoscuse frumosul, şi când la sfârşitul romanului, după un scurt popas întretăiat de gânduri negre, sub fereastra fostei sale logodnice, fericită în mijlocul familiei sale, Radu Comşa se îndreaptă spre lacul negru „asfaltit” ca să-şi pună capăt zilelor, încheierea nu este decât foarte firească.</p>
               <p rend="justify">Ajuns la capătul înveninării şi degradării lui sufleteşti, asediat de pretutindeni, trădat de însuşi sufletul său, pe care nu şi-l mai poale stăpâni şi care-l îndurerează mai mult ca toate, Radu Comşa se va purifica prin moarte. Sfârşit cu atât mai impresionant, cu cât victima e mai nevinovată, pentru că Întunecare ţese în jurul acestei vieţi decepţii peste decepţii, ca o serie de porţi la care Radu Comşa bate zadarnic, înainte de a i se deschide singura, cea din urmă, izbăvitoarea vamă a morţii.</p>
               <p rend="justify">Decepţii pe care le vom aminti, în trecere, mai mult pentru perspectivele ce se deschid în romanul d-lui Cezar Petrescu, dovedind cetitorului cât de adevărată este afirmaţia ce făceam adineaori, că Întunecare este o veritabilă istorie romanţată a ultimilor noştri zece ani.</p>
               <p rend="justify">Demobilizarea a adus o stare de spirit haotică. Nemulţumirile îşi fac drum în toate sufletele, zvonurile prind consistenţă, întruniri se decid între foştii camarazi, o sete după prefaceri aşa cum juraseră cu toţii în tranşee îi stăpâneşte pe toţi, şi Radu Comşa ia parte cu fostul său tovarăş de suferinţă în spital, cu profesorul Mogrea, la o consfătuire din capătul Păcurarilor.</p>
               <p rend="justify">Prilej pentru d-l Cezar Petrescu ca să portretizeze o serie de foşti ofiţeri, care umanitarist, care sceptic, sau pe acest Mogrea, admirabit suflet de răzvrătit şi de revoluţionar, care visează la „răfuiala cea mare”, sau pe acel expresiv căpitan Simion, brav peste fire în luple, simplu şi pătrat, lipsit de elocinţă, dar opunând cu o încăpăţânare eroică şi impresionantă tuturor pledoariilor pentru revoluţie un lacedemonian: „eu aceasta nu o fac”. Consfătuirea ratează pentru că din efervescenţa aceasta neliniştitoare nu se poate alege nici o linie de conduită, decât un mic concurs de elocvenţă, culminând cu excelent-caricaturala conferinţă, refugiată în compilaţii de enciclopedie politică, a voluminosului căpitan-conferenţiar universitar, logoreic pedant, căruia îi vine de hac francheţa brutală a căpitanului Mogrea. Şi consfătuirea se sparge, mergând fiecare, singur cu sine, în întunericul de afară, cum merge şi Comşa, gândindu-se la întunericul în care a vegetat când era cu ochii legaţi: „Dar atunci lumina era înăuntru. Se temea ca de o bucurie prea mare de ceastălaltă de afară… Iar când venise, pentru ce venise?” Pentru ca din frunzărirea înstrăinărilor succesive să conchidă, ibsenian: „numai omul singur e tare”.</p>
               <p rend="justify">Şi alte decepţii se urmează. În politică, ia parte la înjghebarea proaspătului partid „al României Mari, care vrea să fie nouă”, cunoaşte moravuri noi, care sunt tot aşa de vechi ca şi ale celorlalte partide, cunoaşte pe şireata vulpe moldoveană, mare om politic în Iaşi şi mare om de afaceri la Bacău, pe d-l Lică Cartojan, ia parte la campania electorală (delicioasă serie de portrete) din care avea să fie fraudat şi se întoarce cu o experienţă dureroasă mai mult în sihăstria lui din Bucureşti.</p>
               <p rend="justify">La o scrisoare a surorii sale, rămasă în satul lor de naştere, Hârtoapele, văduvă de război, harnică altminteri, dar cerând sprijin pentru copilul de şcoală cel mare, ce urmează să fie dat mai departe, porneşte înviorat, cu gândul că renaşterea lui sufletească de acolo va veni, din împlinirea datoriilor faţă de ai săi, cei mai de aproape. Înstrăinarea se dovedeşte tot aşa de adâncă, de pleacă la miez de noapte înapoi, spre bucuria abia stăpânită a surorii şi gălăgioasă a concubinului ei, sergentul de jandarmi, şeful de post, Iftodiu Dumitru, cu care are o întâlnire, savuroasă şi de un comic pe cât de omenesc pe atât de dureros. O vizită pe front, în regiunea păduroasă a Oneştilor, la locul unde au fost jurămintele şi unde acum operează d-l Lică Cartojan, căruia îi susţinuse la Casaţie procesul cu obştea ţăranilor, proces pe care-l câştigă şi căruia îi urmează invitaţia, îl pune pe Radu Comşa în faţa realităţii celei mai triste şi-l duce pe dealurile cu mormintele părăginite ale foştilor săi camarazi. O vizită la fosta sa gazdă, din satul de pe front, o curmă la timp să nu mai vadă pe Catrinel, iubirea instantanee şi idilică din vremea războiului, astăzi gospodină, care s-ar teme de hâzenia lui. Şi-apoi urmează înstrăinarea de Vasile Mogrea, caracter neînduplecat şi bănuitor şi care nu iartă nici abnegaţiile cele mai curate, o vizită la fostul revoluţionar Ieronim Pacu, astăzi un bătrân cuminte şi fericit că poate să înjghebe un cărucior rudimentar pentru bucuria nepotului, şi-apoi, după o scurtă şedere la Agapia, o cură de alungat reumatismele la Techirghiol, cu întâlniri (afară de aceea a Luminiţei), dureroase, mortifiante, o plasă de amărăciuni şi o înveninare progresivă şi devastatoare, care-l duc la rezoluţia finală, pe care am amintit-o deja, a suprimării de sine.</p>
               <p rend="justify">Peregrinare care va fi arătat, poate, câteva din secţiunile câte se pot opera în straturile bogate de substanţă epică din Întunecare. Dar care e departe de a putea da o imagine reală de bogăţia şi multiplicitatea de tipuri din toate straturile societăţii, ţărani, orăşeni, oameni politici, de afaceri, militari etc., etc., galerie vivantă, şi nu numai de nume proprii, la care am adăuga cele două capitole de creaţii în care d-l Cezar Petrescu se vădeşte maestru: femeile, de la Luminiţa şi Elena Bilbor la bacanta Zoe Vesbianu, şi copiii, păpuşi amuzante şi teribile, ale căror resorturi sufleteşti d-l Cezar Petrescu le cunoaşte aşa de bine.</p>
               <p rend="justify">Întunecare este desigur – şi prin procesul urmărit cu minuţiozitate, al înveninării lui Radu Comşa, şi prin canavaua amplă pe care se brodează acest proces, şi care dă romanului acel caracter de istorie contemporană romanţată – o lectură de necontenită crispaţie sufletească. Între viaţa de toate zilele şi aceasta din roman există o sensibilă deosebire de intensitate. De bună seamă pentru că arta fixează ceea ce e trecător în viaţă, încremeneşte destinele şi le dă acel caracter irevocabil şi dăinuitor în memorie. E o potenţare a amărăciunii, aşa cum însuşi Stendhal formula despre una din lucrările sale, când asemuia actualitatea romanţată cu senzaţia omului căre ia chinină, se strâmbă şi, privindu-se în oglinda care-l arată palid şi puţin verde, se repede să o sfarme: „asta va fi soarta volumelor ce urmează. Din nenorocire pentru ele, ele nu povestesc o acţiune de acum o sută de ani, personagiile sunt contemporane şi, dacă nu mă înşel, trăiau acum doi sau trei ani.” (Cezar Petrescu: „Întunecare”, cronică scrisă în 1929, şi reprodusă din Menţiuni critice, seria a Ill-a, Bucureşti, Fundaţia pentru literatură şi artă, 1936, p. 32 – 45;)</p>
               <p rend="justify">E. LOVINESCU: Chiar la apariţia Scrisorilor unui răzeş, s-a recunoscut în literatura lui Cezar Petrescu (n. 1892) o continuare a sămănătorismului şi în scriitor un continuator al lui Sadoveanu. Deşi urbană şi neîndeplinind, deci, una din condiţiile considerate ca esenţiale sămănătorismului, încadrarea e îndreptăţită, întrucât găsim în această literatură câteva din notele sămănătoriste, cum e, de pildă, poezia amintirii şi a regretului; faptele nu sunt povestite în actualitatea lor, ci refulate în trecut şi brusc reîmprospătate printr-o revedere a locurilor unde s-au desfăşurat odinioară; totul se învăluie, astfel, în poezia depărtării, a nostalgiei şi a regretului (În podgoria de odinioară, Moara lui Iliuţă, Valsul rozelor etc.). Întrebuinţarea tematicei sadoveniste a atras, de altfel, după sine şi asimilarea expresiei lui M. Sadoveanu, în ritm, în topică şi vocabular. Scrisorile unui răzeş (1922) au fost primite cu o necontestată simpatie de publicul rămas încă sămănătorist, adică în faza lirică a povestirilor de dragoste, urmărind cu interes temele sămănătoriste, a dezrădăcinării, a întoarcerii la pământ, a vechei stări de lucruri patriarhale. Rural cel puţin în teorie, bucolic, moldovean, Cezar Petrescu aduce cu sine o stare sufletească firească tuturor scriitorilor moldoveni; flexibil şi plastic, el mai aduce, o dată cu poezia trecutului şi a naturii a lui M. Sadoveanu, şi un spirit vioi, ziaristic, format în redacţii şi în cafenea, cu simţul actualităţii de moldovean bucureştenizat, care nu suspină numai după trecut şi răzăşie, ci pune şi probleme şi, mai ales, ştie să le îngrădească pentru a fi pe gustul publicului grăbit. Prin talentul său mlădios şi fluid, sămănătorismul a prins, astfel, o nouă vitalitate şi a încântat o nouă generaţie de cititori, ce nu aşteaptă decât să fie încântaţi prin mijloace, de altfel, încercate mai de mult ca eficace.</p>
               <p rend="justify">Deşi talentul scriitorului s-a dovedit destul de mlădios şi aparent capabil de evoluţie, e de semnalat, totuşi, în celelalte volume de nuvele predilecţia lui pentru senzaţionalul de fapt divers şi pentru coincidenţa melodramatică. Înjunghierea din Fundătura 13 Septembrie, Inelul cu piatra de rubin, Povestire de iarnă etc. participă din acest melodramatism exterior. Oricare i-ar fi subiectele, povestirile scriitorului au prins însă siguranţa mişcării pe axa lor şi o uşurinţă de expresie mereu actualizată; chiar când tematica nu mai e sămănătoristă sau e de un sămănătorism supravegheat şi modernizat, materialul omenesc rămâne tot moldovean şi în celelalte producţii ale scriitorului, prin lipsă de reacţie, specific moldoveană, a sufletului eroilor faţă de mediul social (Cariera lui Vidran, Adevărul etc.). Sămănătorismul cu caracterul său moldovenesc se menţine şi în marile romane ale acestui scriitor, care de la „schiţe” şi „scrisori” a trecut în chip neaşteptat la vaste compoziţii lirico-epice, adevărate fresce sociale, poate cele mai largi – cu excepţia lui Ion – ce s-au scris în literatura noastră. Sămănătoristă e, de pildă, tematica din Întunecare (1927), cel mai bogat şi, într-un fel, mai reuşit roman al războiului nostru de întregire naţională; povestea feciorului de ţăran, pornit cu avânt la război, procesul tuturor deziluziilor întâmpinate pe front, credinţa că totuşi generaţia călită în tranşee se va întoarce alta acasă, succesiunea de decepţii, rănirea, desfigurarea, părăsirea lui de către logodnică, îngrămădirea tuturor amărăciunilor în faţa realităţilor întru nimic schimbate de baia de sânge ce-l împing pe Radu Comşa până la deznodământul sinuciderii, constituie una din marile teme de pesimism social prezentă în toată literatura moldovenească de inadaptare. Romanul dovedeşte o mare putere de amplexiune şi de evocare de grupări sociale, în care, ceea ce e mult mai rar la scriitor, nu lipseşte nici puterea de analiză psihologică. Sămănătoristă e şi tematica din Calea Victoriei, cu declasarea caracterelor în contact cu marele nostru oraş tentacular, căruia eroii nu-i opun nici o rezistenţă morală, nici un fel de reacţiune; după cum sămănătoristă e şi tematica socială din Aurul negru şi Comoara regelui Dromichet cu zugrăvirea ruinii morale şi economice a ţarinii noastre patriarhale prin industrializare; după cum moldovenesc e şi bahismul dizolvant din La Paradis General etc.</p>
               <p rend="justify">E neîndoios că Cezar Petrescu reprezintă o mare forţă materială de producţie şi am putea spune chiar de creaţie, surpată de tot atât de mari defecte. Dezlănţuirea ei se produce în genere extensiv, prin revărsări uriaşe de ape descriptive, de ordin mai mult verbal, cu excrescenţe uluitoare, într-un stil fluent, poetic, dar şi extrem de adipos; lipsă totală de compoziţie în mare şi de economie în mic; belşug şi risipă; senzaţional de carton (voi. I din Baletul mecanic), lipsă de proporţii, de orice incisivitate şi lapidaritate; expresie grasă, flască, fără nerv; purulenţă continuă de carne prea bine hrănită. Totul, de altfel, extensiv, pe pogoane de hârtie, nu fără poezie şi căldură de evocare. Sute de pagini ale primului volum din trilogia lui Eminescu, Luceafărul, sunt pline de poezia naturii din jurul Ipoteştilor, totul admirabil şi inutil, căci, oricât ar fi voit scriitorul să vadă în amănuntele copilăriei temele esenţiale ale viitoarei cariere literare a lui Eminescu, ele se potrivesc aproape oricărei copilării. Rămân, aşadar, ca bucăţi literare lirico-descriptive, fără raportare la subiect. În această cursivitate generală atât de dezolantă şi de inexpresivă se infiltrează şi apele tulburi ale cotidianului ziaristic ce transformă unele romane în cronici actuale sau istorice (Plecat fără adresă, Carmen saeculare) fără relief, sau în satire sociale mai mult facile (Nepoata hatmanului Toma, Kremlin, Greta Garbo etc.). Cezar Petrescu este, aşadar, o mare forţă, pe care nimic n-o poate scăpa de destinul inflaţiei; iar opera lui, o uriaşă revărsare extensivă fără sonde adânci în sufletul omenesc. (Cezar Petrescu, în Istoria literaturii române contemporane, Bucureşti, Editura Socec, 1937, p. 206. – 209.)</p>
               <p rend="justify">G. CĂLINESCU: Întunecare este o astfel de scriere largă în care, toate tumulturile putând să încapă, tonul este liniştit ca al unei ape revărsate în voie. Nu se poate tăgădui că romanul e scris bine. Bine, nu din punct de vedere artistic, ci gramatical. Frazele au rotunzimea, îndemânarea şi spiritul ce un om cult e obişnuit să le pretindă oricărei pagini literare sau nu. Această distincţie induce de obicei în eroare asupra naturii operei lui Cezar Petrescu. […]</p>
               <p rend="justify">Cea mai mare parte din roman se desfăşură ca o cronică a epocii, făcută din momente caracteristice, cu această observare că metoda e foarte rar descripţia şi aducerea în scenă. În genere, eroii vorbesc despre evenimente şi aceste referinţe şi opinii constituie corpul însuşi al scrierii. Regăsirii pe toţi eroii iniţiali [după izbucnirea războiului]. Alexandru Vardaru îşi continuă existenţa pozitivă. Despre fanfaronul Pavel Vardaru „aflăm” cu intermitenţe că ar fi un foarte bun luptător. Radu Comşa ţine cu orice chip să meargă pe front. Ni se dă şi un fragment de luptă, corect, dar lipsit de dramatism. Comşa e rănit grav, dus la spital, prilej de a asculta acum interminabile dialoguri între răniţi. Pe de altă parte, ofiţeri ruşi, toţi internaţi, beau şi joacă cărţi foarte convenţional. Nimic nu se întâmplă, din punct de vedere epic, în roman. Eroii alunecă, prin convorbiri, spre sfârşitul războiului. Considerat ca o cronică, romanul e superficial, cu toate că nu-i lipsit de o anume eleganţă jurnalistică. Nici o transfigurare, nici un sens nu se ridică deasupra nudelor fapte care luate în individualitatea lor nici nu sunt substanţial exacte. Din cauza revărsării temperamentului scriitorului în fapte, impresia este a unui război vesel, în care suferinţa e fără rezonanţă, în care toţi beau vinuri cu numiri cosmopolite şi ţin pe dinafară minte versuri franceze şi titluri de cele mai pretenţioase cărţi. Comşa iese din spital desfigurat şi în treacăt asistăm la ceea ce ar fi putut deveni un moment dramatic capital. Luminiţa, logodnica lui, îi dă a înţelege că, faţă de neprevăzutul accident, sentimentele ei nu mai pot rămânea aceleaşi. Izolat, acest motiv ar fi putut da naştere la un roman, cu condiţia de a se proporţiona evenimentele. Dar scriitorul este atras de o aplicare mai generală, cu care distruge unica intrigă interioară schiţată. Soarta lui Comşa e a oricărui combatant. Acum începe ancheta prin toate mediile. În preajma armistiţiului toţi discută şi meditează asupra învăţămintelor ce sunt de tras. Din marea tragedie, asupra cercetării noii societăţi. Romancierul „studiază” psihologia epocei. Şi soldaţii ţin lungi dizertaţii, pe pagini întregi. […]</p>
               <p rend="justify">Cronica ia dar coloare umanitaristă şi pacifistă. Războiul se încheie şi în încă un volum autorul, din ce în ce mai prolix, caută să studieze urmările lui. El anchetează mergând la ţară, vizitând pe câte o văduvă de combatant, înregistrând schimbările politice, la care ia într-o măsură parte, spiritul noii societăţi şi ajunge lu încheierea că sacrificiul eroului este uitat. Şi ancheta aceasta cu alte personagii, nebizuită pe nici o întocmire epică, ar putea merge la infinit. Ca să poată încheia romanul, Cezar Petrescu e nevoit să reînvieze un moment de mult stins. Comşa zăreşte, tot la Constanţa, pe Luminiţa cu copilul ei, pe plajă. Mâhnit de această continuare a vieţii în afara lui, face un gest imprudent şi se înţeapă cu nişte spini în obraz şi poate chiar în ochi (textul e sibilin). Gest patetic cu înţelesul: era mai bine ca eroul să nu supravieţuiască.</p>
               <p rend="justify">Romanul ca roman este eşuat. Nimic etern omenesc nu se poate memora. Ca simplă cronică e superficial şi n-ar putea nicidecum înlocui substanţialitatea unei opere istorice. Totuşi, o uşurinţă agreabilă, o distincţie în stil şi o indiscutabilă răbdare arhitectonică, ajutată din când în când de norocul efemer al unui creion îndemânatec, îi dau o oarecare personalitate şi oricine era îndreptăţit ca după acest exerciţiu să aştepte de la autor opere mai închegate care n-au venit. A rămas însă, după dezamăgirea de mai târziu, ideea că în orice caz Întunecare reprezintă adevăratul roman al lui Cezar Petrescu, idee eronată, dedusă din împrejurarea fără putere de constrângere asupra criticei că opera a obţinut o aprobare academică.</p>
               <p rend="justify">De aci înainte formula „mare romancier” însoţeşte cu frenezie numele scriitorului, pus totdeauna alături de M. Sadoveanu şi de L. Rebreanu. Scriitorul însuşi capătă un suflet optimist, impermeabil la critică. Uneori intenţia de a vinde cu orice chip cărţile pare aşa de neîndoielnică, încât cel puţin asupra unor anume opere s-ar crede că interesul artistic al autorului a căzut pe al doilea plan. Şi totuşi scriitorul îşi apără aceste producţii înfocat. E limpede că el îşi bănuieşte o putere creatoare excepţională, în stare să înnobileze subiectele cele mai hazardate. În prefeţe de volume, el îşi arată intenţia de a construi un tot ciclic „într-o succesiune de 15-20 romane ale epocii, unele de investigaţie orizontală în realităţile şi în procesele sociale, altele de investigaţie verticală, în realităţile şi în procesele psihologice ale individului”. […]</p>
               <p rend="justify">Sunt suficiente semne că Cezar Petrescu a urmărit, nici mai mult nici mai puţin, să refacă opera lui Balzac. Luciditatea intelectuală îi lipseşte, spre a înţelege complexele probleme ale genului. El e un cititor de lucrurile cele mai amestecate, îndeosebi de romane, răsfoite izolat, abstrase de literatura organică din care fac parte. Cărţile sale abundă în citate din toate limbile, fără a da impresiunea unei minţi care profită de lecturi. Este învederat că oricare ar fi fost intenţia lui Balzac, elementul tipologic covârşeşte în Comedia umană materialul istoric. Balzac studiază omul general, nu omul epocal. Indus în eroare de anume romane ciclice moderne care sub propunerea de a studia o epocă ascund mai degrabă intenţii politice (Jules Romains, Roger Martin du Gard) şi sunt o degenerare a naturalismului, scriitorul român, adânc înrâurit de altfel şi de tehnica cinematografului, tinde să „studieze” societatea română pe o porţiune de timp, să definească mentalitatea claselor sociale (boierime, burghezie, ţărănime), să determine raporturile politice între sat şi oraş, să înregistreze stadiul nostru cultural, să stabilească izvoarele unor mişcări. Acesta e în fond program de istoric, cu totul fără interes într-un roman, chiar dacă s-ar admite că un romancier ar fi în stare să intuiască excelent unele relaţii. În orice caz, este de reţinut că observaţia lui Cezar Petrescu se simbolizează în câteva profesii caracteristice (proprietar, răzeş, ţăran, preot, învăţător, ministru, prefect, profesor universitar, romancier, poet, jurnalist) şi în câteva nume care, ca şi la Balzac, revin: prefectul Emil Sava, bancherul Iordan Hagi-Iordan, ofiţerul Muţi Leonardescu, romancierul Teofil Steriu etc. În fond, oricare ar fi estetica scriitorului, fundamentală rămâne numai chestiunea realizării. În privinţa aceasta modeste apar mijloacele cu care Cezar Petrescu înţelege să înfăptuiască o arhitectură aşa de vastă. „Incontestabilul talent” apare de la început ca o facultate foarte onorabilă de a ocupa câteva sute de pagini cu promisiuni şi indicaţii de procese epice şi analitice, într-un limbaj jurnalistic, tumultuos, niciodată însă înjosit, ba chiar cu multe digresiuni de uşoară erudiţie. (Istoria literaturii române, de la origini până în prezent, Bucureşti, Fundaţia pentru literatură şi artă, 1941, p. 682-684.)</p>
               <p rend="justify">TUDOR VIANU: Dacă romanele lui Ionel Teodoreanu sunt construite cu o largă întrebuinţare a dialogului, care strâmtează în proporţie spaţiul pe care şi-l rezervă comentarul şi povestirea autorului, acest spaţiu este mult dilatat la Cezar Petrescu, care îşi analizează personagiile când strămutându-se în interiorul lor, când privindu-le din afară. Dialogul joacă la acest scriitor primul dintre rolurile pe care le-am distins mai sus, acela de a reliefa imaginea unui ins sau a unei situaţii. Întinsul loc destinat comentarului şi naraţiunii acordă unui roman ca Întunecare, 2 volume, 1928, acela în care Cezar Petrescu ajunge la plinătatea măsurii lui, caracterul unei lucrări de analiză şi de reconstrucţie a unui moment important al societăţii noastre, Războiul Întregirii, cu epoca de înfrigurare care l-a precedat şi cu dezamăgirile apărute mai târziu. Printre autorii care au contribuit la înflorirea contimporană a romanului, Cezar Petrescu este fără îndoială acela care dispune de cel mai întins câmp de observaţie. Nimeni altul, alături de el, n-a erijat o frescă la fel de completă a societăţii noastre. Aproape nu există categorie care să nu fie reprezentată în vasta şi stufoasa construcţie a Întunecării, unde un mare număr de personagii, cu fizionomii individualizate, îşi trăiesc drama lor. Efortul de integrare al Întunecării este unul din cele mai diligente ale literaturii noastre. Mulţimea detaliilor, forfota omenească în care apar tot alte şi alte figuri dau un caracter oarecum nelimitat construcţiei lui Cezar Petrescu, pentru care modelul diriguitor pare să fi fost epopeea naturalistă a lui Tolstoi, Război şi pace, sau Comedia umană a lui Balzac, nu romanul francez după formula mai nouă a lui Flaubert în Madame Bovary, operând cu un număr restrâns de personagii şi construind pe axa unei intrigi unice, ca în compoziţiile dramatice ale tradiţiei clasice. Dar pe când şi la Balzac, şi la Tolstoi, şi la Flaubert, creaţia în întregime obiectivată dă poetului un fel de indiferenţă demiurgică faţă de creaturile sale, aşa încât rămâne totdeauna o problemă oarecum insolubilă a criticii să identifice printre acestea pe autorul însuşi, cu atitudinile şi sentimentele lui, în romanul lui Cezar Petrescu, figura lui Radu Comşa îndeplineşte incontestabil acest rol, şi prezenţa lui de-a lungul întregii compoziţii o subliniază liric în întregime. Pe de altă parte, analizele lui Cezar Petrescu, foarte întinse în suprafaţă, îmbrăţişând un mare număr de situaţii şi reacţii sufleteşti, este drept a spune că nu coboară niciodată în adâncimi. Ceea ce ni se arată că trece prin sufletul eroilor săi, nu depăşeşte uneori nivelul unor generalităţi ale reflecţiei, sub care simţim că pot fi straturi mai profunde, mai inedite. […]</p>
               <p rend="justify">Într-un chip destul de surprinzător, printre mijloacele sale stilistice, Cezar Petrescu foloseşte adeseori pe acele ale estetismului modernist, cu multele elemente puse la dispoziţie de aluzia literară, de arte, de ştiinţe, feluritele asociaţii pe care i le procură o curiozitate cam răspândită. Iată, la cazinoul din Constanţa apare o portugheză: „O portugheză – exclamă Luminiţa citând Larousse-ul – o femeie din Portugalia, fost imperiu colonial, actualmente modestă republică situată la extrema Ibericei! Capitala: Lisabona, în provincia Estramadura, arhibanalizată de poeţii simbolişti. Oraş însemnat: Porto, cu vinuri vestite, despre care poate să ne spună ceva mai pe larg unchiul Pol. Portugalia, în sfârşit, patria apei de păr, a lui Camoëns şi donei Ines de Castro! Pentru rest şi detalii precise, adresaţi-vă domnului, care-o face pe mironosiţa. Vă poate delecta şi cu un Fado do amor, din repertoriul popular…” Un alt personagiu îşi aminteşte vizita sa la Muzeul Oceanografic din Monaco: „E o clădire foarte frumoasă, explică el, cu privelişte la cincizeci de metri deasupra mării şi cu minunate decoraţi uni de mozaic şi vitralii. Ce crezi că am descoperit, etichetat cu cele mai poetice numiri din mitologia greacă? Nereis, Hermione, Meduza, Astarte, Argonauţi… Tot felul de larve urâcioase, viermi păroşi, crustacei dezgustători şi gângănii, să nu le vezi! Bietul Omer, nu şi-ar mai recunoaşte divinităţile!” Ştiinţele, foarte mult puse la contribuţie, dau explicaţiilor lui Vasile Probotă caracterul unei adevărate dizertaţii doctorale, debitată însă cu zelul unui şcolar. Este oare ştiinţa imorală? „Nu e morală, nici imorală, zârnbi dascălul de ştiinţe, de astă dată el cu compătimire şi ironie faţă de asemenea erezii comune. Nu e morală, nici imorală, fiindcă nici natura nu e morală ori imorală. E indiferentă! Nimeni nu s-a indignat fiindcă sulfura de carbon miroase neplăcut, ori fiindcă acidul prusic ucide fulgerător. Sunt realităţi, pe care ştiinţa le constată, le verifică şi câteodată încearcă să le explice. Omul e o oxynitrocarbură de hidrogen coloidal cu câteva impurităţi, atâta ştim sigur” etc. Atâtea elemente ale culturii, strecurate în vorbirea personagiilor, în lipsa unei imaginaţii care vede mult, trebuie să dea varietate stilului, o însuşire mai cultivată, după cum s-a văzut şi mai sus, de către autor. (Arta prozatorilor români, Bucureşti, Editura Contemporană, 1941, p. 374- 378.)</p>
               <p rend="justify">MIHAI GAFIŢA: Apariţia romanului Întunecare a marcat începutul unei noi etape în dezvoltarea lui Cezar Petrescu, cea fundamentală, care dă măsura personalităţii sale literare.</p>
               <p rend="justify">Originea romanului e mai veche. Cea mai îndepărtată mărturie a preocupărilor autorului de a scrie despre „drama generaţiei războiului” o avem în fragmentul Sângele din Hiena […]. De asemenea, schiţe şi nuvele din ciclul Scrisorile unui răzeş (Şoseaua, Prietenul meu Jan, Pe Arieş în sus, Lângă o piatră veche de hotar, Fugarul, Întoarcerea eroului, elaborează motive care vor intra în compunerea romanului. După apariţia volumului de nuvele Drumul cu plopi, proaspătul scriitor, care avea în cartoane şi alte lucrări, unele chiar apărute în reviste, aşteptând volumul, se încumetă la construcţii ample şi începe Întunecare. Retras trei veri la rând la una din căsuţele din jurul mănăstirii Agapia – unde se adunau de obicei scriitorii moldoveni – el scrie romanul, a cărui primă parte începe, să o publice în Gândirea, o dată cu toamna anului 1924, şi în Viaţa românească, din vara anului următor. Ultimele capitole apar, de asemenea, în Viaţa românească din 1926, când romanul se afla în întregime scris. […]</p>
               <p rend="justify">Cronologic, Întunecare este unul dintre primele romane, de la noi şi din Europa, consacrate războiului din 1914 – 1918. Focul de Henri Barbusse îl premerge, întrucât apăruse în 1916. Jurnalul lui Rudolph Georg Binding, intitulat Despre război şi publicat în 1925, făcând în Occident un mare zgomot la apariţie, îi este însă contemporan. La fel Cazul sergentului Grişa (1921) de Arnold Zweig, ca şi Omul este bun de Leonhardt Frank, sau Oameni în război de Andreas Latzko. Însă Pe frontul de vest nimic nou (1929) de Erich Maria Remarque, romanul despre război de cea mai mare circulaţie la apariţie, îi este ulterior. Romanul european al războiului abia se scria în 1924, când Cezar Petrescu publica începutul cărţii sale. Dintre scriitorii altor ţări care vor fi avut o influenţă puternică asupra sa, orientându-i proiectul acestui roman, trebuie să-l situăm la un loc important pe Alexei Tolstoi, atunci în emigraţie la Paris, unde l-a şi cunoscut Cezar Petrescu în 1922 şi a avut cu el numeroase şi lungi discuţii. Alexei Tolstoi încheia prima carte a trilogiei Calvarul, romanul Surorile, început în 1919, iar dezbaterile cu tânărul gazetar şi scriitor român, aflat la începutul nuvelisticii şi fără nici un volum apărut, s-au purtat, după cum povesteşte Cezar Petrescu1, şi despre intenţiile apropiatei întoarceri în Rusia Sovietică, dar şi despre chestiuni mai ample, privind situaţia generală de după război şi, concret, problemele literare. Întunecare trebuie, de asemenea, comparat cu acele cărţi care oglindesc decepţiile omenirii după război, ca de exemplu mai multe nuvele ale lui Jakob Wassermann, romanele Karl şi Anna de Leonhardt Frank, Hotel Savoy şi Goană fără sfârşit de Joseph Roth şi Întoarcerea de pe front, de acelaşi Erich Maria Remarque.</p>
               <p rend="justify">Dintre romanele consacrate războiului şi epocii din preajma lui, apărute până atunci, singurul cu caracteristici de amplă frescă socială, cu o vastă galerie de personaje şi cu intenţie de cronică a războiului cămine primul volum din Calvarul, din care apărea o ediţie germană în 1922 la Berlin, imediat după publicarea în franţuzeşte. Acest roman îi era cunoscut lui Cezar Petrescu în perioada când începea lucrul la Întunecare. Discuţiile cu autorul Calvarului au putut să limpezească unele din liniile proiectului pe care tânărul romancier aspirant îl purtase cu sine. Explorarea în diferite straturi şi categorii ale societăţii mărturiseşte înrudirea, dacă nu chiar unul din exemplele care i-au stat în faţă. Originalitatea romanului Întunecare este însă incontestabilă. După Ion al lui Liviu Rebreanu, apărut în 1920, este primul roman românesc dintre cele două războaie conceput pe planuri diferite şi multiple, cu o problematică foarte cuprinzătoare şi cu o valoare literară care i-a asigurat durabilitatea. În literatura românească de război, care l-a precedat, trebuie menţionate nuvela amplă, aproape un roman, Catastrofa (1921) şi romanul Pădurea spânzuraţilor (1922) de Rebreanu. Pădurea spânzuraţilor este însă romanul unui singur erou; problematica sa îl situează mai degrabă între romanele psihologice, aşa cum va fi mai târziu, în special în prima sa parte, Ultima noapte de dragoste, întâia noapte de război de Camil Petrescu, apărut la trei ani după Întunecare, în 1930; cea de-a doua se apropie de structura cărţii lui Barbusse, fiind, cu alte cuvinte, jurnalul de campanie al unei mici unităţi.</p>
               <p rend="justify">Roşu, galben şi albastru (1924) de Ion Minulescu era mai mult o satiră a spatelui frontului; scene de front, ca şi o problematică mai complexă aducea romanul Strada Lăpuşneanu (1923) al lui Mihail Sadoveanu.</p>
               <p rend="justify">Balaurul (1923) de Hortensia Papadat-Bengescu se apropie şi el de formula romanului psihologic, caracteristică autoarei la data respectivă. Structura lui rămâne, ca şi la Camil Petrescu, aceea a unui jurnal de război. Întunecare însă se constituie social, cu problemele complexe ale unor întregi clase şi categorii, cu o desfăşurare pe o arie geografică largă, vădind de pe acum ambiţia autorului de a da lucrări de proporţii, fresce şi cronici ample ale evenimentelor, de a dezbate mari probleme politice, sociale şi umane. […]</p>
               <p rend="justify">Geneza şi liniile romanului Întunecare şi ale episoadelor corespunzătoare din alte cărţi ale scriitorului se explică prin următoarea afirmaţie dintr-o scrisoare: „Eu am asistat la drama generaţiei care a aşteptat de la război o purificare şi o justă valorificare a umanităţii şi cu disperare a văzut că nimic nu s-a schimbat în lume”.</p>
               <p rend="justify">„Romanul generaţiei semănătoriste”, „roman sumbru – ca realităţile din timpul războiului şi de după război”, roman despre „drama generaţiei care s-a trădat” – cu astfel de cuvinte îşi caracterizează Cezar Petrescu acest prim roman al său. Capitolele de început sunt consacrate speranţelor pe care diferitele categorii, şi în special reprezentanţi ai intelectualităţii tinere şi generoase, şi le puneau în război. Unii au crezut că în felul acesta slujesc un „ideal naţional”, că îşi dau contribuţia la aducerea Ardealului între hotarele ţării. Alţii au avut în faţă obiective de ordin social sau etic – îmbunătăţirea soartei celor mulţi, un nou tip de relaţii între oameni, o nouă scară de valori morale.</p>
               <p rend="justify">Speranţele acestea se prelungesc între ţăranii purtaţi pe front ca soldaţi, între ofiţerii care au plătit tribut greu în bătălii, dar care erau încă însufleţiţi de ideea că au datoria, faţă de ei înşişi, faţă de morţi, ca şi faţă de cei rămaşi în viaţă, să întreprindă ceva, să încerce o schimbare. Unii au purtat această credinţă mult după război – aceasta va fi drama lui Radu Comşa, eroul romanului Întunecare, iar, mai târziu, a lui Bogdan Cernegură, din Ochii strigoiului.</p>
               <p rend="justify">Autorul urmăreşte cum o răsturnare continuă ucide toate bunele intenţii. Căci intenţiile celor mai mulţi din eroi erau bune, chiar dacă premisele lor erau false, argumentele limitate, concluziile greşite. Contrastul amintit face ca din aspiraţiile lor generoase să se nască tot atâtea drame, prăbuşiri şi înfrângeri, fie că eroii respectivi îşi păstrează ideile cu care au pornit sau şi le părăsesc, fie că mor în război sau scapă, fie, în sfârşit, că după război îi caracterizează mulţumirea sau nemulţumirea.</p>
               <p rend="justify">Care sunt cauzele adânci ale acestor contraste, parte reieşind chiar din elementele cărţii, parte neînţelese nici de autor?</p>
               <p rend="justify">Eroii pornesc la drum, toţi, în vălmăşagul războiului, cu câte o eroare – am spune o „vină tragică” – a cărei amprentă o poarta întregul lor destin. Ei speră că războiul cu toate nenorocirile lui va aduce o însănătoşire a vieţii sociale, o trezire a conştiinţelor. […]</p>
               <p rend="justify">Aceasta e în realitate adevărata înfăţişare a dramei pe care o străbate tânărul intelectual, capabil, dar derutat, Radu Comşa, eroul romanului Întunecare. O străbat şi alţii ca el, alcătuind „generaţia războiului”: agitatul ardelean Onisfor Sachelarie, filosoful bergsonian Stelian Minea, tânărul fiu de moşier şi nepot de ministru Mihai Vardaru, Gabriel Ghenea, Bogdan Cernegură, apoi insurgentul zgomotos, cu aere de revoluţionar intransigent Vasile Mogrea şi alţii. Lipsa de bază reală a poziţiei lor este cauza derutei şi dezechilibrului moral care-i aşteaptă pe toţi, care determină drama lor.</p>
               <p rend="justify">„Simt că am să săvârşesc o faptă bravă – spune Mihai Vardaru, cel mai tânăr dintre cei menţionaţi mai sus. Numai să nu sfârşească războiul până îmi vine rândul şi mie… Trăiam ca un imbecil! Mi se părea un act de curaj să îndrăznesc a fuma înaintea tuturor ţigara pe care o fumam pe ascuns. Şi mie mi se părea evenimentul cel mai formidabil examenul care îmi dădea diploma de opt clase de liceu… Acum, abia, îmi dau seama ce sens are viaţa şi ce mare fericire mi-a rezervat destinul, să trăiesc o catastrofă, care va trece prin văpăi umanitatea! Cei care ne vom întoarce de acolo avem să fim alţi oameni…” Psihologia fiului de moşier este explicabilă: el priveşte războiul ca o aventură, care va aduce schimbări în viaţa lui, îl va emancipa de tutela măruntă a vieţii şi a familiei şi-i va deschide câmp larg în faţă. În ce scop? Mihai Vardaru nu are un ideal concret, deşi e la vârsta când ar putea avea unul. Îl deducem drept un fel de liberal nedecis, dar bine intenţionat la început – şi pentru aceasta personajul ne e apropiat; dacă n-ar fi murit, el ar fi devenit, desigur, după legile clasei lui, o făptură mai mult sau mai puţin asemănătoare unchiului său, ministrul Alexandru Vardaru. Dar tânărul Vardaru pleacă voluntar pe front şi moare curând într-o luptă, împuşcat, prăbuşindu-se cu cu faţa în jos într-o băltoacă. Comşa îl va descoperi, privind cu oroare cum o lipitoare vâscoasă i se prelinge din orbita golită. Soarta acestui tânăr impresionează, fireşte, şi el rămâne în amintirea cititorului cu aureola unui entuziasm curat, deşi irosit zadarnic – superior însă capitulărilor în care-i vom vedea pe cei ce au supravieţuit.</p>
               <p rend="justify">Stelian Minea, tânăr învăţat, filosof, face parte dintre aceştia. Ardelean, el concretizează în problema Ardealului tot sensul vieţii lui. Nu-i pasă, nu-l interesează lupta altora pentru libertate, nu-l mişcă ideile şi nevoile lor. „Nu-i cunosc, nu ştiu cine sunt; admit că or fi având dreptate, ba încă nu numai din punctul lor de vedere, ci şi din cel al întregii umanităţi… Dar ce să fac dacă nu pot participa sincer la suferinţele, la idealurile, la lupta lor? Când e vorba însă de Ardeal, e altceva! Pentru mine, Ardealul devine o chestiune vitală! A sunat mobilizarea – las tot, cărţi, examene, dragostea, liniştea mea, risc tot ce am, şi viaţa, adică tot ce am mai scump, dar nu pentru triumful ideii de libertate ori de dreptate! ci fiindcă de astă dată, ideea de libertate şi de dreptate o văd şi o simt prin sufletul celor câtorva milioane de oameni cu care mă ştiu solidar…” Stelian Minea va ajunge un acrit, dascăl de provincie, în Târgul Călimanului, cu o nevastă arţăgoasă şi autoritară, cu copii şi ticuri, renunţând la nuanţările şi subtilităţile foarte în spiritul ucenicului cărturar din 1915, dar cu totul nefolositoare în adormitul târg de provincie, unde îşi are catedra. „Solidaritatea cu milioanele de oameni”, îndrăzneala de „a risca tot ce are” pentru Ardeal s-au topit de mult într-o chiverniseală măruntă de funcţionar speriat, care face şi puţină politică, atâta cât să-şi păstreze tihnită, în continuare, existenţa vegetativă, larvară. Acestea le vom afla în Ochii strigoiului.</p>
               <p rend="justify">Acestor poziţii asemănătoare, dar distincte, totuşi, Radu Comşa o adaugă pe a sa, nuanţată de o idee nouă: aceea a contribuţiei la o pace veşnică. „Şi eu cred în forţa morală a războiului – spune el adresându-se celorlalţi ofiţeri ai regimentului, pe front. Aci toţi ştiu că au venit la moarte. Că accidentul, excepţia, anormalul, e să scapi, nu să mori. Prin ce mister oamenii au acceptat oare această sinucidere în masă? Eu cred… că toţi au venit de bună voie… Fiindcă omul are încrederea nestrămutată că sacrificiul lui din acest război va răscumpăra pacea pentru copiii, nepoţii, strănepoţii noştri, împiedicând orice alte războaie viitoare. De fapt, luptă fiecare pentru pace…” Iar de la această justificare a războiului pe care ducea el, la care venise voluntar să participe, smulgându-se din biroul unde-l adăpostise Vardaru ca să-şi cruţe viitorul ginere – de la îndreptăţirea războiului său, Comşa ajunge repede la justificarea războiului în genere: el crede că au dreptate egală şi atacatorii şi atacaţii, pentru că războiul ar fi apărut ca „să scoată din lumea aceasta veche, obosită, nesatisfăcută noţiuni noi, pentru un veac de acum înainte… Războiul general coincide cu o revoluţie care aşteaptă să se dezlănţuie în afară, în milioanele mulţimilor, cât şi în fiecare om.”</p>
               <p rend="justify">Aceasta era şi poziţia autorului însuşi, nu numai înainte de război, ci chiar în perioada când publica în Hiena articolul Peste ruini, adică la începutul lui 1919. Existau încă oameni, atunci, care doriseră războiul şi îl străbătuseră plătind un sângeros tribut, dar încă nu deschiseseră bine ochii, nici după ce masacrul se încheiase. Ei tot credeau că jertfele nu fuseseră inutile, mai sperau că guvernanţii vor avea conştiinţă şi inimă şi aşteptau de la ei înşişi foarte mult, nu-şi pierduseră iluziile. Mai târziu, scriitorul va înţelege că, dacă astfel de amăgiri mai erau cu putinţă în perioada de pregătire a războiului şi la începutul lui – în orice caz nu mai erau justificate la încheierea păcii. El şi-a construit romanul pe aceste planuri.</p>
               <p rend="justify">Comşa devine un decepţionat încă pe patul de spital, când nu-şi scosese bandajul care-i astupa faţa oribil mutilată. Onisfor Sachelarie înţelege acestea în timpul refugiului din Moldova; la fel Stelian Minea. Mogrea mai păstrează o vreme aerul insurgent, putând să-l ducă deopotrivă la extrema dreaptă ca şi la anarhism. Mihai Vardaru murise pe front, alţii se consolaseră curând şi trecuseră la mărunte aranjamente şi afaceri, ca tata Pleşea, colonelul brav pe front, nutrind speranţa unor satisfacţii călduţe, casnice – pe care şi le realizează de altfel, pentru că nu se puneau în calea mărimilor.</p>
               <p rend="justify">Încolo, războiul, în care armata e victorioasă pe front, devine pentru toţi o înfrângere când soseşte pacea – o înfrângere morală sau una fizică. De aici drama lor.</p>
               <p rend="justify">Dezbaterea amplă a acestei probleme introduce în opera lui Cezar Petrescu o alta, de mare importanţă în epocă şi care antrena numeroşi scriitori: aceea a destinului intelectualului. (Cezar Petrescu, Bucureşti, Editura pentru literatură, 1963, p. 93-96, 205-210.)</p>
               <p rend="justify">Romanul Întunecare s-a constituit în conştiinţa scriitorului, a crescut în imaginaţia sa de-a lungul unei perioade mai lungi, care cuprinde şi anii războiului, şi prima jumătate de deceniu care i-a urmat. Deşi el a fost scris numai în anii 1924-1925, zămislirea lui este rodul unor frământări şi tribulaţii întinse pe o durată mai lungă, petrecute pe un fond general de convulsii, înălţări şi prăbuşiri, acte sublime şi armări dramatice ale lor, care 1-au impresionat profund pe tânărul Cezar Petrescu, abia trecut de treizeci de ani atunci când a început romanul. […] Cu drept cuvânt, scriitorul îşi plasa acest roman la confluenţa tuturor albiilor din proza sa de până atunci şi la punctul de pornire a „Cronicii” care se zămislea. Întunecare este un bilanţ şi schiţa unui program pentru construcţia ce avea să urmeze şi care, iniţial, în 1929 şi 1932 – când scriitorul îi indica dimensiunile, în interviuri şi alte confesiuni publice – trebuia să cuprindă primele trei decenii ale secolului, secţionate, exact la mijlocul lor, de cataclismul războiului. Cronică a acestuia, Întunecare fusese conceput şi considerat mult timp după aceea pivotul unei opere, romanul în care se adună şi din care se desprind cele mai multe din firele amplei construcţii care avea să fie „Cronica românească a veacului XX” de Cezar Petrescu. […]</p>
               <p rend="justify">După cum se observă numaidecât, Cezar Petrescu. întreprinde în romanul Întunecare şi o multilaterală dezbatere în jurul problemei intelectualului.</p>
               <p rend="justify">Cartea întreagă, cu excepţia paginilor, puţine la număr, privitoare la ostaşii ţărani purtaţi pe front, este o abordare din cele mai diverse unghiuri a acestei chestiuni.</p>
               <p rend="justify">Problema intelectualului a constituit una dintre atracţiile permanente ale literaturii noastre. Romanele lui Bolintineanu au fost cele dintâi care au aşezat-o în preocupările centrale ale prozei. Geniu pustiu de Eminescu, Linişte şi Trubadurul de Delavrancea, Dan de Vlahuţă, Budulea taichii de Slavici, Păcat de Caragiale, Viaţa la ţară şi În război de Duiliu Zamfirescu sunt numai câteva din nuvelele şi romanele secolului trecut, care marchează poziţii fundamentale în această dezbatere. Poporanismul şi semănătorismul îşi creaseră teorii proprii despre rolul şi relaţiile omului de carte faţă cu societatea. Scriitorii noului secol au abordat-o din plin, începând, de exemplu, cu Însemnările lui Neculai Manea de Mihail Sadoveanu, şi continuând cu toţi autorii romanului citadin. Toate principalele opere de proză apărute până la Întunecare sunt, într-o parte a lor, cel puţin, contribuţii şi ilustrări ale aceleiaşi probleme. Oameni din lună de Sadoveanu aparţine perfect categoriei, ca şi, în anumite limite, Arhanghelii de Agârbiceanuşi, ulterior, componentele „Cronicii” sale transilvane. Proza lui Galaction cu substrat ecleziastic este o continuă dezbatere a problemei intelectualului, în ipostaza optării lui între acţiune şi inacţiune socială; Ion şi Pădurea spânzuraţilor abordează chestiunea prin Herdelea şi Apostol Bologa, de asemeni Catastrofa şi, într-o privinţă, aceeaşi problemă o dezbate chiar naraţiunea autobiografică din Calvarul […].</p>
               <p rend="justify">Ipostazele cele mai importante ale intelectualului, în termenii prozei din perioada dinainte de primul război mondial, sunt două: dezrădăcinatul şi inadaptabilul. Cea de a doua a caracterizat mai cu seamă literatura secolului XIX şi, de exemplu, I. Al. Brătescu-Voineşti aduce în aproape toate nuvelele sale drame ale incapacităţii de adaptare. Este o literatură de respingere a contactului cu noua societate, burgheză, în plină ascensiune, respingere în numele unor virtuţi omeneşti eterne, sălăşluind în conştiinţele pure, acestea descoperite de autor în categoriile sociale cele mai diferite – de la moşieri până la umili funcţionari. […]</p>
               <p rend="justify">Personajul central din Întunecare este o interesantă sinteză, un început al mai multor serii de personaje ulterioare ale operei lui Cezar Petrescu. Analiza lui mai aprofundată se impune în primul rând pentru aceste considerente. Drama lui, dezechilibrul lui ating o limită maximă faţă de a tuturor celorlalţi eroi ai romanului şi prefigurează direcţiile tipologice principale din operele de mai târziu ale scriitorului, pentru că drama categoriei întregi se complică, se amplifică la acest personaj, cu retezarea bruscă, de către război, nu numai a carierei sale profesionale şi politice, dar şi a căilor de întoarcere către cei din rândurile cărora plecase. Radu Comşa e ros de neputinţa de a regăsi fie şi un singur crâmpei din împăcările la care s-au resemnat colegii de generaţie; lui îi e imposibil de a mai putea gândi la fel cu profitorii războiului, alături de care-l poartă paşii un timp, dar nu ştie cum să se alinieze celor ce încearcă să lupte, să caute o zare de lumină. (Studiu introductiv la Întunecare, Bucureşti, Editura Tineretului, colecţia „Lyceum”, 1969, p. 5-36.)</p>
               <p rend="justify">OV. S. CROHMĂLNICEANU: Romanul cu care s-a impus atenţiei [Cezar Petrescu] e Întunecare (1927). El aparţine ciclului Război şi pace, dar, de fapt, deschide perspectiva întregii „cronici româneşti a veacului XX”, prezentând evenimentul aflat la originea societăţii pe care Cezar Petrescu a descris-o, adică lumea apărută după marea conflagraţie mondială din 1914-1918. Romanul, aşa cum va fi conceput şi Întoarcerea de pe front a lui Remarque, luminează contrastul între experienţa combatanţilor, tragică, amară şi reacţiile celor rămaşi acasă şi reveniţi automat la preocupările lor curente, după încetarea măcelului.</p>
               <p rend="justify">Ambiţiile cărţii sunt însă mai mari; ea vrea să fie rechizitoriul pe care-l face societăţii româneşti postbelice o generaţie înşelată. Reprezentantul acesteia e Radu Comşa, eroul principal al romanului.</p>
               <p rend="justify">Băiat frumos, cu o „gură de cadână”, el se numără printre puţinii tineri care, în ciuda originii lor umile, sunt pe cale de a face, datorită norocului, o carieră strălucită. A urmat dreptul, a devenit secretarul domnului Vardaru, mare moşier, avocat, om de afaceri şi politician, e logodit cu fata acestuia, Luminiţa. Lui Radu Comşa i se deschid aşadar, la izbucnirea războiului, toate căile; ginere al unui om influent, a pătruns în înalta societate, e preţuit, simpatizat, împins înainte. Dar, eroul nu s-a rupt încă definitiv de ai lui, se mai simte solidar cu lumea satului pe care l-a părăsit, cu colegii printre care a înfruntat mizeria din anii studenţiei, cu idealurile generaţiei sale. Când sună mobilizarea generală, refuză situaţia de ambuscat. Şi, cu toate protestele Vardarilor, pleacă pe front, Aici, trăieşte din plin tragedia războiului, e rănit şi desfigurat. Urmează întoarcerea. Plin de scrupule, Comşa, care are acum o faţă ca „un măr stricat”, se oferă să rupă logodna cu Luminiţa, întâlneşte doar nişte proteste formale şi înţelege repede că familia Vardaru aştepta o astfel de propunere. Comşa încearcă să-şi refacă viaţa, dar peste tot, infirmitatea lui îl împinge la izolare. În jurul său, vechea societate, cu apucăturile ei egoiste, se reface repede; jurămintele din tranşee sunt uitate şi goana după căpătuire reîncepe mai sălbatică decât înainte, Comşa trăieşte o ultimă deziluzie: eşuarea într-o tristă combinaţie politicianistă, a mişcării foştilor combatanţi. Toate stau pentru erou sub semnul „întunecării”, sacrificiile s-au dovedit zadarnice, jertfa de sânge a unei întregi generaţii n-a schimbat structura societăţii. Comşa o reîntâlneşte pe Luminiţa la mare, căsătorită, fericită. Imaginea fericirii pierdute îl otrăveşte; aleargă disperat prin noapte şi, ca să-şi ucidă gândurile duşmănoase, se aruncă în lacul negru de asfaltit. Dar acesta are apa „atât de grea şi blestemată, încât nu primeşte trupul nici unui înecat”.</p>
               <p rend="justify">Romanul reuşeşte să ne familiarizeze, cu diferitele medii sociale angrenate în răsturnările războiului.</p>
               <p rend="justify">Intersecţiile de planuri sunt ingenioase şi denotă o remarcabilă putere fabulatorie. Prin familia Vardaru, pătrundem în lumea aristocraţiei româneşti şi a marii finanţe, prin prietenii lui Comşa de la pensiunea Cimbru, unde eroul lua masa ca student, avem prilej să cunoaştem intelectualitatea mic-burgheză, cu veleităţile, credinţele şi visurile ei. Pe front apar ţăranii, care povestesc la focuri ce-i doare. În sfârşit, prin Zoe Vesbianu, fosta amantă a lui Comşa, luăm contact cu lumea profitorilor de război, a cartoforilor, speculanţilor, tripoteurilor şi prinţilor decavaţi. Acţiunea, bine condusă, dă sentimentul multiplicităţii de destine împletite prin capriciul hazardului; fauna personajelor e bogată: unchiul Pol, bon viveur-ul familiei Vardaru, plecat pe front cu provizii de cafea veritabilă şi de coniac franţuzesc; profesorul Virgil Probotă, omul integru, cu drama lui conjugală; poetul Dan Scheianu, victimă a mizeriei, alcoolului şi stupefiantelor; felina Zoe Vesbianu, soţul ei paralitic, ofiţerii de pe front, soldaţii, politicienii apăruţi după război etc.</p>
               <p rend="justify">Romanul posedă, ca şi alte scrieri similare, o apreciabilă forţă critică. Însăşi drama lui Comşa ilustrează incapacitatea unei societăţi de a reintegra în sânul ei pe cei distruşi, luptând ca s-o apere, sau, mai grav, rămaşi credincioşi idealului care i-a făcut să se sacrifice, spre a o clădi.</p>
               <p rend="justify">Supără însă o anume viziune simplificatoare a raporturilor umane. Ea va reveni în celelalte cărţi ale lui Cezar Petrescu sub forme şi mai evidente. Romancierul e înclinat să substituie conflictelor de clasă opoziţii ireductibile între medii omeneşti deosebite, fiindcă îl obsedează neconcordanţa lumilor închise, omogene. Aşa îi apar satul, oraşul sau târgul de provincie. Sunt uşor de recunoscut în aceste reprezentări tiparele viziunii tradiţionaliste.</p>
               <p rend="justify">În Întunecare, frontul şi spatele frontului tind să devină două universuri ireductibile, care fac să se şteargă antagonismul de clasă din interiorul lor sub efectul altei contradicţii, pentru autor mai puternică, mai definitorie. Se creează impresia că războiul a împărţit ţara în două: cei de pe front, cei buni, care au primit botezul purificator al focului, şi cei rămaşi acasă, cei ticăloşi, cei care urmăresc să profite de pe urma măcelului. De aici, o stranie unitate reciprocă. Pe front, ofiţerii se împrietenesc cu soldaţii ţărani, ascultă necazurile lor şi, dincolo de poziţiile sociale opuse, între combatanţi se naşte o solidaritate profundă. Desigur că ea apare, dar romancierul îi exagerează forţa transformatoare. De îndată ce intră în linia de bătaie, toate personajele suferă o miraculoasă prefacere morală. Un colonel de operetă, ca unchiul Pol, devine subit erou şi se comportă vitejeşte. La fel Mihai, odrasla alintată a Vardarilor, îşi descoperă o tărie de caracter nebănuită.</p>
               <p rend="justify">Toate destinele fiinţelor necorupte încă de civilizaţia modernă burgheză se reduc practic la cel al lui Comşa. Asemenea personaje sunt înzestrate cu un fond ancestral „sănătos”, care sau le împinge pe front, sau iese la iveală în atmosfera de acolo. (Literatura română între cele două războaie mondiale, I, Bucureşti, Editura pentru literatură, 1909, p. 344-347. Reprodus din ediţia revăzută, Editura Minerva, 1972, p. 318-320.)</p>
               <p rend="justify">ION ROTARU: Întunecare, primul roman din ciclul „Război şi pace”, este şi cel mai valoros din toată creaţia lui Cezar Petrescu, putând sta cu onoare alături de Pădurea spânzuraţilor al lui Rebreanu sau de Ultima noapte de dragoste, întâia noapte de război de Camil Petrescu. Fără a fi prea complicat, subiectul se încheagă aproape perfect: Radu Comşa, un tânăr deosebit de înzestrat, are în faţa sa un viitor strălucit, este coasociatul marelui avocat, moşier şi om de afaceri Alexandru Vardaru, pe a cărui fiică, Luminiţa, urmează a o lua în căsătorie. Există chiar un clan al Vardarilor, în care tânărul, deşi provenind dintr-o familie de ţărani, ar putea pătrunde fără dificultăţi, prejudecăţile de clasă fiind puse cu totul în umbră de calităţile eminente ale omului. În momentul declarării războiului, Radu Comşa nu admite însă să devină un ambuscat, să profite adică de înaltele „relaţii” ale viitorului socru spre a se pune la adăpost. Întors de pe front desfigurat, în urma unei grele răniri, eroul se vede pus în situaţia de a cere desfacerea logodnei cu Luminiţa, lucru ce fiica lui Alexandru Vardaru părea a-l dori, deşi la mijloc fusese o iubire sinceră de ambele părţi. Drama lui Radu Comşa se accentuează şi într-alt chip. Pe front avusese prilejul să lege prietenii cu o serie de oameni care nu erau de acord cu orânduirea, cu nedreptăţile şi abuzurile de tot felul, mai ales cu obijduirea de către clasele exploatatoare a ţărănimii şi a unei părţi din intelectualitate, oamenii care duceau pe umerii lor greul războiului. Căutând a-şi reface existenţa, a-i găsi un sens în direcţia luptei pentru mai binele societăţii, Comşa încearcă o nouă deziluzie, ca toţi foştii combatanţi care se văd acum înlăturaţi din arena politică de către noii îmbogăţiţi. Romancierul are ştiinţa de a îmbina drama pasională a eroului cu dezamăgirile profunde pe care le încearcă pe plan social, într-o vară, întâlnind la mare pe fosta-i logodnică, acum căsătorită, cu copii. Şi fericită în modul burghez obişnuit, Radu se sinucide aruncându-se în „lacul asfaltit”, care, simbolic, avea apa „atât de grea şi blestemată, încât nu primea nici trupul unui înecat”. Simbolic este şi titlul romanului, întunecarea semnificând zădărnicia oricăror jertfe, chiar şi a celor de sânge, într-o societate alcătuită nedrept. Mulţi comentatori găsesc exagerată transformarea personajului în contact cu realităţile grave ale războiului, mai ales contradicţia pe care autorul o pune între combatanţii din tranşee şi cei rămaşi în spatele frontului, contradicţie ce ar umbri adevăratele conflicte de clasă. Se cuvine totuşi să observăm că primul război mondial a fost un eveniment de o asemenea amploare, angajând spiritele la o încercare istorică atât de hotărâtoare, încât e de presupus că a fi sau a nu fi combatant pe front definea o atitudine cetăţenească şi umană, cu totul caracteristică pentru epocă, pentru oamenii din generaţia lui Radu Comşa, Apostol Bologa, Ştefan Gheorghidiu. Într-un fel sau într-altul, a existat o „înfrăţire” a celor care înfruntau moartea în tranşeele Măraşeştilor, opusă celor ce se ţineau la adăpost, cu atât mai mult afaceriştilor de soiul lui Alexandru Vardaru sau Nae Gheorghidiu, care nu se dădeau în lături de a livra furnituri de război inamicului, conform legilor negustoreşti lipsite de orice scrupul. Atunci, în vremea primului război, existau – lucru ce n-a mai fost cu putinţă în timpul celui de al doilea – realmente un front şi un spate al frontului, fatal opuse, contradictorii. Nemulţumirea cititorului de azi ar putea proveni, într-o măsură, din viziunea uşor simplificatoare a romancierului, care conduce destinele eroilor după o schemă oarecum prestabilită, nu lipsită nici acum de tenta sămănătoristă-poporanistă. Romanul se constituie totuşi rotund, printr-o bună ştiinţă a compoziţiei. Traversarea mediilor (lumea „bună” a Capitalei, încrâncenările frontului, suferinţele oamenilor simpli, tragediile din spitalele cu răniţi şi mutilaţi etc.) şi suita caracterelor (Alexandru Vardaru, politicianul şi afaceristul fără scrupule, fiica sa Luminiţa, o burgheză inconştientă şi superficială, Zoe Vesbianu, fosta amantă a eroului, femeia iubitoare de plăceri uşoare, nepăsătorul şi uşuratecul Paul Vardaru, tipul de ofiţer din vechea armată căruia i se întâmplă să fie câteodată şi viteaz, Mihai Vardaru, adolescentul care mai crede în simţul onoarei pentru un moment, profesorul Virgil Probotă, tipul intelectualului lucid, sfâşiat de contradicţiile sociale la care asistă, poetul Dan Şcheianu, boemul de epocă, pradă mizeriei şi alcoolismului etc.) sunt executate cu multă măsură, fără încărcăturile laterale, parazitare, obişnuite în aproape toate celelalte romane, ceea ce-l făcuse pe E. Lovinescu să exclame, cu dreptate, în a sa Istorie a literaturii române contemporane: „Cezar Petrescu este aşadar o forţă pe care nimeni n-o va putea scăpa de destinul inflaţiei”. […]</p>
               <p rend="justify">Lui Cezar Petrescu îi lipseşte însă cunoaşterea exactă a realităţii, experienţa de viaţă ca atare, imperios cerute de proza modernă, de la Hemingway până la Camil Petrescu, cu deosebire în romanul de război. Mărturisit sau nu, modelul său este Tolstoi. Războiul modern, de mase, dar şi de mare tehnicitate, implică însă coordonate sufleteşti noi, deosebite, şi accentul se pune în primul rând pe faptul trăit, în foarte mică măsură pe imaginaţie, care la Cezar Petrescu este, de cele mai multe ori, debordantă, barocă. (O istorie a literaturii române, vol. II, Bucureşti, Editura Minerva, 1972, p. 670-673.)</p>
               <p rend="justify">ION BĂLU: Denominaţia ciclului, împrumutată după titlul epopeii lui Tolstoi, îi sugerează coordonatele: destinul individului şi al colectivităţii în zilele de pace şi în încleştarea cu duşmanul pentru păstrarea fiinţei naţionale. Pe pânza epocii, recreată în liniile esenţiale, Cezar Petrescu aşază problematica ce a preocupat generaţia sa: dezamăgirea, cu adânci ramificaţii în conştiinţe, că războiul, dus în numele unui ideal patriotic, nu a avut drept urmare o valorificare mai dreaptă a umanităţii, „o purificare”. Societatea nu s-a schimbat; existenţa „nemernică pe care a dus-o mulţimea zgomotoasă de furnizori lacomi, de cocote luxoase, de politicieni venali, pletora aceasta de paraziţi care furnica pe străzile neîndestul de încăpătoare, alergând târâtă de viciile, de plăcerile, de pasiunile ei, avidă şi nervoasă…”2 – a rămas aceeaşi. Combatanţii, neputând crede că jertfele lor fuseseră inutile, se trezesc într-o lume ce nu semăna cu aceea făurită romantic, în tranşee, între două lupte. […]</p>
               <p rend="justify">Fără a egala Ultima noapte de dragoste, întâia noapte de război, Întunecare rămâne o carte viabilă a literaturii interbelice şi neîndoielnic scrierea fundamentală a lui Cezar Petrescu. Din mulţimea romanelor incluse în „Cronica românească a veacului XX”, puţine se apropie valoric de Întunecare. Prozatorul însuşi şi-a considerat cartea – a afirmat-o în multe interviuri – opera sa de maturitate, considerând-o într-un anume sens drept prefaţa întregii sale creaţii.</p>
               <p rend="justify">Romanul a fost gândit în primii ani de după război. […] Publicistica risipită în „Chemarea”, „Hiena”, „Bucovina” stă dovadă. Numeroase sunt „scrisorile unui răzeş” a căror substanţă a fost ulterior trasă în roman. Destinul lui Radu Comşa pare să fi fost inspirat de un caz real, relatat de un burghez căruia „războiul i-a rotunjit averea şi i-a dăruit două case, cu venituri cât două moşii în mijlocul capitalei” şi din care reproducem paragraful ce ne interesează: „cu cealaltă fată am greşit-o… I-am ales un bărbat cum nu credeam să găsesc altul. Cine putea bănui ce gărgăuni ascunde-n cap? Cuminte, nu zic; nici un viciu. Citit, nevoie mare, toată ziua căra acasă vrafuri de cărţi, reviste, broşuri, parcă vrea să cântărească lumea de la început. Când s-a declarat mobilizarea ce crezi c-a făcut? Nu, că se duce pe front – la datorie… M-am închis în birou cu el, l-am descântat, a plâns nevastă-sa de se ofilise în două zile, cu cearcăne la ochi ca o văduvă. Ce să-ţi mai spun după aceea, de grijă, de plânsul fetii, de scrisorile care veneau tot mai rar? Mi-a venit înapoi cu trei degete tăiate, de întorc şi acum privirea când dau cu ochii de mâna lui ciungă. Şi mai rău decât asta; s-a întors reformator, mă rog, apostol, om care o să prefacă ţara. Două luni nu mi-a vorbit decât de justiţie socială, de tranşee, de lumea cea nouă”.</p>
               <p rend="justify">Lucrul a început în anul 1923. „O dată cu cartea – ne-a mărturisit doamna profesoară Smaranda Chčhata, sora scriitorului – autorul a încheiat o lungă şi grea convalescenţă în urma unui t.b.c. osos. Redactase romanul în cele două vacanţe de vară, 1924 şi 1925, strămutându-se de la mare la munte şi de la munte, la mare, după cum îi dictau prescripţiile medicilor. Scria deci pe unde apuca, pe ce hârtie se nimerea, cu ce cerneală se găsea…” După ce încredinţase fragmente revistelor „Gândirea”, „Viaţa românească” şi „Adevărul literar şi artistic”, primul volum a văzut, lumina tiparului în foiletonul ziarului „Universul”, în 1926; el a fost editat în anul următor de acelaşi ziar sub titlul: „Întunecare, roman, ediţia I-a, partea I-a, Bucureşti, 1927, Biblioteca ziarului Universul”. În asemenea condiţii, romanul a avut un slab ecou. Editurile bucureştene refuzându-i editarea integrală, Cezar Petrescu se adresează „Scrisului românesc” din Craiova, unde romanul va apare în două volume, în 1928. De la apariţia integrală, cartea cunoaşte un apreciabil succes de public. […]</p>
               <p rend="justify">Capitolele ce au în centrul lor imaginea războiului sunt pozitiv influenţate de Război şi pace. Scenele de pe front se împletesc, ca şi în romanul lui Tolstoi, cu prezentarea amplă a vieţii societăţii, multe personaje din Întunecare reluând problematica eroilor romancierului rus. Destinul lui Petea Rostov i-a slujit drept model în crearea lui Mihai Vardaru; reacţia lui Comşa, când îi găseşte cadavrul pe câmpul de luptă, este identică cu durerea încercată de Denisov. Personalitatea lui Radu Comşa în timpul războiului, şi parţial după aceea, este tributară într-o oarecare măsură lui Andrei Bolkonski şi Pierre Bezuhov. De ultimul îl alătură neistovita căutare a unui ideal moral; de cel dintâi, inteligenţa lucidă, atracţia către oamenii caracterizaţi prin nobleţe sufletească, înclinaţia spre autoanaliză. Ca şi prinţul Andrei, Comşa e rănit şi înstrăinarea de Luminiţa pare a fi fost inspirată de ruptura lui Bolkonski de Nataşa.</p>
               <p rend="justify">În mijlocul lumii contemporane lui, Comşa apare de la început drept un om echilibrat. Calităţilor native, cinstea, inteligenţa în primul rând, li se alătură capacitatea de muncă, încrederea în viitor, dorinţa de a face o carieră după modelul lui Alexandru Vardaru. Unica plictiseală o constituie dragostea împovărătoare a Zoei Vesbianu. Şi, deodată, intervine neprevăzutul. Izbucnind războiul, Vardaru obţine mobilizarea pe loc a viitorului ginere. Gestul său trezeşte în Comşa sentimentul frustrării personalităţii; hotărând mobilizarea pe loc, Vardaru nu l-a consultat, a trecut nepăsător peste voinţa lui. Prezentarea la biroul special unde nu avea obligaţii precise, întâlnirea cu alţi tineri „învârtâţi” este hotărâtoare. În mintea lui Radu Comşa încolţeşte ideea că faţă de sine însuşi, faţă de colegii săi are o datorie de îndeplinit. Sentimentul datoriei îi consolidează convingerea că şi-a găsit un ideal, incompatibil cu mediul artificial creat în familia Vardaru. În conştiinţa eroului prinde contururi o dramă ce se amplifică şi se desăvârşeşte pe măsură ce se va întoarce la matcă. Ascensiunea anterioară este pusă în antiteză cu coborârea de acum spre clasa de jos a ţării, ţărănimea, de care se înstrăinase. Când va avea revelaţia fondului imens de omenie ce sălăşluieşte în inima ţăranilor îmbrăcaţi în haină ostăşească, drama interioară a eroului atinge apogeul. Comşa se întoarce spre sine, analizându-şi critic, ascensiunea în înalta societate: trăise o viaţă falsificată.</p>
               <p rend="justify">Drama lui Comşa este integrată dramei generaţiei în ansamblu şi amândouă proiectate pe pânza societăţii româneşti postbelice. Perspectiva asupra realităţii se schimbă. Înainte de a pleca pe front, îi mărturiseşte lui Vardaru: „nu mă cunoşteam încă. M-am descoperit acolo! Acum suntem mulţi care am învăţat că am fi dezertori, dacă după război nu ne-am întoarce să continuăm lupta aici, pe frontul intern”. Desfigurat de explozia unei grenade, Comşa nu se mai poate întoarce în lumea căreia îi aparţinuse. Intuieşte în acelaşi timp că prezenţa lui nu mai e dorită de nimeni şi cu disperarea omului ce şi-a văzut speranţele prăbuşite, îi aruncă lui Vardaru în faţă nemulţumirea, reproşându-i că l-a înstrăinat de sat. Într-o anume măsură, Radu Comşa este un străin. Nimic nu-l poate ajuta să-şi găsească liniştea, dezechilibrul fiindu-i sporit de numeroasele eşecuri şi dezamăgiri întâlnite la fiecare pas. Generaţia lui trădase jurămintele pentru care luptase în tranşee, dar nici Radu Comşa nu găseşte în el energia de a lupta pentru impunerea şi realizarea idealurilor de odinioară. Nu se afirmă ca o forţă, în jurul căreia partizanii să se strângă ca sub faldurile unui steag. Pe erou îl caracterizează o anume pasivitate, de aceea sinuciderea apare ca singura soluţie de salvare.</p>
               <p rend="justify">Radu Comşa prefigurează destinul viitorilor eroi ai lui Cezar Petrescu, oameni cu sentimentul acut al dezrădăcinării, deasupra cărora fumegă concluzia generală a cărţii: societatea, rău întocmită, grăbeşte ratarea celor mai înzestraţi fii ai ei. (Cezar Petrescu, Bucureşti, Editura Albatros, 1972, p. 50-53, 56-58.)</p>
               <p rend="justify">NICOLAE MANOLESCU: La noi romanul romanesc trebuie căutat în câteva din operele de succes ale genului epic în deceniile postbelice, în care se află deghizat în pictura de moravuri sau chiar psihologică, în zugrăvirea societăţii, a războiului, a lumii bune, a adolescenţilor etc. Poate lua orice înfăţişare. Îl recunoaştem după faptul că, în loc să dezvăluie mecanismele unei lumi, se dovedeşte mai curând un creator de mitologie. Apariţia lui, într-un anumit moment, arată legătura strânsă care-l uneşte cu publicul. Romanul şi-a creat la noi adevăratul public după 1920; la rândul lui, publicul începe să-şi creeze romanul preferat. Niciodată înainte, în timpul domniei povestitorilor şi memorialiştilor, romanul n-a avut un public al său atât de numeros şi de fidel; şi niciodată înainte cititorii nu au impus romanului într-o măsură atât de mare gustul lor. Fidelitatea aceasta sfâşie practic romanul nostru în două: de o parte acele cărţi ce se adresează marelui public, format în spiritul foiletoanelor din secolul XIX, şi care recunoaşte în spiritul romanesc un avatar evoluat al spiritului de aventură; de alta, romanele pentru, să zicem aşa, scriitorii înşişi (ori pentru acea parte din public capabilă să admită noul), care-şi devin şi cei mai calificaţi cititori, romane în care se încearcă modernizarea epopeii naturaliste şi a psihologismului. Între Ionel Teodoreanu şi M. Blecher, între Cezar Petrescu şi Camil Petrescu este exact această deosebire. O cauză importantă a întârzierii romanului la noi G. Ibrăileanu o descoperea în „lipsa unui număr suficient de cititori, care să facă posibilă scriitorului o viaţă liberă, consacrată exclusiv literaturii” (După război). Când, după 1919, acest număr se înfăptuieşte, putem constata că el ajută, în adevăr, pe unii romancieri să trăiască din scrisul lor, dar cu condiţia să scrie romanele pe care le citeşte publicul larg. E instructiv să vedem din ce se compune acest public, cum arată aceste romane.</p>
               <p rend="justify">Vorbind de best-sellersurile vremii: ele sunt în fond romane romaneşti, chiar dacă nu pure, ca Rusoaica, oferind surogate de descripţie socială şi de analiză psihologică. Numărul autorilor e greu de precizat. Trei sunt totuşi în atât de mare măsură reprezentativi, încât îi putem utiliza ca eşantioane: mai întâi, desigur, chiar Gib Mihăescu. Apoi Cezar Petrescu şi Ionel Teodoreanu. În ei gustul care le dă naştere şi gustul pe care-l întreţin se află în stare pură. Ei constituie cea mai bună dovadă că, o dată cu societatea, s-a schimbat şi cititorul, şi o dată cu cititorul, literatura. Vorbind de cititor: el se recrutează acum (fireşte, nu exclusiv) din profesiunile liberale ce înfloresc în marginea lumii industriei şi finanţelor. Aparţine vârfurilor micii-burghczii. Iubeşte confortul şi înlesnirile tehnicii; umblă cu automobilul, cu trenul şi cu avionul; e un spirit practic, pozitiv: afacerile înainte de toate. Are o singură latură vulnerabilă: e mândru de poziţia socială recent dobândită şi, de aceea, foarte vanitos şi snob. Şi este mai ales un cititor de romane. Cezar Petrescu (admirator al lui G. Duhamel, Jules Romains ţi Glande Farrčre) îţi datorează, cel puţin în parte, succesul literaturii lui faptului de a fi speculat această vanitate snobă. El zugrăveşte epoca şi oamenii ei în chip foarte direct, uneori, jurnalistic; mulţumeşte nevoia cititorului de a se recunoaşte în opera de ficţiune; dar totodată îl flatează, căci romanele lui în fond oferă noii burghezii, sub aparenţa de imagine realistă, o mitologie. În plus, romanele lui sunt confecţionate abil, dând totuşi impresia de autenticitate, au o intrigă condusă limpede, tipuri clare, psihologie rezonabilă. S-a vorbit cu oarecare uşurinţă de frescă şi de realism social în Calea Victoriei sau în Întnnecare: ciclul proiectat, pe model balzacian şi zolist, de Cezar Petrescu, reprezintă de fapt un triumf al romanescului, în latura picturii exterioare. Bucureştiul e în aceste romane o mare metropolă, trepidantă, modernă (chiar încă privită destul de des cu anxietate, din unghiul dezrădăcinatului, al omului vechi, din aceeaşi plămadă cu eroii sadovenieni); mijloacele de locomoţie, barurile de noapte, luxul dau senzaţia de civilizaţie occidentală; starurile de cinematograf, eroii şi aventurierii vremii, Greta Garbo şi Guynemar, intră, prin Cezar Petrescu, în existenţa cotidiană a burghezului mijlociu, onorat de o companie atât de ilustră. Nu e vorba de romanesc de evaziune propriu-zisă, de acea funcţie a imaginaţiei, analizată de G. T. Chesterton în eseul despre Dickens, care face ca normalul să pară extraordinar, ci, din tocmai contra, de arta de a face ca lucrurile insolite să pară comune, de a aduce excepţionalul la nivelul banalului.</p>
               <p rend="justify">Putem ilustra acest romanesc – unit cu un realism cumpătat, economie – prin Întunecare. Primit contradictoriu la apariţie (1927) – cu elogii de către unii, cu mari rezerve de către alţii – primul roman al lui Cezar Petrescu justifică deopotrivă ambele atitudini. Împrejurarea este uşor de explicat astăzi. Elogiile, romanul le merita datorită gradului neaşteptat de profesionalizare a autorului, într-un gen ce părea (şi, până la un punct, era) de dată recentă la noi. Romanul nu era doar bine scris, pasabil, viu, ci şi actual. Pentru generaţia care făcuse războiul mondial era întâiul roman de război realist. Pădurea spânzuraţilor putea părea prea specific ardelenesc, iar Strada Lăpuşneanu, doar o nuvelă dezvoltată. Dar şi rezervele, erau întemeiate: romanul n-avea adâncime şi semăna destul de bine cu un reportaj al evenimentelor încât să dea lui Pompiliu Constantinescu impresia că-i lipeşte orice transfigurare artistică. Citit astăzi, Întunecare ne apare ca un document notabil: nu atât pentru epoca pe care o zugrăveşte, cât pentru stadiul genului ca atare la noi. Întâia parte este spiritual-sentimentală; a doua, numai melodramatică. Cezar Petrescu este un pictor alert al mondenităţii şi unul ceva mai stânjenit al altor medii şi mai ales al frontului. Tipurile sunt fixate uşor, în câteva ace, neamănunţite. Lumea aceasta există, e vie, neîndoielnic, chiar dacă ne face impresia de déja vu, de absenţă a ineditului. Romanescul se demodează cel mai repede tocmai pe latura de insolit. Personajele se epuizează de obicei în momentul intrării în scenă; nu au evoluţie. Să ne amintim o clipă de perifericul Virgil Probotă, profesorul stângaci şi şters, când îşi face apariţia pe terasa Cazinoului din Constanţa: totul despre el e spus într-un scurt paragraf: paharul răsturnat pe masă, mărul rostogolit cu cotul în poala unei doamne şi celelalte semne ale stângăciei lui. Defectul acestui roman (al romanelor lui Cezar Petrescu în general) este reversul însuşirii lui principale: uşurinţa de a zugrăvi o scenă, un om, un gest, dialogul vioi, evocarea melancolică. Un condei abil şi fără profunzime compune rapid atmosfera, mişcă tipurile, încheagă conflictele.</p>
               <p rend="justify">Şi încă: Radu Comşa, tânăr frumos, ambiţios şi cuceritor, destinat unei cariere strălucite, nu rezistă vocii morale şi se duce din proprie iniţiativă pe front (deşi putea să scape); se întoarce desfigurat de o urâtă cicatrice; în condiţiile de după război, când rănile se închid repede şi viaţa îşi reia cursul, nu mai reuşeşte să se adapteze şi ajunge în pragul sinuciderii. Aceasta fiind problema etică din Întunecare, putem nota două lucruri: întâi, că ca este oarecum problema-tip a generaţiei lui Comşa, şi o întâlnim în numeroase romane sau piese de teatru de după 1920, în variante apropiate; în al doilea rând, că Cezar Petrescu îi dă o rezolvare sumară şi exterioară. Procesul în care sufletul personajului se preface radical, îmbătrânit de cruda experienţă a războiului, nu este nicăieri dezvoltat. Cezar Petrescu zugrăveşte doar efectele unor cauze ce rămân subînţelese. Aici întrevedem o limită a romanescului. Psihologia este eludată (din raţiuni de „economie”: cititorul mediu de romane al epocii se plictisea de psihologie), totul rămânând la nivelul orizontal al descrierii evenimentelor superficiale. Mondenitatea în zugrăvirea căreia Cezar Petrescu îşi consumă talentul lui fragil, de reporter iute de picior, n-are suflet adânc, ci doar comportament, caracteristic.</p>
               <p rend="justify">Şi iată soluţia: figurarea, oarecum facilă, a crizei spirituale prin ceea ce poate părea o metaforă (sau mai degrabă o metonimie): cicatricea. Radu Comşa s-a întors de pe front cu obrazul mutilat. Această schimbare la faţă, în sens propriu, înlocuieşte cu totul schimbarea interioară. E o substituire de planuri. Analiza crizei e figurată de cicatrice, rezumată printr-o stereotipie. Comşa desface logodna cu Luminiţa Vardaru şi îşi ratează cariera, din cauza cicatricei care-l marchează. Cicatricea face din arivist un inadaptat. Nu poate fi continuitate între cuceritorul (de inimi şi de poziţii sociale) de dinainte de război şi dezabuzatul, slabul individ, de după război: cicatricea e semnul unei rupturi. Ea absoarbe toate sensurile etice şi psihologice. Devine o pseudomotivare. Ţine de mitologizare, nu de explicarea resorturilor intime. Ne-am putea imagina o clipă romanul în două variante: ca pe unul al dezadaptării, printr-o experienţă ce a rupt punţile între două lumi şi în care cicatricea ar fi trebuit să rămână un pretext, un semn, un indiciu; sau, ca altul, al obsesiei, în care cicatricea ar fi fost, ea, generatorul dezechilibrului şi al demenţei. Cezar Petrescu nu e pregătit pentru cea de a doua, care cerea o vocaţie a sondării subconştientului, în manieră Gib Mihăescu din nuvele; dar nu e consecvent nici în prima, căci nu coboară niciodată cu adevărat în straturile conştiinţei etice. Întunecare avea de ales între un roman al conştiinţei (ca Pădurea spânzuraţilor) şi unul al subconştientului obsesiv (ca Vedenia): a preferat o cale de mijloc, a melodramei romaneşti. Totul petrecându-se „pe faţă”, în ambele sensuri ale expresiei, cicatricea devine tema părţii a doua a romanului, aşa cum mondenitatea a fost tema întâii părţi. Legătura dintre ele se vede uşor: cicatricea este în definitiv semnul alterării mondenităţii, care, în acest fel pătată, îşi pierde imacularea caracteristică. Melodrama din Întunecare se joacă într-o mondenitate voioasă şi inconştientă, de dinaintea marii conflagraţii şi cicatricea care o desfigurează. (Arca lui Noe – eseu despre romanul romanesc, vol. I, Bucureşti, Editura Minerva, 1980, p. 237-241.)</p>
               <p rend="justify">AL. PIRU: Fără să fie ieşite din comun, aceste trei volume [de nuvele] anunţau un prozator ce promitea îndeosebi în linia tradiţiei. Cezar Petrescu avea ambiţii mai mari. Pe de altă parte, literatura fructifica tema războiului care tocmai zguduise lumea şi în care fusesem angajaţi. Semnalul îl dăduseră, încă din 1916, Maurice Génevoix cu Sous Verdun şi Henri Barbusse cu Le Feu, Journal d'une escouade, urmaţi de Georges Duhamel cu La Vie des martyrs (1917), Civilisation (1918), Possession du monde (1919), ţi Roland Dorgelčs cu Croix de bois (1919). După francezi vin americanii, John Dos Passos cu Man's initiation 1917 (1920) şi Three soldiers (1921), şi germanii, întâi cu Ernst Jünger (In Stahlgewittern, 1920; Der Kampf als inneres Erlebnis, 1922; Das Wäldchen 125, 1925; Feuer und Blut, 1926), apoi cu jurnalele lui Hans Carossa (Rumänisches Tagebuch, Kriegserlebnisse, 1924) şi Rudolph Binding (Aus dem Kriege, 1925). La noi apăruseră doar Pădurea spânzuraţilor (1922) de Liviu Rebreanu, Strada Lăpuşneanu de Mihail Sadoveanu, Balaurul (1923) de Hortensia Papadat-Bengescu, Roşu, galben şi albastru (1924) de Ion Minulescu. Dacă putem presupune că citise pe cele româneşti, nu e sigur că Cezar Petrescu cunoscuse, când a început să scrie Întunecare, romanele străine, nici măcar pe cele franceze. Vagile idei umanitariste şi pacifiste nu veneau din literatură, erau ale epocii. În momentul apariţiei (1927-1928), Întunecare a fost, în genere, bine primit, chiar elogiat (între alţii de Liviu Rebreanu), cu excepţia lui Pompiliu Constantinescu, care obiecta primului volum (despre al doilea n-a mai scris), lipsa de reconstituire artistică, confuzia dintre realitate şi artă, aspectul de reportaj al prezentării eroilor şi faptelor. Adevărul este că autorul a avut un plan şi că ficţiunea nu lipseşte, în discuţie putând fi doar proporţiile expunerii şi aglomerarea de lucruri exterioare. Radu Comşa, tânăr avocat de ispravă, se îndrăgosteşte de fata maestrului său, politician, om de afaceri şi moşier, Alexandru Vardaru, pe nume Luminiţa. Nu e ceea ce se înţelege de obicei printr-un arivist, ci mai curând un idealist care în nici un caz nu pune emanciparea socială mai presus de dragoste, mai ales că Alexandru Vardaru nutreşte speranţe în el pentru odrasla sa. Suntem în faza neutralităţii, şi Alexandru Vardaru n-are scrupule, pentru că vinde grâu germanilor, în vreme ce Radu Comşa nu evită relaţiile cu femeile de lume, de felul soţiei altui om de afaceri, Sofron Vesbianu, Zoe, fiica, unui aristocrat ruinat la jocul de cărţi, Dumitraşcu Racliş. Autorul e îndemânatic în creionarea figurilor, abil în prezentarea unor medii mondene (unde profesorul Virgil Probotă e stânjenit) sau obscure (unde poetul Dan Şcheianu se droghează). Alexandru Vardaru are un frate colonel, Pavel, om galant, cu un fiu, Mihai (ecou din Duiliu Zamfirescu). Cunoaştem şi o gazdă de studenţi, pe madam Cimbru. Scenele sunt derulate repede, intriga fiind înlocuită prin descrieri şi conversaţii, în spatele eroilor ghicindu-se mai totdeauna autorul. În locul romanului de dragoste între Radu şi Luminiţa, suntem pe nesimţite purtaţi pe front, vedem o scenă de luptă, ofiţeri români şi ruşi, soldaţi, tot ce aduce războiul, răniţi şi morţi. Moare Mihai Vardaru, iar Radu Comşa, înrolat şi el voluntar, ca să nu se ruşineze de semeni, se alege desfigurat. Autorul nu izolează momentul spre a urmări, în continuare, devotamentul sau ingratitudinea Luminiţei; are loc doar o scurtă întâlnire, din care eroul înţelege că, în aceste condiţii, logodna se rupe. Drama rămâne mai departe în plan exterior. Cu o cicatrice pe faţă, Radu Comşa trăieşte mutilarea sa sufletească, e revoltat ca războiul nu a adus nici o prefacere socială sau morală, regăseşte mizeria din lumea rurală, constată dezamăgirea foştilor camarazi de arme şi, revăzând la Constanţa pe Luminiţa măritată şi cu un copil, se sinucide înecându-se. S-au făcut unele analogii cu eroii din Război şi pace de Tolstoi. Înstrăinarea Luminiţei de Comşa reproduce pe aceea a Nataşei de Andrei Bolkonski, psihologic mult mai puţin adâncită de Cezar Petrescu, care a repurtat priu specularea sfârşitului tragic al eroului său un mare succes printre cititori. Amănunt semnificativ: mulţi părinţi au dat fiicelor lor, după lectura romanului Întunecare, numele Luminiţa, foarte răspândit până azi. G. Călinescu vedea în Întunecare o cronică de o anume eleganţă ziaristică, expediind însă tipologia în favoarea studiului social. Adevărul e că, o dată cu romanul lui Cezar Petrescu şi mai târziu nu au apărut în alte literaturi romane de război mai bune, indiferent de ecoul lor contemporan. În această categorie întră Im Westen nichts Neues (1928) de Erich Maria Remarque, Krieg (1928) de Ludwig Renn, Oameni în război de Andreas Latzko, A Farewell to Arms (1929) de Ernest Hemingway, Les Thibault, VII, L'Éte 1914 (1936) de Roger Martin du Gard. Cel mai bun roman pe tema războiului din 1916 – 1918 l-a scris la noi Camil Petrescu: Ultima noapte de dragoste, întâia noapte de război (1930). […]</p>
               <p rend="justify">Unele personaje ale Cronicii româneşti a veacului XX se repetă dintr-un roman în altul, din păcate nu cele de prim-plan. Bogdan Cernegură din Ochii strigoiului e secundar în Întunecare. Teofil Steriu din Calea Victoriei reapare în Oraş patriarhal. Iordan Hagi-Iordan revine în Aurul negru, iar Zaharia Duhu trece din Comoara regelui Dromichet în Aurul negru, unde însă e personaj secundar. Grigore Panţâru figurează în Oraş patriarhal şi 1907. Eleazar din Baletul mecanic e reluat în Greta Garbo. Emil Sava apare în Oraş patriarhal, Aurul negru, Apostol, Războiul lui Ion Săracu şi nuvela Ai noştri ca brazii. Dinu Grinţescu din Plecat fără adresă 1900 e mai consistent în Comoara regelui Dromichet. Ion Lenş din Ochii strigoiului, alter ego al autorului, revine în Adăpostul Sobolia. Deşi unii eroi se ţin minte prin nume după lectură, precum Radu Comşa, Alexandru şi Pavel Vardaru, Constantin Lipan şi Ion Ozun, Ionel Florinel, Bibia, Guguf şi Eleazar, Zaharia Duhu, Adrian Sântion, Tudor Stoenescu-Stoian, Sandu Buhuş şi Atanasie Blându, Nicolae Apostol, Sergiu Miclăuş, Paul I. Năgară, Jordache Cumpătă, Lalu Măldărescu, Neagu Tomaziu, cu greu s-ar putea vorbi la Cezar Petrescu de tipologie, mai toate personajele sale întruchipând figura inadaptabilului, învins chiar când e ambiţios, arivist, aventurier, potentat, bogat sau sărac. Autorul nu izbuteşte să iasă din propria-i piele, să dea eroilor săi o existenţă de sine stătătoare, obiectivă. Lucrul e cu atât mai supărător în Romanul lui Eminescu. O greşeală e şi aceea de a prezenta în romanele sale tipuri de scriitori care, nefiind evocaţi prin creaţia lor, rămân goale nume. Multe personaje reprezintă doar profesiuni caricate în chip convenţional. Analiza psihologică se opreşte la suprafaţă, Radu Comşa nu mai e la sfârşit decât cicatricea sa. În general, autorul ne oferă în loc de oameni vii, măşti. Bogdan Cernegură nu e decât o fantomă. Se reţin câteva portrete de femei.</p>
               <p rend="justify">Sunt şi alte carenţe ale prozatorului. Adeseori naraţiunea sa trenează, fiind înlocuită de lungi divagaţii, relaţiuni parazitare de fapt reflecţii gazetăreşti, interminabile conversaţii, demonstraţii erudite, expoziţii de peisaje sau decor, aglomerare de personaje, anecdote, reportaje, silind pe cititor să sară paginile, să găsească mai repede sfârşitul. În ciuda vioiciunii şi uneori chiar eleganţei frazelor, o impresie de prolixitate şi redundanţă nu se poate evita. Romanele în trei volume puteau fi scrise într-un singur volum, la fel cele în două volume. Cu toate acestea, Cezar Petrescu are fantezie, ştie să construiască (poate face o carte din orice, zicea fără maliţie G. Călinescu), posedă darul evocării, sentimentul tragicului şi al comicului, se pricepe să întreţină curiozitatea lectorului, să-l convingă de adevărul întâmplărilor, să-i ofere iluzia realităţii. E un scriitor realist, cum îi plăcea să se recunoască singur, un realist critic până în 1947, cu aspiraţii în direcţia realismului socialist, după aceea, începând cu volumul de nuvele Vino şi vezi, din păcate confecţionat, artificial. Substanţial, dovadă romanul rămas în manuscris Vladim sau drumul pierdut, editat postum numai în parte, Cezar Petrescu rămânea la reprezentarea subiectivă, dezamăgită, a unei lumi crepusculare.</p>
               <p rend="justify">Corespondenţa întâmplătoare sau prin contagiune cu scrieri contemporane de ecou ale unor autori reputaţi precum Hardy, Bourget, Barres, Romain Rolland, Gide, Roger Martin du Gard, Giraudoux, Duhamel, Benoit, Morand, Remarque, Dos Passos, Romains a făcut din Cezar Petrescu un scriitor modern sau lăsând impresia de modernitate. În acelaşi timp, el a satisfăcut şi încă mai satisface gustul consumatorului de literatură curentă, de roman popular. În perioada interbelică, numai Ionel Teodoreanu, din scriitorii de merit, l-a concurat în această privinţă. S-au citit mai ales Întunecare (opt ediţii până în 1944, şapte din 1953 până în 1966), Calea Victoriei (şase ediţii până în 1944, încă două din 1957 până în 1965), Fram, ursul polar (opt ediţii până în 1944, încă trei din 1948 până în 1955), Apostol (cinci ediţii până În 1944, încă trei din 1955 până în 1963), Comoara regelui Dromichet – Aurul negru (cinci ediţii până în 1944, încă trei la un loc din 1949 până în 1961), Romanul lui Eminescu (şapte ediţii până în 1945, ediţia a opta în 1968, în timp ce Viaţa lui Mihai Eminescu de G. Călineseu era în 1964 la a patra ediţie, abia după această dată întrecând numărul de ediţii al romanului lui Cezar Petrescu). […]</p>
               <p rend="justify">Traducerea franceză a lui Iosif Igiroşanu din Întunecare (3 vol., 1956) a permis editorilor Laffont-Bompiani s-o insereze în Dictionnaire des oeuvres contemporaines de tous les pays, Paris, 1968, sub cuvintele: „Acest roman are vigoarea unei mărturii asupra societăţii româneşti din timpul şi de după primul război mondial. Personajele, prin reacţiile lor faţă de împrejurările locale, lărgesc subiectul şi-i dau o dimensiune universală…”</p>
               <p rend="justify">Credem că, într-o mare parte a operei sale, Cezar Petrescu este un scriitor viabil. Se vor citi, desigur, în continuare, nuvelele lui, îndeosebi cele din Aranca, ştima lacurilor, şi romanele Întunecare, Calea Victoriei, Baletul mecanic, Comoara regelui Dromichet, Oraş patriarhal. Apostol, Dumineca orbului, Cheia Visurilor, Carlton, Tapirul şi romanul pentru copii (recent ecranizat) Fram, ursul polar (Cezar Petrescu, azi, studiu introductiv la Cezar Petrescu: Opere, I, Bucureşti, Editura Minerva, 1985, colecţia „Scriitori români”, p. XI-XIII, XLIII-XLVI.)</p>
               <p rend="justify">SFÂRŞIT</p>
               <p rend="justify">1 Alexei Tolstoi, în Despre scris şi scriitori, Editura de stat pentru literatură şi artă, 1953</p>
               <p>2 Cezar Petrescu: Literatura după război, în „Hiena”, an, I, nr. 3, 3 februarie 1919, p.14.</p>
            </div>
         </div>
      </body>
   </text>
</TEI>
